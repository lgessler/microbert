εἰς Δία τάδε σοὶ κατ’ εὐχὴν , Ζεῦ βασιλεῦ τε καὶ σῶτερ , δῶρα ἀνάγομεν , σὺ δὲ δέξαι , καὶ ὥσπερ ἔσωσας εὐμενῶς , καὶ προσοῦ τὰ χαριστήρια , τῷ τε λόγῳ ἐπάρκεσον καὶ παράπεμψον εἰς ὅσον ἀνθρώπου λόγον ἐξικέσθαι δυνατὸν ὡς πλεῖστον , ὡς μὴ τελέως καταγέλαστοι γενώμεθα , μηδὲ ἀπὸ τοῦ παντὸς πέσοιμεν . 
καίτοι πρὸς αὐτῷ γιγνόμενος οὐκ ἔχω τίς γένωμαι , ἀλλὰ νῦν μοι δοκῶ καὶ σφόδρα μανθάνειν ὡς τελέως ἄρα ἐκινδύνευον , καὶ οὐκ ἐν ἐμαυτῷ ἦν ὑπὸ τῆς θαλάττης , κατὰ τοιούτων εὐχόμενος , ἃ μήτε ἀποπληρῶσαι ῥᾴδιον μήτε ἐγχειρῆσαι σωφροσύνης ἴσως ἔχει πίστιν , ὑπισχνούμενος ὕμνον ἐρεῖν Διὸς , καὶ ταῦτα ἄνευ μέτρου . 
ἦ πολλὴ τότε ἦν ἡ θάλαττα καὶ πᾶν ἐποίει καὶ πράττειν καὶ λέγειν . 
ὅμως δὲ , οὐ γὰρ ἐκλειπτέον οὐδὲν εὐκταῖον , φασὶν , ἀλλὰ πᾶν ὁτιοῦν ὁπωσοῦν ἀποδιδόμενον κρεῖττον ἢ καθάπαξ ἐκλειφθὲν , πειραθῶμεν ἀμωσγέπως ἀφοσιώσασθαι πρὸς τὸν θεόν · τοῦ δὲ κάλλιον ἢ ἐνδεέστερον αὐτῷ μελήσει . 
καὶ δὴ τὸ μὲν ὅλως ἐκλιπεῖν ἀργίας οἴσει δόξαν , ἣν οὐ θέμις ἐν τοῖς πρὸς τοὺς θεοὺς ἔχειν , τοῦ δὲ μὴ ἐφικέσθαι ἡ τοῦ πράγματος αὐτοῦ φύσις παρέξει τὴν συγγνώμην . 
οὐ γὰρ ἑκόντες ἐκλιπεῖν δόξομεν , ἀλλ’ ἀναγκαίως ὕστεροι γίγνεσθαι . 
ὡς δ’ εἰπεῖν , κρεῖττον , εἰ δεῖ , γέλωτα ὀφλεῖν ἢ μέμψιν ἐκ θεῶν . 
ἐπειδὴ οὖν εὐξάμεθά τε καὶ οὐκ ἂν ἄλλως ταῦτα ἔχοι , δεῖ δὴ ὥσπερ τῶν ἀθλητῶν τοὺς ἀπογράψαντας ἑαυτοὺς μὴ ἀναχωρεῖν , ἀλλ’ ὁμόσε ἰέναι καὶ πειρᾶσθαι τοῦ ἀγωνίσματος . 
εἶεν δὴ , Μοῦσαι Διὸς παῖδες , οὐ γὰρ ἔγωγε ὁρῶ πότε ἄν τις ὑμᾶς ἄμεινον καλέσειεν ἢ νῦν , εἴθ’ ὑμεῖς γε ἐπ’ Ὀλύμπου σὺν Ἀπόλλωνι Μουσηγέτῃ τὴν θείαν ᾠδὴν ᾄδετε , ὑμνοῦσαι τὸν ὑμέτερόν τε καὶ τῶν ὅλων πατέρα , εἴτε Πιερία φίλον ὑμῖν ἐνδιαίτημα , εἴτε ἐν Ἑλικῶνι τῷ 
Βοιωτίῳ χορεύετε , τῶν Διὸς ἔργων τε καὶ δωρεῶν ὅ τί περ ὄφελος , ἄγ’ ὦ πάντ’ εἰδυῖαι , πόθεν ἀρχώμεθα ; 
τί τολμήσομεν εἰπεῖν περὶ Διός ; 
δότε μοι μανικὸν γενέσθαι τὸν λόγον ὥσπερ τῇ ὑποθέσει , οὕτως καὶ τοῖς πρέπουσιν εἰς αὐτὸν , καὶ μή με οὐρανοῦ καὶ γῆς ἐν τῷ μέσῳ καταλίπητε . 
Ζεὺς τὰ πάντα ἐποίησε καὶ Διός ἐστιν ἔργα ὅσα ἐστὶ πάντα , καὶ ποταμοὶ καὶ γῆ καὶ θάλαττα καὶ οὐρανὸς καὶ ὅσα τούτων μεταξὺ ἄνω καὶ ὅσα ὑπὸ ταῦτα , καὶ θεοὶ καὶ ἄνθρωποι καὶ ὅσα ψυχὴν ἔχει καὶ ὅσα εἰς ὄψιν ἀφικνεῖται καὶ ὅσα δεῖ νοήσει λαβεῖν . 
ἐποίησε δὲ πρῶτος αὐτὸς ἑαυτὸν , οὐ Κρήτης ἐν εὐώδεσιν ἄντροις τραφεὶς , οὐδ’ ἐμέλλησεν αὐτὸν Κρόνος καταπιεῖν , οὐδ’ ἀντ’ ἐκείνου λίθον κατέπιεν , οὐδ’ ἐκινδύνευσε Ζεὺς οὐδὲ μή ποτε κινδυνεύσῃ , οὐδ’ ἔστι πρεσβύτερον οὐδὲν Διὸς , οὐ μᾶλλόν γε ἢ υἱεῖς τε πατέρων πρεσβύτεροι γένοιντ’ ἂν καὶ τὰ γιγνόμενα τῶν ποιούντων , ἀλλ’ ὅδε ἐστὶ πρῶτός τε καὶ πρεσβύτατος καὶ ἀρχηγέτης τῶν πάντων , αὐτὸς ἐξ αὑτοῦ γενόμενος . 
ὁπότε δὲ ἐγένετο οὐκ ἔστιν εἰπεῖν , ἀλλ’ ἦν τε ἄρα ἐξ ἀρχῆς καὶ ἔσται εἰσαεὶ , αὐτοπάτωρ τε καὶ μείζων ἢ ἐξ ἄλλου γεγονέναι . 
καὶ ὥσπερ τὴν Ἀθηνᾶν ἄρα ἐκ τῆς κεφαλῆς ἔφυσε καὶ γάμου οὐδὲν προσεδεήθη εἰς αὐτὴν , οὕτως ἔτι πρότερον αὐτὸς ἑαυτὸν ἐξ αὑτοῦ ἐποίησε καὶ οὐδὲν προσεδεήθη ἑτέρου εἰς τὸ εἶναι , ἀλλ’ αὐτὸ τοὐναντίον πάντα εἶναι ἀπ’ ἐκείνου ἤρξατο καὶ οὐκ ἔστι χρόνον εἰπεῖν . 
οὐδὲ γὰρ χρόνος ἦν πω τότε , ὅτι μηδὲ ἄλλο μηδέν . 
δημιουργοῦ γὰρ ἔργον οὐδέν ἐστι πρεσβύτερον . 
οὕτως δὴ ἀρχὴ μὲν ἁπάντων Ζεύς τε καὶ ἐκ Διὸς πάντα . 
ἅτε δὲ ὢν χρόνου τε κρείττων καὶ οὐδένα ἔχων τὸν ἀντικόψοντα , αὐτός τε ὁμοῦ καὶ ὁ κόσμος ἦν . 
οὕτως ταχὺ πάντα ἐποίησεν . 
ἐποίησε δὲ ὧδε · εἰ δέ πη σφαλλόμεθα , ὁ μείλιχος ἡμῖν κεκλήσθω · ἄρχεται ἐκ θεμελίων καὶ ποιεῖ γῆν , ὅπως αὐτῷ τὰ πάντα ἐπὶ ταύτης βεβήκοι , ῥιζώσας τε ῥίζαις ἀπείροις τὸ βάθος καὶ πυκνώσας , πέτραις τε ἀντὶ γόμφων καὶ τῇ δ’ ἄλλῃ ἣ πυκνῶσαι φύσιν εἴληχεν , ὄρη τε ἐξαναστήσας , ὑετῶν καὶ κυμάτων ἀλεξητήρια , καὶ πεδία ἐν μέσῳ καταμίξας , ὀρῶν ἕδρας καὶ γῆς , ὅ τί περ δύναμιν τῷ ἑτέρῳ τὸ ἕτερον πηγνύς . 
ὅσα δὲ αὐτῷ τὰ δεύτερα τοῦ βάρους εἶχεν ἐπῆγε , θάλατταν ἐπὶ τῇ γῇ μέσην ἐν μέσῃ τιθείς · οἷα δὲ ἐπὶ γειτόνων φιλίαν καὶ κοινωνίαν πραγματευόμενος ποταμοὺς ἐγκατέμιξεν , οἳ ἔκ τε γῆς εἰς τὴν θάλατταν ῥυήσεσθαι καὶ πάλιν ἐκ τῆς θαλάττης κατ’ ἄλλους ἀφανεῖς τόπους εἰς τὴν γῆν ἔμελλον ὑπορρυήσεσθαι καὶ συνάπτειν ἑκάτερα πρὸς ἄλληλα . 
συνέπλεξέ τε αὐτὰ οὕτως ὡς εἶναι μέσα ἑκάτερα ἀλλήλων , νήσοις τε καὶ πορθμοῖς καὶ ἰσθμοῖς τὸ ἕτερον τοῦ ἑτέρου ἀεὶ ἐν μέσῳ γιγνόμενον . 
ὥσπερ δὲ τὴν γῆν δῑ ἑκατέρου τοῦ σχήματος ὠχύρωσεν , οὕτω τὴν γῆν αὖ καὶ τὴν θάλατταν , δῑ ἀλλήλων ἀμφότερα ἀσφαλῆ ποιῶν · ἀέρα τε ὑπὲρ ἀμφοτέρων ἔστησε , γῆς καὶ θαλάττης ἀναπνοήν . 
καὶ πῦρ ἄνωθεν , ὃ δὴ αἰθέρα ὀνομάζουσιν , ἐπιστήσας , τετάρτῳ τούτῳ τὰ πάντα κατέλαβε , τῆς τε φιλοτεχνίας τὰ κράτιστα ἐνταῦθα τοῦτ’ εἰσηνέγκατο , κοσμήσας μὲν ἄστροις τὸν πάντα οὐρανὸν , ὥσπερ ταῖς νήσοις τὴν θάλατταν , καὶ δῑ αὐτῶν ποιήσας διαφανῆ , τήν τε τοῦ πυρὸς ἀπορροὴν καταπέμψας μέχρι γῆς , οὐκ ἐν ὅσῳ νῦν ἡμεῖς διήλθομεν χρόνῳ περὶ αὐτῶν ἀποτελεώσας ἅπαντα ταῦτα , ἀλλ’ ὀξύτερον ἢ νοῆσαι ἐγχωρεῖ · ἅμα δὲ τῇ ποιήσει τε καὶ δημιουργίᾳ διῄρει κατὰ τὸ εἰκὸς ἕκαστα καὶ κλήρους ἀπένεμε , ποιῶν μὲν ζῶα τὰ πρέποντα ἑκάστοις τόποις , τάς τε οἰκείους γονὰς , οἰκήσεις τε καὶ λήξεις τοῖς γεννηθεῖσιν ἀποδιδούς · θεοῖς μὲν ἐν οὐρανῷ οἷον ἐν ἀκροπόλει τοῦ παντὸς οἰκεῖν , ὃ δὴ κάλλιστόν τε καὶ λαμπρότατον , οἰκητηρίων ἁγνότατον · οὐδὲ γῆρας εἴσεισιν εἰς αὐτό · ἀνθρώποις δ’ ἐπὶ γῆς , θαλαττίοις δὲ φύλοις τὴν θάλατταν ἀπέδωκε , καὶ πτηνοῖς ἀέρα , ὡς μάλιστα τῆς ἀξίας ἔμελλον ἕκαστοι τεύξεσθαι κατὰ τὴν αὑτῶν φύσιν τε καὶ δύναμιν τὰς λήξεις εὑρισκόμενοι καὶ τὰς συγγενεῖς οἰκήσεις λαμβάνοντες · τὸ μὲν γηγενές τε καὶ γεῶδες φῦλον τὴν γῆν , τὸ δὲ ὑγρότερον τὴν θάλατταν , τὸ δὲ κουφότερον καὶ ξηρότερον τὸν ἀέρα , τὸ δ’ αὖ νοτερόν τε καὶ διάπυρον καὶ πᾶσι τούτοις ἐπιτεταμένον τὸν αἰθέρα τε καὶ οὐρανόν . 
οὕτως δὴ ὥσπερ πόλιν ποιῶν αὐτὴν ἢ δειμάμενος , εἶτα τοὺς ἄνδρας εἰσῆγεν . 
ὡς δὲ διέκρινε τὴν ὕλην καὶ κατεσκευάσατο τὸν κόσμον , ἐπλήρου γενῶν πάντα ἑξῆς ποιῶν σὺν ἁρμονίᾳ καὶ προνοίᾳ τοῦ μηδὲν παραλειφθῆναι τὸ μὴ οὐ πάντα πρέποντα καὶ τέλεα ἀλλήλοις δημιουργὸς αὐτὸς καὶ οἰκιστὴς τοῦ παντὸς οὐσίας τε καὶ δυνάμεως ἔχων . 
ὡς δὲ καὶ θεῶν ὅσα φῦλα ἀπορροὴν τῆς Διὸς τοῦ πάντων πατρὸς δυνάμεως ἕκαστα ἔχει καὶ ἀτεχνῶς κατὰ τὴν Ὁμήρου σειρὰν ἅπαντα εἰς αὐτὸν διήρτηται καὶ πάντα ἐξ αὐτοῦ ἐξῆπται , πολὺ καλλίων ἅλυσις ἢ κατὰ χρυσῆν τε καὶ εἴ τινα ἄλλην τις ἐπινοήσειεν . 
ἔρωτά τε καὶ Ἀνάγκην , δύο τούτω συναγωγοτάτω τε καὶ ἰσχυροτάτω , ἐν τοῖς πρῶτα ἐγέννησεν , ὅπως αὐτῷ τὰ πάντα συνέχοιεν . 
τό τε θνητὸν φῦλον οὐ μιᾶς οὐδὲ τῆς αὐτῆς ἅπαν μοίρας ἠξίωσεν , οὐδὲ ἀπηνήνατο μὴ οὐ καὶ ἀνθρώπων ὡς καὶ θεῶν εἶναι πατὴρ , ἀλλ’ ἐκ τοῦ αὐτοῦ γένους ὥσπερ νῦν οἱ τὰ μύρα σκευάζοντες , ὅσον ἦν οἷον ὑποστάθμη τε καὶ ἐμμεμενηκὸς κάτω , τοῦτο ὑπελείπετο ἀνθρώπου σπέρμα εἶναι , οὔτε τιμὴν ἴσην οὔτε δύναμιν ὁμοίαν ἔχον , οὐδὲ κακῶν εἰλικρινές τε καὶ ἄμοιρον , ὥσπερ ἦν ἐκεῖνο τὸ πρότερον γένος , ὅμως δὲ ἐντιμότερον τοῦ γε ἄλλου θνητοῦ γένους , ἅτε τοῦ λόγου κεκοινωνηκὸς καὶ οὐ παντάπασιν ἀπηλλαγμένον τῆς θείας μοίρας , ἀλλ’ οἷον ὀχετοῦ ἢ πηγῆς τὸ τελευταῖον ἐσχηκός . 
οὕτω δὴ προεδρίαν μὲν καὶ ἀρχὰς καὶ προστασίας δίδωσι θεοῖς , δεύτερα δὲ πολὺ ὕστερον καὶ ἀνθρώποις δίδωσι , τὰ δὲ μέσα ὅσα τε ἀέρος καὶ θαλάττης θρέμματα καὶ ὅσα λοιπὰ γῆς , ὑπ’ ἀμφοτέροις ἐποίησεν , ὥσπερ οἱ ἐν τοῖς στρατοπέδοις τοὺς μὲν ἀρίστους εἰς τὸ ἔμπροσθεν τάττοντες , τοὺς δὲ δευτέρους ἐξόπισθεν , τοὺς δ’ αὖ κακοὺς , τοῦτο δὴ τὸ λεγόμενον , εἰς μέσους . 
καὶ τοῖς μέν γε θεοῖς τὰς τέτταρας ἀπέδωκε χώρας , ὅπως μηδαμοῦ μηδὲν κενὸν εἴη θεῶν , ἀλλὰ πανταχοῦ πᾶσι παρῶσι τοῖς οὖσί τε καὶ γιγνομένοις , τὴν δὴ πρώτην πατρίδα τὴν οὐράνιον καὶ τὴν κατ’ ἀέρα καὶ τὴν ἐν θαλάττῃ καὶ τὴν ἐπὶ γῆς οἷον ὕπαρχοί τινες καὶ σατράπαι μεμερισμένοι . 
τῆς δὲ ἐξ αὐτῶν προνοίας οὐδὲν πλέον ἢ ἄνθρωπον μετέχειν ἐποίησε , πανταχοῦ σώζων τοῖς γένεσι τὴν ἀξίαν καὶ τὴν τάξιν οὐκ ἀνόνητον ἀξιῶν εἶναι . 
ταῦτα εἰδότες ἄνθρωποι καὶ μεγάλην ὑπὲρ μεγάλων ὀφείλοντες χάριν , ὡς χρόνῳ ὕστερον ἀθροίζοντες ἀλλήλους πόλεις ᾤκιζον , τὰς ἀκροπόλεις ἐξεῖλον Διὶ , πρός τε τὸ τοῦ παντὸς παράδειγμα βλέποντες , ὅτι ἦν αὐτὸς τῶν ἄκρων τοῦ παντὸς οἰκήτωρ , καὶ ἅμα τῶν ἐπικαιροτάτων ἑκόντες ἐξιστάμενοι , ὡς μόνῳ τυράννων ἄρχειν εἰδότι . 
καὶ τοῖς ἀρχομένοις σύμφορον εἶναι τοῦ γένους τὴν οἰκειότητα κἀνταῦθα ἐνεδείξατο ἡμῖν ἐκ τῶν δευτέρων · θεῶν μὲν γὰρ βία οὐχ ἅπτεται · 
διὰ τοῦτο νόμων οὐδὲν δέονται · ἀνθρώποις δὲ αὖ μόνοις τῶν ἄλλων ζώων ἐνόμιζε , φόνῳ τε ὅπως μὴ φθείρωνται καὶ ἁρπαγαὶ καὶ βίαι ὅπως μὴ γίγνωνται , ἀλλὰ δίκη βίας ἔμπροσθεν ᾖ . 
ταῦτα δὲ ἐνομοθέτει Ζεὺς , ὅτε ἔπεμπεν εἰς ἀνθρώπους Αἰδῶ καὶ Δίκην μετὰ τῶν ἄλλων θεῶν , ἐπιμελησομένους ἀνθρώπων καὶ φυλάξοντας αὐτοῖς τὸν βίον . 
ἥ τε οὖν ἐξ ἀρχῆς γένεσις ἐκ Διὸς ἡμῖν , ὥσπερ καὶ τῷδε τῷ παντὶ , καὶ ἡ τοῦ βίου σωτηρία καὶ τέχναι καὶ νόμοι καὶ τὸ θνητὸν ὂν ἡμῶν γένος κατὰ μέρος ἀθάνατον εἶναι τῇ διαδοχῇ . 
καὶ ὁ περὶ αὐτῶν τούτων λογισμὸς 
Διός ἐστι μέρος . 
Ὅμηρος δὲ πόρρω τοῦ καιροῦ μανικὸς ἦν , ὃς ἐποίησεν ἐν θεῶν ἀγορᾷ Δία κωλύοντα θεοὺς ἀνθρώπων ἐπιμέλεσθαι · ὁ δὲ οὐ τοῦτο ἐκώλυσεν , οὐδὲ μὴ κωλύσῃ γε , αὐτὸς αὑτὸν αἰδούμενος . 
οὐ γὰρ θέμις αὐτῷ μεταστραφῆναι οὐδὲ ἑτέραν γνώμην ἔχειν οὔτε ὑπὸ λήθης οὔτε ὑπὸ μετανοίας ἧς ἔσχεν ἐξ ἀρχῆς , ὅτε ἐποίει θεοὺς μὲν ἀνθρώπων ἐπιμελητὰς , ἀνθρώπους δὲ θεῶν θεραπευτάς τε καὶ ὑπηρέτας · ὃ δὴ μάλιστα πρέψειν τε καὶ συνοίσειν ἔμελλεν ἀμφοτέροις . 
ἔστιν οὖν πάντων δὴ τῶν ὄντων 
Ζεὺς αἴτιός τε καὶ δημιουργὸς , καὶ διὰ τοῦτον ἅπαντα γίγνεται ὅσα τε οὐράνια καὶ ὅσα ἐπίγεια , ὥσπερ καὶ τὸ ὄνομα αὐτὸ παραδηλοῖ , οὐ πόρρω τῆς αἰτίας λεγόμενον , ἐπειδὰν λέγωμεν Δία . 
Ζεὺς μὲν γὰρ ὅτι ζωῆς τε καὶ οὐσίας ἑκάστοις ἐστὶν αἴτιος κέκληται ἡμῖν , αὖθις δὲ καθὸ αἰτιώμενοι τινὰς ὀνομάζομεν , κατὰ ταύτην τὴν χώραν τῆς φωνῆς ὁμώνυμον αὐτὸν ἐποιήσαμεν τῷ τῆς αἰτίας ὀνόματι Δία προσαγορεύσαντες , ἐπειδήπερ δῑ αὐτὸν ἅπαντα γίγνεταί τε καὶ γέγονε . 
καὶ ἡ ἡλίου τε ἄπαυστος κίνησις ὑπὲρ γῆς τε καὶ ὑπὸ γῆν Διός ἐστι πρόρρησις ἡλίῳ προειρημένη ὑπὲρ τῆς τοῦ παντὸς κόσμου φανότητος , καὶ σελήνης δρόμοι καὶ χορεῖαι πάντων ἄστρων Διός ἐστι διάκοσμος · ὅ τε τῆς περίρρους Ὠκεανὸς ἐκ Διὸς ὥσπερ ἐξ ἀρχῆς ἐγένετο , οὕτω καὶ μένει τοὺς ἑαυτοῦ φυλάττων ὅρους . 
ὧραί τε καθ’ ἕκαστον ἔτος ἐκ περιτροπῆς γῆν τὴν πᾶσαν ἐπέρχονται . 
καὶ ὁ πᾶς χρόνος εἰς ἡμέραν καὶ νύκτα μερισθεὶς πρέποντα τῷ καιρῷ τὰ ἑκατέρων ἔχει μήκη , ἀναπαύσεις τε καὶ τοὺς πόνους , ὡς δὴ ἁρμόττει , πλείους ἢ ἐλάττους παρεχόμενος · 
ἥ τε οὐρανοῦ καὶ ὄμβρου συνουσία Διός · καὶ Ἀπόλλων ἀνθρώποις χρησμῳδεῖ Διὸς νημερτέα βουλὴν , καὶ Ἀσκληπιὸς ἰᾶται , Ἀθηνᾶ τε Ἐργάνη Διὸς γνώμῃ ταύτην εἴληχε τὴν τάξιν , καὶ Ἥρα γαμηλία , καὶ Ἄρτεμις λοχία καὶ κυνηγέτις εὐεργετοῦσιν ἀνθρώπους , τὴν τοῦ μεγάλου σώζουσαι πάντων εὐεργέτου γνώμην . 
Πᾶνές τε ὀρῶν ἔνοικοι καὶ Νύμφαι ναμάτων ἐπίσκοποι σὺν Διὶ τὴν κληρουχίαν ἔχουσι . 
Ποσειδῶν τε καὶ Διόσκουροι σώζουσι τοὺς πλέοντας , πειθόμενοι Διὶ , καὶ Μοῦσαι μουσικὴν εὗρον καὶ κατέδειξαν Διὸς βουληθέντος εἶναι Μούσας καὶ μουσικὴν , θεῶν ἅμα καὶ ἀνθρώπων ἕνεκα . 
καὶ πάντα δὲ πανταχοῦ 
Διὸς μεστὰ καὶ πᾶσιν ἐφ’ ἑκάστης πράξεως παρίδρυται , ὥσπερ οἱ διδάσκαλοι τοῖς παισὶ καὶ οἱ παραβάται τοῖς ἡνιόχοις . 
καὶ ἁπάντων θεῶν εὐεργεσίαι Διός εἰσιν ἔργον , καὶ πάντες ἀνθρώπων ἐπιμελοῦνται , τὴν ὑπὸ τούτου παραδοθεῖσαν τάξιν φυλάττοντες , οἷον ἐν στρατοπέδῳ συμπάντων στρατηγοῦ . 
μοῖράν τε ἣν ἂν νείμῃ ἐπίσταται εἰκότως . 
δίδωσι γὰρ αὐτὸς καὶ τοῦτ’ ἔστιν ἄφυκτος εἱμαρμένη , ὅ τι ἂν ἑκάστῳ νείμῃ Ζεὺς , οὗ πάντα τὰ ὄντα γεννήματα . 
τοῦτον οὐκ ὀρῶν ἐκφεύγουσι κορυφαὶ , οὐ πηγαὶ ποταμῶν , οὐ πόλεις , οὐχ ἡ κάτω τῆς θαλάττης ψάμμος , οὐκ ἀστέρες , οὐ νὺξ ἔμπροσθεν ἵσταται , οὐχ ὕπνος τῶν τούτου μεγάλων τε καὶ μόνων ἑορακότων τἀληθὲς ὀφθαλμῶν . 
ποταμῶν τε ὁ κάλλιστος καὶ ἀξιολογώτατος καὶ αὐτὸς ἄρα διιπετὴς Νεῖλος ἦν , ἅτε δὴ μιμούμενος τὸν πατέρα , καὶ οἷον ὕπαρχος ὑπ’ αὐτοῦ τῶν κατ’ Αἴγυπτον τεταγμένος , ἀντὶ τῶν Διὸς ὄμβρων αὐτὸς ἔπεισι καὶ πληροῖ τὴν γῆν . 
Ζεὺς πάντων πατὴρ καὶ οὐρανοῦ καὶ γῆς καὶ θεῶν καὶ ἀνθρώπων καὶ ποταμῶν καὶ φυτῶν , καὶ διὰ τοῦτον ὁρῶμεν καὶ ἔχομεν ὁπόσα ἔχομεν . 
οὗτος ἁπάντων εὐεργέτης καὶ ἔφορος καὶ προστάτης , οὗτος πρύτανις καὶ ἡγεμὼν καὶ ταμίας ὄντων καὶ γιγνομένων ἁπάντων , οὗτος δοτὴρ ἁπάντων , οὗτος ποιητὴς , οὗτος ἐν μὲν ἐκκλησίαις καὶ δίκαις νίκην διδοὺς ἀγοραῖος κέκληται , ἐν δὲ μάχαις τροπαῖος , ἐν δὲ νόσοις καὶ πᾶσι καιροῖς βοηθῶν σωτὴρ , οὗτος ἐλευθέριος , οὗτος μειλίχιος · εἰκότως , ἅτε καὶ πατήρ . 
οὗτος βασιλεὺς , πολιεὺς , καταιβάτης , ὑέτιος , οὐράνιος , κορυφαῖος , πάνθ’ ὅσα αὐτὸς εὗρε μεγάλα καὶ ἑαυτῷ πρέποντα ὀνόματα . 
οὗτος ἁπάντων ἀρχὰς καὶ πέρατα καὶ μέτρα καὶ κλήρους ἔχων , ἴσον πανταχοῦ πάντων κρατῶν , αὐτὸς ἂν μόνος εἰπὼν ἃ χρὴ περὶ αὑτοῦ , θεὸς ἅτε πλέον τι λαχών · τοῦτο γὰρ οὖν Πινδάρῳ κάλλιον ἢ ἄλλ’ ὁτιοῦν ὁτῳοῦν εἴρηται περὶ Διός . 
ἀπὸ τούτου ἄρχεσθαι χρὴ καὶ τελευτᾶν εἰς τοῦτον , παντὸς λόγου καὶ πάσης πράξεως ἡγεμόνα καὶ βοηθὸν καλοῦντας , ὥσπερ εἰκὸς τὸν ἁπάντων κρατοῦντα ἀρχηγέτην καὶ τέλειον μόνον αὐτὸν ὄντα τῶν πάντων . 
Ἀθηνᾶ ἔστω τοίνυν ἡμῖν ὕπαρ τὸ ὄναρ · σὺ δ’ , ὦ δέσποινα 
Ἀθηνᾶ , τήν τε ἄλλην δίδου τύχην καὶ χάριν καὶ τοῦ παρόντος ἔφαψαι λόγου , τά τε φανθέντα τέλει πρὸς τὴν ἀξίαν , ὡς ἐναργῆ τῆς νυκτὸς ἐδείκνυτο · ὡς δὲ καὶ ἔργῳ συμβῆναι σαφῆ καὶ βέβαια , ὅδε σοὶ λόγος ἔσται μικτὸς εὐχῆς τε καὶ ὕμνου τὰ νῦν . 
πάντα μὲν οὖν τὰ κάλλιστα περὶ Ἀθηνᾶν τε καὶ ἐξ Ἀθηνᾶς , ἐν δὲ τοῖς ἀξιολογώτατον αἱ γοναὶ τῆς θεοῦ , κεφάλαιον μὲν εἰπεῖν ὅτι τοῦ πάντων δημιουργοῦ καὶ βασιλέως παῖς ἐστι μόνη δὴ μόνου . 
οὐ γὰρ εἶχεν ἐξ ὅτου ὁμοτίμου ποιήσειεν αὐτὴν , ἀλλ’ ἀναχωρήσας αὐτὸς εἰς αὑτὸν αὐτὸς ἐξ αὑτοῦ γεννᾷ τε καὶ τίκτει τὴν θεόν · ὥστε ἐστὶ μόνη βεβαίως γνησία τοῦ πατρὸς , ἐξ ἴσου καὶ ὁμολογοῦντος ἑαυτῷ τοῦ γένους γενομένη . 
τὸ δὲ ἔτι τούτου μεῖζον , ὅτι καὶ ἐκ τοῦ καλλίστου τῶν ἑαυτοῦ , ἐκ τῆς κεφαλῆς , ἀνῆκεν αὐτὴν , ὡς ἄρα οὔτε ἐκ τῆς ἐκείνου κεφαλῆς κάλλιον ἦν ἀνελθεῖν οὐδὲν οὔτε 
Ἀθηνᾷ τόπος βελτίων ἀνασχεῖν · ἀλλὰ κατ’ ἀξίαν ἄμφω συνέβαινε . 
γενομένη δ’ ἐκ Διὸς καὶ μόνου καὶ ἐκ τῆς κεφαλῆς οὐχ ἧττον τούτων θαυμαστὸν τὸ τέταρτον ἐφείλκετο , ὃ δή φασι συμβῆναι περὶ τὸ χάσμα τῆς κεφαλῆς τοῦ θεοῦ φάσμα · ἀνῄει γὰρ εὐθὺς ἔνοπλος , ὥσπερ ἥλιος ἀνίσχων ὁμοῦ ταῖς ἀκτῖσιν , ἔνδοθεν κοσμηθεῖσα ὑπὸ τοῦ πατρός . 
διὸ δὴ καὶ οὐ θέμις οὐδέποτε αὐτὴν καταλιπεῖν τὸν πατέρα , ἀλλ’ ἀεὶ πάρεστί τε καὶ συνδιαιτᾶται , καθάπερ συμπεφυκυῖα , ἀναπνεῖ τε εἰς αὐτὸν καὶ σύνεστι μόνη μόνῳ τῆς γενέσεως μεμνημένη , καὶ τῶν ὠδίνων ἀποδιδοῦσα πρέποντα τὸν μισθόν . 
δοκεῖ δέ μοι καὶ πρεσβυτάτη θεῶν φῦναι , ἢ κομιδῆ τινῶν εὐαριθμήτων καὶ τῶν πρώτων ὄντων ἐν τῷ τότε · οὐ γὰρ ἂν ἄλλως ἕκαστα ὁ 
Ζεὺς διεῖλεν , εἰ μὴ πάρεδρόν τε καὶ σύμβουλον τὴν Ἀθηνᾶν παρεκαθίσατο . 
καὶ γάρ τοι μόνη μὲν τὴν αἰγίδα δῑ αἰῶνος φορεῖ , μόνη δὲ τοῖς τοῦ πατρὸς ὅπλοις εἰς τὸν 
Ὁμηρικὸν πόλεμον κοσμεῖται · οἷα δὲ ἐν αὐλῇ θαυματοποιῶν ἅμα τοῖς αὐτοῖς ὅ τε Ζεὺς καὶ ἡ θεὸς χρῆται . 
οὕτως δ’ ἐστὶν αἰδέσιμος τῷ πατρὶ καὶ πάντων κεκοινώνηκε καὶ τὰ πρεσβεῖα μόνη κατείληφεν , ὥστε καὶ τῶν ποιητῶν οὓς ἂν μάλιστά τις εἴποι τυχεῖν τῆς θεοῦ , Ὅμηρος μὲν τῆς αἰγίδος αὐτῆς μνησθεὶς καὶ τοῦ τρῶσαι δαίμονος ἐπιχειρήσαντος λέγει σμερδαλέην , ἣν οὐδὲ Διὸς δάμνησι κεραυνὸς , λέγων ἀσφαλῶς , ἐπειδή γε καὶ τῷ Διὶ τῶν σκηπτῶν καὶ κεραυνῶν πλείονος ἄξια τὰ παρὰ τῆς Ἀθηνᾶς . 
Πίνδαρος δ’ αὖ φησι δεξιὰν κατὰ χεῖρα τοῦ πατρὸς αὐτὴν καθεζομένην τὰς ἐντολὰς τοῖς θεοῖς ἀποδέχεσθαι . 
ἀγγέλου μὲν γάρ ἐστι μείζων , ἥ γε τῶν ἀγγέλων ἄλλοις ἄλλα ἐπιτάττει πρώτη παρὰ τοῦ πατρὸς παραλαμβάνουσα , ἀντ’ ἐξηγητοῦ τινος οὖσα τοῖς θεοῖς [καὶ εἰσαγωγέως , ὅταν καὶ τούτου δέῃ] . 
ἅτε δὲ ἐν κορυφῇ τε τοῦ Ὀλύμπου καὶ ἐκ κορυφῆς τοῦ Διὸς γενομένη πόλεών τε πασῶν τὰς κορυφὰς ἔχει κατὰ κράτος ὡς ἀληθῶς ᾑρηκυῖα καὶ τῶν ἀνθρώπων ὅσοι θεοφιλεῖς οὐκ Ἄτη πατεῖ τὰς κεφαλὰς , Ἀθηνᾶ δὲ ἀνέχει καὶ ἐμβατεύει , τηροῦσα τὸ σύμβολον τῆς αὑτῆς γενέσεως . 
τὸ μὲν δὴ κράτος τῆς θεοῦ τοσοῦτον ἐν οὐρανῷ καὶ γῇ . 
ὅσου δὲ ἀξία θεοῖς τε καὶ ἀνθρώποις ἐστί τε καὶ γεγένηται καὶ γενήσεται θεῶν μὲν ἂν παῖδες ἄμεινον εἴποιεν ὅσοι χορευταὶ τῆς Ἀθηνᾶς , πειρατέον δὲ καὶ ἡμῖν ἀμωσγέπως εἰπεῖν , ποιηταῖς τε ἄχρι τοῦ μετρίου προσχρωμένους καὶ τῷ λόγῳ τοσοῦτον ἐφιέντας , ὡς μὴ πολύ τι παρενεγκεῖν ἢ τὸν πάντα ἰσομέτρητον συμβῆναι τῷ ὀνείρατι . 
λέγεται γὰρ ὡς ἐπειδὴ οἱ Γίγαντες παρετάξαντο ἐν τῇ 
Φλέγρᾳ , Ἐγκέλαδον μὲν καὶ τοὺς ἡγουμένους αὐτῶν κτείνει ἡ θεὸς , τοῖς δ’ ἄλλοις θεοῖς ὀλίγον τὸ ἔργον γίγνεται , ἐπεὶ καὶ τῶν ἄλλων Γιγάντων ὅσον ἦν κράτιστον κτείνει ἡ θεὸς , ἅτε καὶ φύσει πολεμίους ὄντας ἑαυτῇ διαφερόντως ἀμυνομένη · ἦσαν γὰρ ἀπ’ ἐναντίου τοῦ γένους αὐτῇ . 
οἱ μὲν γὰρ ἐκ τῶν κοίλων τῆς γῆς ἐπεφύκεσαν καὶ τῶν ἀλογωτάτων , ἡ δὲ ἐκ τοῦ καθαρωτάτου τῶν ἐν τῷ αἰθέρι . 
πρὸς οὖν τοὺς ἐκείνων ὄφεις συμφύτους καὶ τἄλλα ὅσα τῆς γῆς ἐφείλκοντο τὸν αὑτῇ σύμφυτον κόσμον καὶ τὸ παρ’ αὑτῆς ἀντεπήγαγε πῦρ , ἕως ἐξέκαυσε καὶ ἐξεῖλε τὸ γένος . 
τόδε μὲν τὸ ἔργον αὐτῆς ὑπὲρ θεῶν τε καὶ τῆς θείας φύσεως ἁπάσης ᾄδεται καταπραχθέν . 
τὴν δὲ Τιτάνων καὶ τῶν Ὀλυμπίων θεῶν κληθέντων μάχην οὐχ ἥδιον ἐμοὶ γοῦν λέγειν . 
ἀλλὰ μὴν εἴς γε τὰ τῶν ἀνθρώπων πράγματα ὅσας εὐεργεσίας κατέθετο ἐνθυμηθῆναι ῥᾷον ἢ διελθεῖν λόγῳ . 
ἡ μὲν οὖν μεγίστη τῶν εὐεργεσιῶν καὶ διὰ πάντων τῶν γιγνομένων διήκουσα καὶ παρατείνουσα πάντας χρόνους καὶ τόπους , ὅτι Ἀθηνᾶς ἡγουμένης οὐδὲν πώποτε ἀνθρώποις ἡμαρτήθη , οὐδ’ αὖ πράξουσί ποτε χρηστὸν οὐδὲν ἄνευ τῆς Ἀθηνᾶς . 
εἰ δὲ δεῖ καὶ τῶν ἐν μέρει μνησθῆναι καὶ τοὺς μύθους μὴ ἀτιμάσαι , προσθῶμεν ἔλαιον ὑγιείας φάρμακον φανθὲν ὑπ’ αὐτῆς , καὶ ἐσθῆτα , ὁμοῦ μὲν κόσμον τῷ σώματι , ὁμοῦ δὲ τῆς αὐτῆς ὑγιείας φάρμακον . 
ἀλλὰ μὴν ἀμφοτέρῳ γε τῷ γένει τῶν ἀνθρώπων ἐπίκουρος γεγένηται , γυναιξὶ μὲν ταλασίαν παραδοῦσα , ἀνδράσι δὲ ὅπλων χρῆσιν ἀναθεῖσα · ἀμφοτέρων αὖ τῶν καιρῶν ἐπεμελήθη , πολέμου καὶ εἰρήνης , δῑ ὅπλων καὶ νόμων . 
διχῆ δ’ αὖ καὶ τούτων ἑκατέρῳ προσηνέχθη . 
πρῶτον μὲν γὰρ τῆς ὀρείου καὶ καθ’ ἑκάστους διαίτης ἀπαλλαγῆναι καὶ συνελθόντας οἰκεῖν ἐν ταὐτῷ μίαν συνοικίαν κοινὴν περιβαλλομένους ἥδ’ ἐστὶν ἡ πείσασα , καὶ εἰσὶν αἱ πόλεις δῶρα Ἀθηνᾶς · ὅθεν δὴ καὶ πολιοῦχος ἅπασι κέκληται . 
τὰς δὲ ἀκροπόλεις ἐξεῖλον αὐτῇ δικαίως , ἅμα μὲν σύμβολον τῆς γενέσεως , ἅμα δὲ ὥσπερ τοῖς βασιλεῦσι καὶ ἡγεμόσι τεμένη καὶ χώρους ἐξαιροῦσιν , οὕτω τῇ τοῦ παντὸς ἡγησαμένῃ θεῷ τὰ ἐπικαιρότατα ἐξεῖλον . 
ἓν μὲν δὴ τοῦτο λέγω κοινὸν εὐεργέτημα τῆς θεοῦ , πρὸς τὴν καθ’ ἡμέραν δίαιταν , πολιτείαν καὶ νόμους , ἕτερον δὲ τὰς ἐμπύρους τε καὶ ἀπύρους τέχνας , ἃς τοῖς καθ’ ἑκάστους διεῖλέ τε καὶ διαιρεῖ · μόνη γὰρ ἁπάσης σοφίας ἡγεμών ἐστι . 
καὶ μὴν τῶν γε πρὸς τὸν πόλεμον συστημάτων τὰ πρωτεύοντα δύ’ ἐξεῦρέ τε καὶ κατεσκευάσατο · ὁπλῖται γὰρ καὶ ἱππεῖς τῶν Ἀθηνᾶς εὑρημάτων εἰσί . 
διττὰ δὲ ἑκατέρου μαρτύρια · τῶν μὲν ὁπλιτικῶν Αἰγύπτιοι μὲν τῶν κατὰ τὴν Ἀσίαν , οἱ δὲ ἐπώνυμοι τῆς θεοῦ τῶν ἐπὶ τῆς Εὐρώπης πρῶτοι προβαλόμενοι τὴν ἀσπίδα · ἔστι γὰρ καὶ κατ’ Αἴγυπτον Ἀθηνᾶς νομὸς ἱερὸς , ᾧ ταῦτα ἀνάκειται . 
παραπλησίως δὲ καὶ περὶ τῆς ἱππικῆς . 
λέγεται γὰρ Ἐριχθόνιον μὲν τὸν τῆς θεοῦ τρόφιμον πρῶτον ἀνθρώπων ἅρμα ζεῦξαι ἵππων · Βελλεροφόντῃ δὲ αὖ πρὸς τὸν κέλητα γενέσθαι χαλινὸν παρὰ τῆς Ἀθηνᾶς . 
Τριπτόλεμος δὲ Ἐριχθονίου νεώτερος · εἴη δ’ ἂν καὶ τούτῳ τὰ μὲν σπέρματα παρὰ τῆς Δήμητρος , τὸ δὲ ἅρμα παρὰ τῆς Ἀθηνᾶς . 
ὥστε νομίζειν χρὴ τοιαῦτ’ εἶναι πάντα τὰ δῶρα τῆς Ἀθηνᾶς τοῖς ἀνθρώποις , οἷα πρὸς τοὺς πολέμους ἐστὶν , ὁπλιτῶν φάλαγξ καὶ τάξις ἱππέων . 
ἔοικα δὲ προσθήσειν ὅ με ἀρτίως διέφυγεν , ὅτι καὶ τὰ ναυτικὰ Ἀθηνᾶς ἦν . 
ἐχέτω δὲ χώραν διττὴν τῷ λόγῳ . 
πρός τε γὰρ τοὺς πολέμους , εἴ τις καὶ οὕτω διχῆ διαιροῖτο τῶν κατ’ ἤπειρον καὶ τῶν ἐν θαλάττῃ , δείξει προνοηθεῖσαν τὴν θεόν · 
εἰ καὶ διχῆ πάλιν τῶν κατ’ ἤπειρον , ἕν τε τὸ αὐτὸ τὸ τῶν ναυτικῶν εἰς ἄμφω τείνει · εἰρηναῖον μὲν τὰς ὁλκάδας καὶ τὴν διὰ τούτων ἐμπορίαν , πολεμιστήριον δὲ τὰς τριήρεις , ὥσπερ ἅρμα ἁμιλλητήριον καὶ πολεμιστήριον · περιδέξιος γὰρ ἡ θεὸς αὐτή τε καὶ τὰ δῶρα αὐτῆς . 
ἔοικα δὲ σμῆνος ἐπεγείρειν , καί μοι σύνδυο ἐφίησιν ἡ θεός . 
ἐνιδὼν γὰρ ἐμπορίᾳ τε καὶ ναυμαχίᾳ τῆς Ἀθηνᾶς οὖσιν ἀμφοτέροις , ἐνεῖδον γεωργίᾳ τε καὶ ἐμπορίᾳ τῆς Ἀθηνᾶς οὖσιν ἀμφοτέροις , καὶ Βουζύγης τις ὑπῆλθέ με τῶν ἐξ ἀκροπόλεως , καὶ ὡς οὐκ ἦν τῷ γεωργῷ οὔτε τὸ ἄροτρον οὔτ’ , ἐπειδὴ καὶ τὸ ἄροτρον , τό γε ζεῦξαι τὰς βοῦς , εἰ μὴ ἐπιφροσύνην δῶκε γλαυκῶπις Ἀθήνη , δῑ ἧς ἄροτρον μὲν καὶ ναῦς ἐδημιουργήθη , ἐζεύχθησαν δὲ ἵπποι καὶ βόες . 
φιλανθρωποτάτη δὲ ἡ αὐτὴ καὶ δυνατωτάτη . 
τῆς μὲν οὖν δυνάμεως τί χρὴ μεῖζον εἰπεῖν σημεῖον ἢ τὸ νικᾶν πανταχοῦ ; 
οὐ γάρ ἐστιν Ἀθηνᾶς νίκη κυρία , ἀλλ’ 
Ἀθηνᾶ νίκης ἀεί · τὴν δὲ φιλανθρωπίαν οἱ περὶ Ὀρέστην λόγοι μαρτύρονται . 
ὃν φυγόντα μὲν ἐξ Ἄργους Ἀθήναζε , φεύγοντα δ’ Ἀθήνησι δίκην ὑπ’ Εὐμενίδων , ἴσων τῶν ψήφων γενομένων , προσθεμένη τὴν παρ’ αὑτῆς σώζει . 
καὶ τοίνυν ἔτι νῦν σώζει πάντας , ἐὰν ἴσαι γένωνται · ἔδοξε γὰρ ἐξ ἐκείνου ταῖς ἴσαις προστιθέναι τὴν παρὰ τῆς Ἀθηνᾶς ἀφιεῖσαν . 
ἐπεὶ δὲ ἔδει παρθένον εἶναι δῑ αἰῶνος τὴν Ἀθηνᾶν καὶ μηδένα μήτε θεῶν μήτε ἀνθρώπων ψαῦσαι κατὰ τὸν τῆς πανδήμου νόμον , θαυμαστὰ οἷα κἀνταῦθα εὑρίσκεται παρὰ τοῦ πατρός · τὰ γὰρ τῆς καλλιτέκνου γέρα λαμβάνει . 
τῇ γὰρ Λητοῖ πλανωμένῃ διὰ πάσης γῆς καὶ θαλάττης ἡγεῖται πρὸς τὸν τόπον ὅπου εἱμαρμένον ἦν αὐτῇ τεκεῖν . 
καὶ ἐπειδὴ ἔτικτε , μαιοῦταί τε καὶ δέχεται τοὺς παῖδας , καὶ στεφανοῖ τὸν Ἀπόλλω κατὰ τὸν τῶν Ἑλλήνων παιᾶνα · ὥστε ἡ μὲν Ἄρτεμις λοχία ταῖς ἄλλαις ἐστὶν , αὕτη δὲ τῇ Ἀρτέμιδι λοχία πρὸς τὰς γονὰς ἡ θεὸς γεγένηται . 
καὶ ἔοικεν ἀμφοτέρων διδάσκαλος αὐτὴ καταστῆναι , τῆς τέχνης καὶ τῆς προαιρέσεως . 
παρθένος γάρ ἐστι μετ’ Ἀθηνᾶν μόνη . 
εἰ τοίνυν κάλλη θαυμαστὰ Ἀπόλλων καὶ Ἄρτεμις , τὴν πρόνοιαν Ἀθηνᾶν ἔχοι τις ἂν αἰτιάσασθαι . 
καίτοι εἰ καὶ θεοὺς ὑπὲρ αὑτῶν χάριν εἰκὸς ἔχειν , πῶς οὐχ ἡμᾶς γε εἰκὸς ὑπὲρ τῶν θεῶν , ὅτι πλείους ἡμῖν τοὺς εὐεργέτας προὐξένησε ; 
θῆραι τοίνυν καὶ κυνηγέσια ἔστι μὲν Ἀπόλλωνος καὶ Ἀρτέμιδος παιδιὰ , καθίσταται δ’ εἰς τὸ προσήκειν τῇ θεῷ , δῑ ἓν μὲν ὅτι τῆς πολεμικῆς μόριον τέχνης ἐστὶ , μᾶλλον δὲ εἰκών . 
ταῦτα δὲ Ἀθηνᾷ μέλειν φασὶν , ἕτερον δ’ ὅτι καὶ αὐτοῖς τοῖς ἐπωνύμοις αὐτῶν ὅπως ἔσονται προσεξεῦρε . 
προσήκοι δ’ ἂν ταύτῃ καὶ τῷ Ἀσκληπιῷ μεγάλῳ μέρει τοῦ παντός . 
Ἀθηναίων δὲ οἱ πρεσβύτατοι καὶ ὑγιείας Ἀθηνᾶς βωμὸν ἱδρύσαντο . 
εἰ δὲ ἐκείνων ὀρθὴ ψῆφος , τί χρὴ μεῖζον εὑρεῖν εἰς τὴν 
Ἀσκληπιοῦ καὶ Ἀθηνᾶς συμφωνίαν ; 
μετέχει δὲ καὶ τῷ 
Ποσειδῶνι τῶν ἔργων , τῷ τε ἱππίῳ καὶ τῷ ποντίῳ , πρώτη μὲν τὸν χαλινὸν εὑροῦσα , πηξαμένη δὲ τὴν πρώτην ναῦν . 
ἀλλὰ μὴν ἥ γε πρὸς Ἑρμῆν κοινωνία τῆς θεοῦ παντὶ δήλη , ὅστις Ἑρμῆν καλεῖ λόγιον καὶ ἀγοραῖον καὶ ἐμπολαῖον · ἐναγωνίῳ δὲ καὶ ἀντὶ χορηγοῦ καθέστηκεν . 
Ὅμηρος μὲν γὰρ καὶ ἄντικρυς αὐτὴν ἐναγώνιον ἀποφαίνει · τὰ γὰρ ἆθλα κρίνει δῑ αὐτῆς . 
αὐλῳδίαν τοίνυν καὶ λυρῳδίαν καὶ κιθαρῳδίαν ἐξευροῦσα , τὴν μὲν τῶν Μουσῶν μιᾷ δωρεῖται , τὴν δ’ Ἑρμῇ , τὴν δ’ Ἀπόλλωνι . 
οὕτω δὲ πανταχοῦ χώραν ἔχει ὥστε ὁ μὲν Ἄρης παῖς ἐστι πρὸς αὐτὴν ἐν αὐτοῖς τοῖς ἑαυτοῦ πράγμασιν , ὁ δ’ Ἀπόλλων τῶν αὑτοῦ χρησμῳδιῶν ταύτην προὐστήσατο καὶ προθύειν ἐπέταξεν . 
Ἥφαιστος δὲ ὑπὸ μὲν τοῦ ἔρωτος ἀναγκάζεται φιλοτεχνεῖν , ἡ δὲ φύσις λείπεται . 
Χάριτες δ’ αὐτῆς περὶ χεῖρας ἵστανται . 
Διόσκουροι δ’ ὑπ’ αὐτῇ πυρριχίζουσιν . 
Ἴακχος δὲ καὶ αἱ Ἐλευσίνιαι τοὺς τῆς θεοῦ χοροὺς διώκουσι , Ποσειδῶν δὲ συνεχώρησεν ἡττώμενος . 
ἡ δὲ ὑπερβολὴ τοῦ κράτους ὅτι καὶ τὸ φυτὸν κατεδείχθη νίκης εἶναι σύμβολον , ὡς οὐ μόνον αὐτῇ θεμιτὸν ὂν νικᾶν , ἀλλὰ καὶ τοὺς νικῶντας στεφανοῦν . 
καὶ γάρ τοι πάντα μὲν τὰ ἀπορώτατα οἱ ποιηταὶ ταύτῃ προστιθέασιν , ἐπειδὰν πόριμα καὶ δυνατὰ ἀποφῆναι βούλωνται , Ὀδυσσέας τε νηχομένους ἐν μέσοις τοῖς ἐρήμοις πελάγεσι καὶ νέους ἐκ γερόντων καὶ καλοὺς ἐξ οὐ καλῶν γιγνομένους , καὶ τοὺς ἀπὸ τῶν ἐθνῶν μνηστῆρας ἀπολλύντας ἀπὸ φαύλου καὶ γελοίου τοῦ ἐπικουρικοῦ μειρακίου καὶ νομέοιν δυοῖν , καὶ ἕτερα τούτων ἀτοπώτερα . 
φασὶ γὰρ Βελλεροφόντην μὲν ἐπὶ πτηνοῦ τοῦ Πηγάσου φέρεσθαι ἐχόμενον τοῦ δώρου τῆς Ἀθηνᾶς καὶ καταπρᾶξαι ἄλλα τε καὶ τὴν 
Χίμαιραν χειρώσασθαι , ἔξω βέλους ὄντα αὐτῇ τοῦ παρ’ αὐτῆς πυρός · Περσέα δὲ αὐτόπτερον εἰς Γοργόνων χώρους κομισθῆναι τῆς Ἀθηνᾶς προπεμπούσης , καὶ οὔτε ἁλῶναι τῇ θέᾳ καὶ ὡς ἀπέτεμε τὴν κεφαλὴν κομίσαντα ὀπίσω τοὺς μὲν σὺν ὕβρει ταῦτα ἐπιτάξαντας καὶ τὸ πολὺ τοῦ δήμου λίθους ποιῆσαι , αὐτὸν δ’ ἀπαθῆ διαφυγεῖν εἰς τέλος , ἀλεξιφάρμακον τὴν τῆς Ἀθηνᾶς ἔχοντα παρουσίαν εἰς ἅπαντα . 
ἀκόλουθα δὲ καὶ ἔτι μείζω τούτων τὰ πρὸς 
Ἡρακλέα . 
φαίνεται γὰρ αὕτη καταλεξαμένη θεὸν εἰς θεοὺς αὐτὸν , εἰ δὴ καὶ ὅτε ἦν ἐν ἀνθρώποις , εἰς ἅπαντας ἡγεῖτο τοὺς ἄθλους αὐτῷ . 
καὶ τοῦτο μὲν εἰς Ἅιδου ζῶντα κομίσασα ζῶντα ἐξήγαγε , κρατήσαντα τοῦ Κερβέρου , καὶ τοσοῦτον παρὰ τὸ εἰκὸς ἐξελθόντα , ὥστε καὶ ἕτερον τῶν ἐπιτηδείων πρὸ ὥρας αὐλιζόμενον αὐτόθι λῦσαι καὶ συνεξαγαγεῖν μεθ’ ἑαυτοῦ , τοῦτο δ’ ὁσαχοῦ τοῖς ἀντιπράττουσι τῶν δαιμόνων ἐναντίον ἔδει τὸ τόξον ἄρασθαι , τῆς Ἀθηνᾶς παρούσης ἐθάρρει . 
ὥστ’ ἐμοὶ μὲν οὐδὲν ἄλλο ἐκ τούτων ἢ γνώμην εἰπεῖν Ἀθηνᾶ δοκεῖ πρὸς τοὺς θεοὺς , Ἡρακλέα θεὸν εἶναι ψηφίσασθαι · οἱ δ’ ὥσπερ ἂν εἰ ὁ Ζεὺς αὐτὸς εἰσηγεῖτο , δέξασθαι . 
φαίνεται τοίνυν 
Ἀπόλλωνος μὲν καὶ Ἀρτέμιδος προνοηθεῖσα ὅπως ἔσονται , 
Ἡρακλέους δὲ ὅπως ἔσται θεός · ταῦτα δὴ καὶ ὁ Ἀπόλλων συνειδὼς τοῖς μὲν ἄλλοις αὐτός ἐστι προπύλαιος , αὑτοῦ δὲ τὴν Ἀθηνᾶν πεποίηται . 
ἀλλὰ γὰρ τίνι τῶν πάντων οὐ λυσιτελὴς ἡ θεός ; 
ἢ τίς ἀσφαλεστέρα κοινωνός ; 
ἢ ποῖον πῦρ ἄφυκτον ταύτης οὐχ ἑπομένης , ἀλλ’ ἡγουμένης ; 
ἣ μόνη μὲν ἁπάντων θεῶν , ὁμοίως δὲ πασῶν , οὐκ ἐπώνυμος τῆς νίκης ἐστὶν , ἀλλ’ ὁμώνυμος . 
μόνη δ’ ἐργάνη καὶ πρόνοια κέκληται , τὰς τοῦ σώζειν ἅπαντα τὸν θεσμὸν ἐπωνυμίας ἀνῃρημένη . 
προφῆται δὲ καὶ ἱερεῖς καθάρσιον αὐτὴν ἐπικαλοῦνται καὶ ἀλεξίκακον καὶ τῶν τελεωτάτων ἔφορον καθαρμῶν · εἰκότως . 
εἰ γὰρ δεῖ καταλύσαντα τοὺς μύθους εἰπεῖν εἰς τὸ μέσον τὰ τῆς θεοῦ , ἥδ’ ἐστὶν ἡ τοὺς ὡς ἀληθῶς καὶ κοινοὺς πολεμίους ἡμῶν ἀπείργουσα , καὶ τὸν οἰκεῖον ἑκάστου πόλεμον εὖ τιθεμένη , τοὺς συνεχεῖς καὶ συμφύτους ἐχθροὺς ἀπαλλάττουσα , ὑφ’ ὧν καὶ οἶκοι καὶ πόλεις ἀνάστατοι γίγνονται πρὶν σάλπιγγος ἀκοῦσαι , φαίη τις ἂν , καὶ τὴν ἀληθῆ καὶ κυρίαν νίκην ἑκάστῳ διδοῦσα πολὺ τῆς Καδμείας κεχωρισμένην καὶ τῷ ὄντι Ὀλυμπικήν . 
δῑ ἣν ἀφροσύνη μὲν καὶ ἀσέλγεια καὶ δειλία καὶ ἀταξία καὶ στάσις καὶ ὕβρις καὶ ὑπερηφανία θεῶν καὶ πάνθ’ ὅσα τοιαῦτ’ ἂν εἴποι τις ἐκχωρεῖ · φρόνησις δὲ καὶ σωφροσύνη καὶ ἀνδρεία καὶ ὁμόνοια καὶ εὐταξία καὶ εὐπραγία καὶ τιμὴ θεῶν τε καὶ ἐκ θεῶν ἀντεισέρχεται . 
ὡς δ’ εἰπεῖν ἐν κεφαλαίῳ , τὸ τῆς Ἀθηνᾶς μέρος ἡ θεῶν ἀγορὰ πάντ’ ἐστὶ τὰ πράγματα . 
ταῦτ’ ἄρα καὶ τοῦ Διός ἐστιν ἐγγυτάτω καὶ περὶ παντὸς ἀεὶ ταυτὸν ἐν ἀμφοῖν δοκεῖ . 
κἀμοὶ πεπαῦσθαι καλὸν ἐνταῦθά που . 
ἀνελήλυθε γὰρ εἰς τὴν ἀρχὴν ὁ λόγος , μᾶλλον δὲ ἐλήλυθε πρὸς αὐτὸ τὸ ἔσχατον . 
σχεδὸν γὰρ δύναμιν τοῦ Διὸς εἶναι λέγων τις αὐτὴν ἐκ τούτων οὐκ ἂν ἁμαρτάνοι . 
ὥστε τί δεῖ μικρολογεῖσθαι τὰς ἐν μέρει πράξεις αὐτῆς διηγούμενον , ὁπότ’ ἔξεστι τὰ τοῦ Διὸς ἔργα κοινὰ τοῦ Διὸς εἶναι φῆσαι καὶ τῆς Ἀθηνᾶς . 
ἀλλ’ ὦ τῶν βασιλείων πρόδρομος μελάθρων , 
Αἰσχύλῳ χορὸς ᾖσε , τῶν τε οὐρανίων καὶ πατρῴων καὶ τῶν ἐν τῇ ἡμετέρᾳ μεγίστων , ἃ νύκτωρ μοι προὔφαινες , δίδου μὲν τιμὰς παρ’ ἀμφοτέρων τῶν βασιλέων , δίδου δὲ ἄκρον εἶναι φρονεῖν καὶ λέγειν . 
ὅστις δ’ ἐμοὶ τἀναντία λέγοι , τούτῳ μεταμέλοι . 
νικῷμι δὲ ὅσον βούλομαι · ἐν αὐτῷ δ’ ἐμοὶ πρώτῳ νικῴη τὰ βελτίω . 
Ἰσθμικὸς εἰς Ποσειδῶνα ἐπειδὴ τῆς γε Ὀλυμπικῆς πανηγύρεως ἀπελείφθην τύχῃ τινι ἀδυνάτως ἔχων κατὰ τὸ σῶμα συμμετασχεῖν ὑμῖν τῶν γιγνομένων , κινδύνου τε εἰς ἔσχατον ἐλθὼν ἐκ τοῦ τότε μοι συμπεσόντος νοσήματος , Διός γε σωτῆρος τυχὼν καὶ Ποσειδῶνος ἀδελφοῦ Διὸς ἀσφαλίου , καί τινος οἷον λιμένος τῆς τε παρούσης ταύτης ὑγιείας τε καὶ σωτηρίας λαβόμενος καὶ τῆς διατριβῆς τῆς μεθ’ ὑμῶν , πρὸς δὲ καὶ λόγου διαγγελθέντος ἐπὶ τούτῳ τοιούτου τινὸς , ὡς ἄρα ἐπόθουν τινὲς τὴν ἐμὴν παρουσίαν , καὶ τούτων οἱ ἐμφανέστατοι , οὐ δῑ ἐμὲ τοσοῦτον , ὥς γε ἐγὼ νομίζω , οὐδὲ διὰ τοὺς λόγους τοὺς ἐμοὺς , ἀλλ’ ἐνδεικνύμενοι τό τε γενναῖον καὶ τὸ φιλότιμον τὸ περὶ ταῦτα καὶ τὴν πρὸς τοὺς πρεσβυτέρους τιμήν τε καὶ εὔνοιαν ὁπόσοις ὁ βίος ἐν τούτοις , ὑφ’ ὧν καὶ πρότερον ἡσθέντας πολλάκις ἑαυτοὺς μέμνηνται καὶ ἡδίους γενομένους ἐν ταῖς κοιναῖς τῶν Ἑλλήνων πανηγύρεσιν , ἔγνων μὴ ὀκνητέον εἶναί μοι διὰ ταῦτα παρελθεῖν εἰς ὑμᾶς , ἀλλ’ ἅμα ἐν τῷ αὐτῷ ἀποτιστέον διπλῆν ἔκτισιν δυοῖν ἀδελφοῖν , τὴν μὲν προτέραν τε καὶ πρεσβυτέραν καὶ τρόπον τινὰ εἰωθυῖαν , τὴν δὲ νῦν ἄρξεσθαι μέλλουσαν . 
εἶναι γὰρ οὐδὲ εὐαγὲς ἴσως ἐμὲ πανταχοῦ τοῦ θείου μεμνημένον , καὶ σχεδὸν τῆς πλείστης μοι διατριβῆς τῶν λόγων περὶ ταῦτα οὔσης , παρεορακέναι δοκεῖν τὸν ἀπὸ τῶν λόγων ἔρανον πρὸς μόνον θεῶν τοῦτον , καὶ μηδένα εἶναι λόγον ἐπώνυμον ἐμὸν μήτε τοῦ θεοῦ μήτε αὐτοῦ τοῦ τόπου τούτου ἐν ᾧ νῦν ἐσμὲν , ἀλλ’ ὠλιγωρῆσθαι πρᾶγμα τηλικοῦτον · ὑπὲρ οὗ καλῶς ἂν ἔχειν ἴσως καὶ ἐξιλάσασθαί μοι τὸν θεὸν πρότερον καὶ ἐξευμενίσασθαι , τῶν μὲν πρότερον συγγνώμην ἔχειν , εἰ ἄρα τι παρῶπταί μοι εἰς ταῦτα , τὰ δὲ παρόντα ταῦτα εὐμενῶς προσδέξασθαι καὶ ἵλεῳ τῇ γνώμῃ καὶ τἄλλα τε ἀγαθὰ διδόναι καὶ εἰπεῖν τι οἷον χρή . 
κἂν ὡς ἑτέρως συμβαίνῃ , πρὸς τὴν ἐμὴν δύναμιν ὁρᾶν , καὶ μὴ πρὸς τὸ τοῦ λόγου μέγεθος ἀμύθητον ὂν , καὶ ταῦτα ὂν ἀτεχνῶς τὸ λέγειν τι περὶ τούτων καὶ ἐγχειρεῖν ὥσπερ ἂν εἴ τις ἐξαριθμεῖσθαι βούλοιτο τοὺς χόας τῆς θαλάττης . 
οὐ μὴν ἀλλ’ ἐπειδὴ καὶ τὰ μέγιστα τῶν πελαγῶν καὶ ἀνήνυτα παρέχειν ὁ θεὸς οὗτος εἴωθε πορεύσιμα , καὶ ἐνίοτέ γε καὶ ἐξ οὐρίων οἷς ἂν ἵλεως ὢν τυγχάνῃ , ἀνήχθω καὶ νῦν ἡμῖν ὁ περὶ αὐτοῦ λόγος · καὶ ἀνήφθω γε ἐξ αὐτοῦ τοῦ θεοῦ πρυμνησίου τινὰ τρόπον , ὡς ἂν εἴποι τις . 
ὅσα μὲν οὖν εἰς τὴν τῶν ὅλων φύσιν ἀνάγειν ἀξιοῦντες οἱ πρῶτοι ταῦτα φιλοσοφήσαντες τοὺς περὶ τοῦ θεοῦ τούτου λόγους πᾶν ὅσον ὑγρὸν ἐν τῷ παντὶ , ἤτοι μέρος ὂν τὸ μέγιστον τοῦ σύμπαντος ἢ καὶ τὸ σύμπαν αὐτὸ τοῦτο · λέγω δὲ τὴν ὑγρὰν οὐσίαν οὕτω κληθεῖσαν , καθὰ καὶ ὁ τῶν ποιητῶν λόγος μαρτυρεῖ , γένεσιν τοῦτ’ εἶναι θεῶν φάσκων , ὥς που εἴρηται ὠκεανόν τε θεῶν γένεσιν , ἐν ἑτέρῳ ὀνόματι τῷ τοῦ Ὠκεανοῦ , καὶ τροφήν τε καὶ ζωὴν ξυμπάντων ὁπόσα τε θεῖα καὶ τῆς κάτω μοίρας · καὶ διὰ τοῦτο καὶ ὅρκον τοῦτ’ εἶναι μέγιστον θεῶν ἐν ἑτέρῳ πάλιν ὀνόματι τῷ τῆς Στυγὸς ὕδατι · καὶ ὡς θεοὺς πηγὰς καὶ ποταμοὺς ἐνόμιζον οἱ πρῶτοι μεγίστους τε καὶ πρώτους , καὶ ἔτι γε νάματα · καὶ εἶναί τε πάντα ἐνθένδε ὁπόσα γενέσεως μέτοχα καὶ ἀπιέναι πάλιν ἐκεῖσε κατὰ τὴν φθορὰν αὐτῶν , καὶ τοῦτ’ εἶναι τὴν ἀρὰν τὴν Ὁμήρου ἐπαρωμένου εἰς ὕδωρ πάντα ἐλθεῖν , ὡς ἔχει καὶ τὸ ἔπος ἀλλ’ ὑμεῖς γε πάντες ὕδωρ καὶ γαῖα γένοισθε , καὶ ὅσα ἄλλα τοιουτότροπα ὑπό τε ἀνδρῶν καὶ ποιητῶν σοφῶν εἴρηταί τε καὶ ἐξεύρηται , ταῦτα μὲν ἤτοι τέλεον ἡμῖν παρείσθω ἢ ἐπὶ τοσοῦτον εἰρήσθω ἐν γοῦν τῷ παρόντι . 
ἃ δέ ἐστι κοινὰ πάντων καὶ γνώριμα καὶ ἐν τοῖς πάντων ὀφθαλμοῖς , τούτων δὲ καὶ νῦν ἄν πως πρέποι μνησθῆναι . 
ἔστι δὲ οὐδὲ ταῦτα καθ’ ἑαυτὰ , ἀλλὰ καὶ ταῦτα σὺν μάρτυσι τοῖς ποιηταῖς λεγόμενα . 
ὁμολογεῖται μὲν γὰρ Κρόνῳ τρεῖς παῖδας γενέσθαι ἐκ Ῥέας τῆς μητρὸς αὐτῶν , Ποσειδῶν καὶ Ζεὺς καὶ τρίτος ὃν ἐπὶ τούτοις ἀκούομεν . 
καὶ δῆτα διαλαχεῖν ἐπὶ τούτοις τὸν κλῆρον τοῦ πατρὸς , τὸ πᾶν τοῦτο νομῇ δικαιοτάτῃ δασαμένους . 
Δία μὲν σχεῖν τόν τε οὐρανὸν καὶ τὸν αἰθέρα καὶ τὰ ἐν τούτοις , καὶ αὐτόθεν ὁρμᾶσθαι , τὸν δὲ Ποσειδῶ τὴν θάλατταν , τὸν δὲ τρίτον ἀδελφὸν τὸν ὑπὸ γῆς τόπον . 
θεασώμεθα δὴ νῦν ἐν ἡμῖν αὐτοῖς πότερος αὐτῶν τὴν ἀρχὴν φιλανθρωποτέραν ἐποιήσατο τὴν αὑτοῦ καὶ κοινοτέραν , πότερον ὁ μηδὲ μεταδοὺς μηδὲν αὐτῆς μηδενὶ , ἢ ὁ μεταδιδοὺς μὲν , οὐ πρότερον δὲ πρὶν ἢ οἴχεσθαι , ἢ ὁ ζῶντάς τε ὑποδεχόμενος ἅπαντας καὶ παρέχων ἑαυτῷ συζῆν καὶ συνεῖναί τε καὶ συμπολιτεύεσθαι , καὶ ἐπεργάζεσθαι τὸν κάλλιστον τῶν κλήρων τὴν θάλατταν , καὶ πάνθ’ ὅσα ἀγαθὰ ἀπὸ θαλάττης ἔκ τε αὐτῆς καὶ δῑ αὐτῆς ἐξεύρηται , καὶ δοὺς ἑαυτὸν εἰς ἅπαντα τῷ γένει τῷ τῶν ἀνθρώπων . 
καὶ μὴν ἄνθρωπός γε τί μὲν τῶν δένδρων διέφερε τῶν ἐν τῇ γῇ τῶν αὐτοφυῶν , ἕως ἐν γῇ μόνον ἦν ; 
τί δὲ ἦν αὐτῷ καλὸν , πρὶν παρανοῖξαι τὸν θεὸν τοῦτον τὴν θάλατταν , ἔπειτα δὲ καὶ ἀναπετάσαι ; 
ἢ τί μὲν ἰδεῖν , τί δὲ ἀκοῦσαι ; 
ὃς οὐδὲ τὴν γῆν αὐτὴν ἐν ᾗ ἦν ἠπίστατο , πλὴν τὰ ἐν ποσὶν , οὐχ ὅπως τὰ πέρατα αὐτῆς , ἢ τὴν ἑτέραν ἤπειρον , ἢ τὴν καταντικρύ . 
ἀλλ’ ἔζων τρόπον θηρίων οἱ πρότερον ἐκεῖνοι , κατὰ χειὰς καὶ χηραμοὺς καὶ δένδρα , οἱ μακάριοι καλούμενοι . 
ὧν τί ἦν ἀθλιώτερον , μήτε εἰδότων μηδὲν μήτε ἑορακότων μήτ’ ἐχόντων , πλὴν ὅσα ἐφ’ ἡμέραν ἑκάστην ἐπ’ ἴσης τοῖς ἀλόγοις ζώοις ; 
ἐπειδὴ δὲ ἀνεῖπεν οὗτος ὁ θεὸς φοιτᾶν παρ’ αὑτὸν θαρρούντως καὶ ἐπινέμεσθαι τὴν θάλατταν , καὶ τρόπον τε ὑπέδειξε δῑ ὅτου καὶ τὸ δεῖμα ἐξεῖλε τῆς ψυχῆς , ὃ καθάπερ πρὸς θηρίον δεινόν τε καὶ φοβερὸν εἶχον τὴν θάλατταν συναρπασθήσεσθαι προσδοκῶντες ἀεὶ καὶ αὐτοὶ καὶ τὴν γῆν σύμπασαν ἅμα τοῖς ἀνέμοις βλέποντες , τηνικαῦτα δὲ οὐδὲ εἰπεῖν τῷ λόγῳ ῥᾴδιον τὸ πλῆθος τῶν ἀγαθῶν τῶν φοιτώντων εἰς τὴν γῆν παρὰ τῆς θαλάττης . 
συνελθεῖν τε εἰς ταυτὸν ἄμφω ταῦτα τὸ μέγιστον ἔργον 
Ποσειδῶνος , καὶ φιλίαν αὐτοῖς γενέσθαι καὶ ἐπιμιξίαν . 
πρότερον δὲ οὐδὲ τοῦτο ἦν , ἀλλὰ πολεμίω ἤστην ἀλλήλοιν ἥ τε γῆ καὶ ἡ θάλαττα . 
νυνὶ δὲ συνῳκισθήτην ὑπὸ τοῦ θεοῦ τούτου καὶ πόλεις τε ἐπολίσατο τοῖς ἀνθρώποις αὐτόθι , ἃς δὴ νήσους νυνὶ καλοῦμεν , ὡς μηδὲ ἐν θαλάττῃ ποθεῖν τὴν γῆν , μηδὲ ἄλλο τι ἢ ἐν γῇ εἶναι . 
καὶ πάντα τὰ ὄντα ἀνῆκε καὶ ζῶα παντοδαπά . 
ὅπου δὲ καὶ φυτὰ τὰ μὲν εἰς χρῆσιν τῷ ἀνθρώπῳ , τὰ δὲ καὶ τέρψιν τε καὶ ἡδονήν . 
καὶ μὴν καὶ τράπεζαν πολλῷ ἀφθονωτέραν παρέθηκε τῆς γῆς , ἀναπαύλας τε μυρίας ἐξεῦρε , καὶ τὸν ἄνθρωπον ἁπλῶς εἰπεῖν πτηνὸν ἀπέδειξε , μόνον οὐχ ὡς πτεροῖς τισι διὰ τῆς θαλάττης χρώμενον , τάξας μετὰ τῶν ἀνέμων φέρεσθαι , καὶ οὐδὲ τούτου φθονήσας , οὐχ ὅπως ἄλλου τινὸς , οὐχ ὥσπερ ὁ πρεσβύτατος ἀδελφὸς αὐτοῦ ἕνα τὸν Περσέα παρεῖναι λέγεται εἰς τὴν ἀρχὴν τὴν αὐτοῦ , καὶ τοῦτον μικρὸν ἀπέχοντα τῆς γῆς καὶ τῆς θαλάττης , καὶ τὸν Βελλεροφόντην τὸν ἐνθένδε μετὰ ταῦτα οὐκ ἐπὶ καλῷ . 
οὗτος δὲ πάντα τινὰ τὸν βουλόμενον καὶ ἄνδρα καὶ γυναῖκα καὶ αὐτοὺς τοὺς παῖδας · καὶ ἔστι γε οὓς καὶ ἀνέφηνεν ἐκ τῆς θαλάττης , ὡς τόν τε Ἀπόλλω καὶ τὴν Ἄρτεμιν . 
καὶ τούτων μὲν ὁ Ζεὺς εἰκότως ἂν χάριν αὐτῷ εἰδείη , ὅτι οὔτε τὴν Λητὼ περιεῖδεν ἐλαυνομένην πάντα τὸν χρόνον ὑπὲρ ὧν ἐτύγχανεν , οὔτε τὴν γένναν αὐτοῦ μικροῦ γε ἐξαμεληθεῖσαν . 
οὗτος δὲ καὶ τὸ Ἀφροδίτης κάλλος ἀνήνεγκεν ἐξ ἑαυτοῦ , καθάπερ ἐκ κεφαλῆς τινος καὶ οὗτος τῆς θαλάττης κατὰ τὴν πρὸς Δία μίμησιν , εἴτε καὶ πρότερος οὗτος οὐ μόνον τὰ ἀνθρώπινα , ἀλλὰ καὶ τὰ θεῖα , ὡς ἔχει ὁ κατὰ τὴν Ἴδην τὴν Τρωικὴν λόγος λεγόμενος . 
ἐπεὶ δὲ Λητοῦς ἐμνήσθημεν , εἰσῆλθέ με ὅσους καὶ ἄλλους ἔρωτας συνδιήνεγκε τῷ ἀδελφῷ · καὶ γὰρ τὸν Ἰοῦς τῆς Ἰνάχου καὶ τὸν Εὐρώπης τῆς καλῆς , τάχα δέ που καὶ ἄλλον καὶ ἄλλον , ὧν ἔτι καὶ νῦν ὀνόματα κατ’ ἀνθρώπους . 
τὸν δὲ παῖδα τὸν καλὸν τὸν μετὰ τῆς μητρὸς τῆς καλῆς καὶ παῖδα ἔθετο ἑαυτῷ καὶ κοινωνοὺς τῆς ἀρχῆς ἐποιήσατο αὐτόν τε καὶ τὴν μητέρα . 
ἀλλ’ οὗτος μὲν ὁ λόγος ἀναμένει ἡμᾶς εἰς τὸ ἐπειδὰν αὐτῷ καθήκῃ , νῦν δὲ τὰ Ποσειδῶνος ἔργα διέξιμεν ἐν ἀλλήλοις , οἷά τε καὶ ἡλίκα καὶ τὴν ἀρχὴν αὐτοῦ ὁπόσου ἀξία . 
ἐφεξῆς δ’ ἂν ἴσως εἴη καὶ τὰς τιμὰς τὰς κατ’ ἀνθρώπους ὁποῖαί τινες καὶ ὁπόσου ἄξιαι . 
πάντα γὰρ ὁπόσα μέρη τῆς γῆς ἐπισημότατα καὶ ὀνομαστότατα 
Ποσειδῶνι ἐπιπεφήμισται . 
ἐπὶ μὲν ταῖς εἰσβολαῖς τοῦ 
Εὐξείνου πόντου ᾗ τὸ στενότατον τῆς θαλάττης ἀναπετάννυσιν ἐξ αὑτοῦ τὴν πολλὴν θάλατταν , καὶ πέτρα τε κυανέα αὐτόθι ὠνόμασται καὶ πύλαι θαλάττης πρότερον εἶναι κλεισταὶ δοκοῦσαι , ἱερά τε αὐτοῦ καὶ τεμένη καὶ βωμοὶ , ἄλλα τε καὶ ἡ καταίρουσα πρὸς ἡμᾶς ἐκεῖθεν θάλαττα , Λευκάτα τε οὕτως ἐπωνομασμένη κατὰ τὴν ἐνταυθοῖ Λευκάτα τὴν ἐπὶ τῷ Ἀκτίῳ , οὐ πέτρα τις οὖσα ὥσπερ αὕτη , ἀλλὰ γῆ πολλὴ προχωροῦσα εἰς θάλατταν , προχωννύουσα ἐπὶ πολὺ αὐτὴν σχήματι κυκλοτερεῖ ἐξ ἡμισείας , δρεπάνης τινὰ τρόπον ἀτεχνῶς ὡς καὶ τὸ ὄνομα εἶναι τοῦτο τῇ προχώσει , καὶ λέγεσθαί γε ἐπ’ αὐτῷ καὶ λόγον τινὰ καὶ μῦθον , ὡς ἄρα ἐνταῦθα ἐπράχθη τὸ ἔργον τὸ περὶ τὸν Κρόνον ὑπὸ τῶν παίδων αὐτοῦ , τὸ περὶ τὴν ἐκτομήν . 
ὑπερβάντι δὲ τὴν Προποντίδα καὶ τὸν 
Ἑλλήσποντον , καὶ διαβάντι τὰς νήσους τὰς Κυκλάδας καλουμένας κατὰ μὲν τὴν πρὸς τῷ Αἰγαίῳ θάλατταν ἥ τε Εὔβοια καὶ τὰ ἄκρα αὐτῆς , ὁ ἐν Γεραιστῷ λιμὴν , καὶ ἱερὸν τοῦ θεοῦ . 
οὗ καὶ Ὅμηρος μέμνηται ἐν Ἀχαιῶν νόστῳ καὶ τῷ ἀπόπλῳ τῷ ἐξ Ἰλίου . 
κατὰ δὲ τὰς εἰσβολὰς τὰς εἰς τὸν Ἰόνιον ἥ τε ἐπὶ Ταινάρῳ ἄκρα τοῦ θεοῦ καὶ ἡ αὐτόθεν ἀναγωγή . 
Ὅμηρος δὲ καὶ εἰς Αἰγὰς καὶ 
Ἑλίκην ἀποδημοῦντα πεποίηκεν αὐτὸν ἐπὶ δαῖτα , καὶ ἄνωθεν ἐπὶ τῶν κυμάτων ἐπιθέοντα αὐτόν τε καὶ τοὺς ἵππους αὐτοῦ , οὐ προσαπτομένους τῆς θαλάττης · ὃν τρόπον καὶ τῷ ἀνθρώπῳ διπλοῦν ὄχημα ὑπέθηκεν , ἅρμα μὲν ἐν γῇ , ναῦν δὲ ἐν θαλάττῃ . 
ἔνθα ἱερά τε αὐτοῦ καὶ τεμένη καὶ βωμὸς θυήεις , ὡς αὐτὸς οὗτος ἔφη · ὃν τρόπον καὶ εἰς γαλακτοφάγους τὸν Δία τὸν ἀδελφὸν αὐτοῦ . 
καθάπαξ μὲν γὰρ εἰ δεῖ μὴ κατασμικρύνειν τὸν λόγον , πᾶσαι μὲν ἀκταὶ , πάντες δὲ λιμένες καὶ πάντα μέρη τῆς γῆς καὶ τῆς θαλάττης ἱερὰ Ποσειδῶνος καὶ ἀναθήματα καὶ ἀγάλματα καὶ τεμένη καὶ νεῴ . 
οὐ μὴν οὕτω γε φίλον οὐδὲν οὐδὲ ἀγαπητὸν αὐτῷ οὔτε τίμιον , ὡς ὁ Ἰσθμοῖ οὗτος καὶ ὅδε ὁ χῶρος . 
καὶ τοῦτ’ ἐγὼ καὶ ἀρχεῖα Ποσειδῶνος καλῶ καὶ βασιλείαν καὶ αὐλὴν , ὥσπερ Ὅμηρος τὴν Διὸς αὐλὴν ὠνόμασε , καὶ ὁρμητήριον . 
τεκμαίρομαι δὲ τοῖς τε ἄλλοις καὶ ὅτι πᾶσαν τὴν πανταχόθεν θάλατταν ἐπέστρεψε δεῦρο , πύλας ἑκατέρωθεν ἐπιθεὶς καὶ ἀναπετάσας αὐτῇ τὸν ἰσθμὸν τοῦτον καλούμενον , πρός τε ἕω καὶ πρὸς ἑσπέραν ὁμοίως , συγκλείσας τε ἅμα , ὡς μὴ ἐπιμίγνυντο , οὐ πολλῷ τινι μέτρῳ γῆς , ἀλλ’ οἷον αὐλῶνι στενῷ , καὶ νόμον θεὶς καὶ τάξας ἐπ’ αὐταῖς φυλάττειν τὰ ἑαυτῆς ὅρια ἑκάστην , καὶ ἀναπετάσας πάλιν καὶ δοὺς πολλήν τινα τὴν πρόσω εὐρυχωρίαν ἑκάστῃ , θεαμάτων ἁπάντων ὁπόσα ἐν γῇ παραδοξότατόν τε ὁμοῦ καὶ ἥδιστον , εἰσπλεῖν τε καὶ ἐκπλεῖν ἐν τῷ αὐτῷ ἐξ οὐρίων ἑκάστους , καὶ ὑπὸ τοὺς αὐτοὺς ἀνέμους ἀναγωγάς τε καὶ καταγωγὰς γίγνεσθαι ἐν μόνῃ τῶν πασῶν τῇ γῇ ταύτῃ καὶ τῇ θαλάττῃ · πάντα τε δεῦρο φοιτᾶν τὰ πανταχόθεν κατά τε γῆν καὶ κατὰ θάλατταν , καὶ τοῦτ’ εἶναι ὑφ’ οὗ καὶ ἐκ παλαιοτάτου ἀφνειόν τε ὕμνηται χωρίον ὑπὸ τῶν ποιητῶν , ἅμα μὲν διὰ τὸ πλῆθος τῶν παρόντων ἀγαθῶν , ἅμα δὲ καὶ διὰ τὴν ὑπάρχουσαν εὐδαιμονίαν ἐν αὐτῷ . 
ἔστι γὰρ οἷον ἀγορά τις καὶ αὐλὴ κοινὴ τῶν Ἑλλήνων καὶ πανήγυρις , οὐχ ἣν διὰ δυοῖν ἐτοῖν συμπληροῖ αὐτῇ τὸ 
Ἑλληνικὸν , καθάπερ ἡ παροῦσα αὕτη , ἀλλ’ ἣν διὰ παντὸς ἔτους καὶ καθ’ ἡμέραν ἑκάστην . 
εἰ δὲ ἦν ὥσπερ ἀνδράσιν , οὕτως δὴ καὶ πόλεσι προξενία πρὸς ἀλλήλας , τοῦτ’ ἂν εἶχεν ἡ πόλις τοὔνομα καὶ τὴν τιμὴν ταύτην ἁπανταχοῦ · 
ὑποδέχεται γὰρ ἁπάσας εἰς ἑαυτὴν καὶ προπέμπει πάλιν ἐξ αὑτῆς , καὶ κοινὴ πάντων ἐστὶ καταφυγή · καθάπερ τις ὁδὸς καὶ διέξοδος ἁπάντων ἀνθρώπων , ὅποι καὶ μόνον πορεύοιτό τις , καὶ κοινὸν ἄστυ τῶν Ἑλλήνων , οἷον μητρόπολίς τις ἀτεχνῶς καὶ μήτηρ αὐτὸ τοῦτο . 
τά τε γὰρ ἄλλα καὶ οὐκ ἔσθ’ ὅπη τις ἀναπαύσαιτο καθάπερ ἐν μητρὸς κόλποις οὔτε ἥδιον οὔτε προσφιλέστερον , οἷον αὐτὴ ἀνάπαυλά τέ ἐστι καὶ καταφυγὴ καὶ σωτηρία πᾶσι τοῖς ἐντυγχάνουσιν . 
ἀλλὰ δῆτα τοῦ κάλλους αὐτῆς καὶ τῶν ἱμέρων καὶ τῶν ἐρώτων ὅσον ἐξῆπται τὸ πλῆθος , ὡς πάντας μὲν ἀναδήσασθαι τῷ ἡδεῖ , φλέγεσθαί τε ἅπαντας ἐπ’ αὐτῇ ὁμοίως , ἔχειν δὲ ἐν ἑαυτῇ φιλότητας , ἱμέρους , ὀαριστὺν , πάρφασιν , ὡς κλέψαι τὸν νοῦν καὶ τῶν μέγα ἐφ’ ἑαυτοῖς φρονούντων , καὶ εἰ δεῖ τι ἄλλο πρὸς τούτοις πάντα ὅσα λέγεται τῆς θεοῦ φάρμακα , ὡς εἶναι σαφῶς τε Ἀφροδίτης τὴν πόλιν , ἣν ἐμοὶ ἐπονομάζειν ἔπεισιν · 
ὅστις ποτὲ οὗτος ὁ κεστός ἐστιν , ᾧ πάντας ἡ θεὸς ἀναδεῖται πρὸς ἑαυτὴν , καὶ καθάπερ τινὰ ὅρμον καὶ περιδέραιον συμπάσης τῆς Ἑλλάδος τοῦτ’ εἶναι , καὶ τέμενος 
Νυμφῶν , Ναΐδων ἁπασῶν ἐνταυθοῖ ναουσῶν , καὶ θάλαμον Ὡρῶν , ᾧ πάντα τὸν χρόνον ἐγκάθηνται καὶ ὅθεν προέρχονται ἀνοιγνῦσαι τὰς πύλας εἴτε Διὸς σύ γε βούλει καλεῖν εἴτε Ποσειδῶνος . 
εἰ δὲ καὶ ἔρις ποτὲ περὶ κάλλους ἐνέπεσε ταῖς πόλεσιν , ὥσπερ ταῖς θεαῖς λέγεταί ποτε γενέσθαι ἐν ἀλλήλαις , μετὰ Ἀφροδίτης ἂν ἦν . 
καὶ περὶ μὲν τοῦ εἴδους τῆς πόλεως τί ἄν τις καὶ λέγοι , ὅ γε οὐδὲ οἱ πάντων ὀφθαλμοὶ χωρεῖν εἰσιν ἱκανοί ; 
μεγέθους γε μὴν τί ἄν τις μεῖζον τεκμήριον ποιήσαιτο ἢ τὸ ἀποτετάσθαι αὐτὴν εἰς ἁπάσας θαλάττας , καὶ συνῳκίσθαι τε αὐταῖς καὶ παρακατῳκίσθαι , οὐ τῇ μὲν , τῇ δὲ οὒ , ἀλλὰ πάσαις ὁμοίως . 
καὶ μὴν εὐνομίας γε ὁρμητήριον ἡ πόλις ἔτι καὶ νῦν βραβεύει τὰ δίκαια τοῖς Ἕλλησι . 
πλούτου γε μὴν καὶ πλήθους ἀγαθῶν ὅσον εἰκὸς ἐπαντλούσης αὐτῇ τῆς τε γῆς τῆς πανταχόθεν καὶ τῆς πανταχόθεν θαλάττης , οἷον ἐννάουσαν ἐν μέσοις τοῖς ἀγαθοῖς καὶ περικλυζομένην αὐτὴν , καθάπερ τινὰ ὁλκάδα ἐν κύκλῳ μεστὴν τῶν ἀγαθῶν · σοφὸν δὲ δὴ καὶ καθ’ ὁδὸν ἐλθὼν ἂν εὕροις · καὶ παρὰ τῶν ἀψύχων μάθοις ἂν καὶ ἀκούσειας · τοσοῦτοι θησαυροὶ γραμμάτων περὶ πᾶσαν αὐτὴν , ὅποι καὶ μόνον ἀποβλέψειέ τις , καὶ κατὰ τὰς ὁδοὺς αὐτὰς καὶ τὰς στοάς . 
ἔτι τὰ γυμνάσια , τὰ διδασκαλεῖα , καὶ μαθήματά τε καὶ ἱστορήματα . 
τί οὖν δεῖ Σισύφου μεμνῆσθαι , ἢ τῆς Σισύφου συνέσεως , ἢ Κορίνθου τοῦ Διὸς , ἢ Βελλεροφόντου τοῦ 
Ποσειδῶνος , ἢ ἄλλου του τῶν ἡρώων τε καὶ τῶν ἡμιθέων , ἢ τὰ μετὰ ταῦτα πάλιν τοὺς ἐξευρόντας σταθμά τε καὶ ζυγὰ καὶ μέτρα , καὶ τὸ ἐν τούτοις δίκαιον , καὶ τὸ ὡς ναῦν ἐναυπηγήσατο αὕτη ἡ πόλις , οὐ τριήρη μόνον , ἀλλὰ καὶ αὐτὴν τὴν Ἀργὼ ἔγωγ’ ἂν φαίην . 
ὁ γοῦν ἡγεμὼν αὐτῆς τοῦ στόλου μετὰ τὸν ἀνάπλουν τὸν ἐκεῖθεν φαίνεται δεῦρό τε καταγόμενος αὐτὴν καὶ δεῦρο ὁρμισάμενος · ἢ τὰ ἐν τῇ γῇ πάλιν , τὸ Πηγάσου πτερὸν λεγόμενον εἴτε ὡς ἵππου σὺ φήσεις , εἴτε καὶ ὡς ὄρνιθος · καὶ τὸν πρῶτον ἐπιτολμήσαντα αὐτῷ τὸν μετάρσιον ἱππέα . 
ἀλλὰ ταῦτα μὲν παλαιὰ καὶ μυθώδη · τά γε μὴν ἔτι καὶ νῦν μνημονευόμενα εἰρηναῖά τε ὅσα αὐτῶν καὶ πολεμικὰ τίνος μὲν οὐ λαμπρότερα τῶν Ἑλληνίδων ; 
τίνος δὲ οὐκ ἐπισημότερα ἢ κατὰ γῆν ἢ κατὰ θάλατταν ; 
τίνων δὲ ἔργα καὶ πράξεις περιφανέστεραι ; 
ἀλλὰ γὰρ οὐ πολέμων ὁ παρὼν καιρός · ὥστ’ οὐδὲ ἡ μνήμη ἐν καιρῷ ἂν ἐρρήθη τῶν τοιούτων , πανηγυριζόντων τε τῶν Ἑλλήνων καὶ ὁμονοούντων ἐν τῇ καλλίστῃ τῶν πανηγύρεων τῇδε καὶ ὀνομαστοτάτῃ , διὰ δυοῖν δὶς εἰς ἓν συνιούσῃ , διπλασιαζομένῃ τε παρὰ τὰς ἄλλας καὶ προσιούσῃ , καὶ φθανούσῃ τὰς λοιπὰς καὶ αὖθις ἐπικαταλαμβανούσῃ ἀτεχνῶς ὥσπερ ἐν ἁρματηλασίαις , εἴ πως ἦν ἰδεῖν ἀνθρώποις οὖσι φερόμενον τὸ Ποσειδῶνος ἅρμα , καὶ ἐπὶ κοινὸν κρατῆρα συνιόντων καὶ σπενδόντων τε ἅμα καὶ θυόντων , καὶ θεωρίας ἀπαγόντων τῷ τε Ποσειδῶνι καὶ τῇ Ἀμφιτρίτῃ καὶ τῷ Παλαίμονι καὶ τῇ Λευκοθέᾳ . 
ταῦτα οὖν καὶ ὑμνεῖν καὶ λέγειν καλῶς ἂν ἔχοι καὶ διάγειν ὑμᾶς ἐν τοῖς περὶ τούτων λόγοις . 
τὰ μὲν δὴ αὐτοῦ τοῦ Ποσειδῶνος εἴρηται τρόπον τινὰ καὶ ὕμνηται , οὐ μεμπτῶς ὥς γέ μοι δοκεῖ · ὁρῶ δὲ καὶ ὑμᾶς οὕτω διακειμένους · καὶ νὴ Δία γε καὶ περὶ αὐτῆς τῆς πόλεως ὡς ἐν βραχυτάτῳ τις ἂν εἴποι · ὁρῶ δὲ λοιπὸν ὄντα ἡμῖν τὸν περὶ τοῖν θεοῖν , τοῦ τε παιδὸς καὶ τῆς μητρὸς αὐτοῦ , εἴτε λόγον εἴτε καὶ μῦθον χρὴ φάναι . 
ὃν ἐγὼ δέδοικα καὶ πάνυ ὀρρωδῶ τε καὶ ἀπορῶ ὅπη ποτε χρή με διαθέσθαι μεθ’ ὑμῶν , πότερα ὡς τοῖς πολλοῖς δοκεῖ καὶ Ὁμήρῳ δὲ συνδοκεῖ , θεῶν παθήματα συμπεισθῆναι καὶ ἡμᾶς , οἷον Ἄρεος δεσμὰ καὶ Ἀπόλλωνος θητείας καὶ Ἡφαίστου ῥίψεις εἰς θάλατταν , οὕτω δὲ καὶ 
Ἰνοῦς ἄχη καὶ φυγάς τινας , ἢ τοῦτο μὲν οὔτε ὅσιον οὔτε εὐσεβὲς εἰπεῖν , ἄλλως τε καὶ περὶ τῶν θεῶν τὸν λόγον ποιούμενον , ἀλλὰ τοῦτον μὲν τὸν λόγον ὑπεροριστέον ἡμῖν οὐ μόνον ἔξω τοῦ Ἰσθμοῦ καὶ τῆς Πελοποννήσου , ἀλλὰ καὶ ξυμπάσης τῆς Ἑλλάδος · καὶ ἀποκαθαρτέον γε καὶ ἐπ’ ἄμφω ταῖν θαλάτταιν ἐλθόντας , εἰ δέοι , τὸν Ἀθάμαντα , ὅστις ποτὲ ἦν , καὶ τὴν μανίαν τὴν ἐκείνου , εἴτε οὖσαν εἴτε ψευδῶς θρυληθεῖσαν ὑπὸ τῶν κάκιστα ἀπολωλότων τῶν ταῦθ’ ἕκαστα ἡμῖν συνθέντων . 
Ἰνὼ δὲ ἢ οὔτε ἦν οὔτε ἐγένετό ποτε ἣν οἱ πολλοί φασιν , ἢ εἴπερ ἦν καὶ ἐγένετο , ἀλλ’ οὐδέν γε προσήκουσα τοῖς τῇδε γιγνομένοις . 
Λευκοθέα δὲ θεός τ’ ἦν ἀπ’ ἀρχῆς εὐθὺς καὶ οὐκ ἐντεῦθεν ἤρξατο ὅθεν οἱ πολλοὶ οἴονται . 
εἰ δὲ καὶ αὐδήεσσά γε ἦν , ὡς ἔφη ὁ τοῦτο εἰπὼν , ἀλλὰ βροτός γε οὐκ ἦν . 
Ὅμηρος δὲ καὶ θεοὺς ὄντας πεποίηκεν ὥσπερ ἀνθρώπους , καὶ φθεγγομένους γε ἄντικρυς καὶ ἀνθρώποις διαλεγομένους , καὶ Ἀθηνᾶν καὶ Ἑρμῆν καὶ αὐτὸν τὸν Ποσειδῶνα . 
τὸ δ’ ἐπὶ τούτοις καλῶς ἂν ἡμᾶς ἴσως ἔχοι καὶ φίλως τοῖς θεοῖς λέγειν τε καὶ ἀκούειν ἐν ἀλλήλοις , ἐρασθῆναι μὲν 
Ποσειδῶνα Λευκοθέας , καὶ ἐρασθέντα γε ἔχειν αὐτὴν παρ’ ἑαυτῷ · ὃν τρόπον καὶ Τυροῦς τῆς Σαλμωνέως καὶ Ἀμυμώνης καὶ ἄλλης τινὸς καλῆς , καὶ κρύψαι γε ταύτην ὑπὸ τῷ κύματι , τὰς δὲ ὁδοὺς αὐτῆς τὰς δεῦρο ἐκεῖθεν , εἰ ἄρα καὶ ταύτας παραδέξασθαι ἡμᾶς χρὴ , οὐ φυγῇ φευγούσης γενέσθαι , ἀλλ’ ὥσπερ ἐπὶ θάλαμον ἰούσης τὴν θάλατταν · 
οὐδὲ τὸν παῖδα , ὃς ἦν ἐξ ἑτέρου λέχους ἄρα , αὐτὴν φέρειν ἁρπάσασαν , ἀλλὰ παρακαταθήκην καὶ ἄθυρμα καὶ δῶρον Ποσειδῶνι . 
δηλοῖ δὲ ὅτι ταῦτα τοῦτον ἔχει τὸν τρόπον τό τε ἀληθὲς αὐτὸ καὶ τὰ περὶ αὐτῶν ἔτι καὶ νῦν λεγόμενά τε καὶ δρώμενα ὡς περὶ θεῶν . 
κακὰ γὰρ οὔτε ἔστιν ἐν θεοῖς , ἀλλ’ οὐδ’ ἂν δύναιτο γενέσθαι ποτέ · 
ὑπερωρίσθαι γὰρ ταῦτά γε εἰς τὸν πρὸς γῆν τόπον · οὐδὲ παθήματά τε καὶ συμφοραί . 
τοσούτου δὴ τοῦτο ἂν ἀρχὴ γένοιτο τοῦ ἀθανάτου τινί . 
κακὰ γὰρ ἐκ κακῶν , ἀγαθὰ δὲ ἔργα τὰ θεῶν . 
ἄλλως δὲ οὐδαμῆ θέμις γίγνεσθαι . 
ἀλλ’ εἰ μὲν ἄνθρωπος οὐκ εὐτυχὴς ἦν , πῶς ἂν οὖν θεὸς ἐγένετο εἰπέ μοι · εἰ δ’ ἦν θεοφιλὴς , οὐδ’ ἂν ἐδυστύχησε πώποτε . 
καὶ εἴ γε μὴ ἀπ’ ἀρχῆς ἦν τοιαύτη , οὐδ’ ἂν ἐγένετο μετὰ ταῦτα—εἰ γὰρ ἀπαλλάξαι κακῶν οἷοί τέ εἰσιν οἱ θεοὶ , μηδὲ προσελθεῖν τὰ κακὰ ἐᾶσαι ἐπ’ αὐτοῖς ἔστι · καὶ μὴν εἴ γε ἀντιδοῦναι ἀγαθὰ κακῶν , καὶ τὸ μέγιστον τὴν τοῦ ἀθανάτου μοῖραν , καὶ φῦναι εὐθὺς οὕτως ἔχοντα . 
ἦν οὖν Λευκοθέα θεὸς εὐθὺς ἀπ’ ἀρχῆς , καὶ οὐχ αἱ συμφοραὶ εἰς τοῦτό γε ἤγαγον αὐτὴν , ἀλλὰ τὸ εἶναι τοιαύτην εὐθὺς ἀπὸ γενεᾶς μηδὲ ἐν συμφορᾷ τινι τὸ παράπαν γενέσθαι παρεσκεύασεν αὐτήν . 
—οὐδ’ ἂν ἦν μετὰ θεῶν θεὸς οὖσα , οὐδ’ ἂν ἔσχεν ἰσχὺν τοσαύτην ὅσην ἀκούομεν . 
νυνὶ δὲ ἐπειδὴ δεῖ πείθεσθαι τῷ Ὁμήρου λόγῳ , κινδυνεύει τὸ κατ’ αὐτὴν μοναρχία τις εἶναι τῆς ἀρχῆς τῆς κατὰ θάλατταν , καὶ οὐδὲ τῷ Ποσειδῶνι αὐτῷ ἐξεῖναι οὐδὲν μὴ συνεθελούσης ταύτης . 
εἰρήσθω γὰρ οὖν , εἴ γε οὐδὲ τὸν φονέα τοῦ παιδὸς παρῆν αὐτῷ τιμωρήσασθαι , ἔχοντα καὶ ταῦτα ἐν ταῖς χερσὶν ὡς ἂν εἴποι τις , ἀλλὰ τηνάλλως ῥοιβδεῖν , καὶ μηδὲν εἶναι τὸ κυκᾶν πάντα χρήματα μηδ’ ὅσα ἐποίει τὴν τρίαιναν ἡρπακὼς πρὸς τὸ τῆς θεοῦ ταύτης πρόβλημα , εἴτ’ οὖν κρήδεμνον τῷ ποιητικῷ λόγῳ εἴτε καὶ ἄλλως πως χρὴ φάναι , τὸ δ’ ἦν σωτηρία καὶ ἀσφάλεια ἐν μέσοις τοῖς δεινοῖς , δῆλον ὡς οὐ πρὸς βίαν τούτων γιγνομένων οὐδὲ ἀκουσίως τοῦ θεοῦ , ἀλλ’ ὑφιεμένου τοῦ Ποσειδῶνος πρὸς ἅπαντα αὐτῇ καὶ ἐφιέντος ποιεῖν ὅ τι βούλοιτο . 
καὶ καλῶς γε ἐποίησεν ὁ λόγος εἰς τοῦτο ἐλθὼν , ἄλλως τε καὶ ὅτι καλόν τι ἡμῖν ἐξ αὐτοῦ ἀνεφάνη φιλόσοφός τις οὖσα ἡμῖν ἡ Λευκοθέα , οὐ φιλοικτίρμων μόνον καὶ φιλοῦσα τοὺς Ἕλληνας · ἥ γε καὶ τὸν Ὀδυσσέα ἔσωζεν ἄρα τὸν σοφώτατον τῶν Ἑλλήνων καὶ ἄριστον , ὡς καὶ ἄλλον τινὰ , καὶ πάντας ὁπόσοις σοφίας ἔρως ἦν , καὶ ἐπηταὶ βούλονται εἶναι καὶ ἀγχίνοι καὶ ἐχέφρονες , τὰ καὶ κατὰ τοῦ Ὀδυσσέως λεγόμενα . 
ταῦτα μὲν δὴ περὶ αὐτῆς , φίλα καὶ αὐτῷ τῷ Ποσειδῶνι , ὡς οἴομαι . 
Παλαίμονα δὲ καὶ εἰπεῖν καλὸν καὶ τοὔνομα αὐτοῦ ὀνομάσαι , καὶ ὅρκον ποιήσασθαι , καὶ τῆς τελετῆς ἐπ’ αὐτῷ καὶ τοῦ ὀργιασμοῦ μετασχεῖν , τοσοῦτός τις ἵμερος πρόσεστι τῷ παιδὶ καὶ ἰδεῖν γε καὶ ἐν γράμματι , ὅπου μὲν ἐπὶ δελφῖνος φερόμενον , ὅπου δὲ καὶ ἐπ’ αὐτῶν τῶν νώτων τῆς θαλάττης , ὅπου δὲ καὶ ἐν ταῖς χερσὶ τῆς μητρὸς τὸ θάλος τοῦ παιδὸς καὶ τὴν ὥραν καὶ τὸ ἄνθος . 
ταῦτα γὰρ θεάματα θεαμάτων ἥδιστα , καὶ ἰδεῖν γε καὶ ἀκοῦσαι · καὶ θάλατταν αὐτοῦ παρεῖναι ἐν γράμματι καὶ γαλήνην , καλὸν καὶ τοῦτο , καὶ μειδιάματα τοῦ παιδὸς πρὸς Ποσειδῶνα ὑποδεχομένου τῷ πέπλῳ . 
ἄλλο δὲ μηδ’ ὁτιοῦν προσπαραγράφειν τούτοις , οἷα ἐνιαχοῦ τὰ φοβερά τε καὶ ἀσεβῆ γράμματα , ἃ ἐγὼ θαυμάζω πῶς ποτε καὶ ἠνέσχοντο οἱ πρῶτοι ταῦτα ἰδόντες , καὶ οὐ μετ’ ὀργῆς ἦλθον ἐπὶ τοὺς τούτων δημιουργούς τε καὶ αὐτόχειρας , ἢ ἔτι καὶ νυνὶ ἀνέχονται ἐν μέσοις τοῖς ἱεροῖς . 
ἀλλὰ γὰρ οὐκ ἐμὸν ἴσως τοῖς τοιούτοις ἐπιτιμᾶν . 
λοιπὸν οὖν εὐξαμένους τῷ Ποσειδῶνι καὶ τῇ Ἀμφιτρίτῃ καὶ τῇ Λευκοθέᾳ καὶ τῷ Παλαίμονι καὶ Νηρηίσι καὶ δαίμοσι θαλαττίοις πᾶσί τε καὶ πάσαις ἀσφάλειάν τε καὶ σωτηρίαν ἔν τε γῇ καὶ ἐν θαλάττῃ διδόναι βασιλεῖ τε τῷ μεγάλῳ καὶ γένει ξύμπαντι τούτου καὶ τῷ γένει τῷ τῶν 
Ἑλλήνων , καὶ κατὰ τὰ ἄλλα τε εὐθενεῖν ἡμᾶς καὶ κατὰ τοὺς λόγους χωρεῖν ἐπὶ τὰ προσήκοντα ἡμῶν ἑκάστῳ . 
Διόνυσος ἡγείσθω μὲν αὐτὸς Ἀσκληπιὸς ὁ φήνας τὸ ὄναρ , ἡγείσθω δὲ Διόνυσος αὐτὸς , ᾧ χορεῦσαι δεῖ , Ἀπόλλων τε μουσηγέτης , τοῦ μὲν πατὴρ , τοῦ δὲ ἀδελφὸς , ὡς λόγος . 
τοὺς μὲν οὖν τελέους ὕμνους τε καὶ λόγους περὶ Διονύσου 
Ὀρφεῖ καὶ Μουσαίῳ παρῶμεν καὶ τοῖς ἀρχαίοις τῶν νομοθετῶν · αὐτοὶ δὲ ὡσπερεὶ συμβόλου χάριν ὡς οὐ τῶν ἀμυήτων ἄρ’ ἦμεν , συμμέτρῳ τῇ φωνῇ προσείπωμεν τὸν θεόν · 
πάντως δὲ καὶ μήκη καὶ βραχύτητες καὶ ὁτιοῦν τῶν ἐν τῇ φύσει φίλον αὐτῷ . 
καί πως καὶ τὰ ἐκ τοῦ ὀνείρατος συμβαίνει , τὸ δεῖν εἶναι πολυμηχάνους περὶ τοὺς λόγους . 
Ζεὺς 
Σεμέλῃ συγγίγνεται · καὶ ἐπειδὴ ἐκύει ἡ Σεμέλη , ὁ Ζεὺς βουλόμενος ἀμφότερα αὐτὸς ᾧ Διονύσῳ γενέσθαι , πατήρ τε καὶ μήτηρ , τὴν μὲν Σεμέλην ἐκ τῆς γῆς εἰς τὸν Ὄλυμπον κομίζει διὰ πυρὸς , αὐτὸς δὲ ἀναλαβὼν τὰς αὑτοῦ γονὰς ἐρραψάμενος τῷ μηρῷ ἐφόρει δέκα μῆνας ἐξ ἀρχῆς , δίαιταν ἔχων ἐν Νύσῃ τῇ ὑπὲρ Αἰθιοπίας . 
καὶ ἐπειδὴ ὡραῖον ἦν , καλέσας τὰς Νύμφας λύει τὸ ῥάμμα , καὶ γίγνεται δὴ οὕτως ὁ Διόνυσος διχόθεν προσήκων τῷ πατρί . 
οὕτω δή τι διαφερόντως αὐτὸν ὁ Ζεὺς ἐτίμησε παρὰ πάντας θεούς τε καὶ ἀνθρώπους . 
οὔτε γὰρ αὐτὸς ἄλλῳ τῳ ταῦτα ἄμφω κατέστη οὔτε ἄλλος ἄλλῳ τῳ . 
ταῦτ’ ἄρα καὶ ἄρρην τε καὶ θῆλυς ὁ θεὸς , φασὶν , ὅτι αὐτῷ καὶ ὁ πατὴρ ἑκατέρας τῆς φύσεως μετέσχεν εἰς αὐτόν . 
ἤδη δέ τινων ἤκουσα καὶ ἕτερον λόγον ὑπὲρ τούτων ὅτι αὐτὸς ὁ 
Ζεὺς εἴη ὁ Διόνυσος . 
καὶ τί ἂν εἴποις ὑπὲρ τοῦτο ; 
ἔστι δὲ τῇ φύσει καὶ τὴν μορφὴν προσεοικώς . 
ὥσπερ γὰρ δίδυμος πάντη αὐτὸς πρὸς ἑαυτόν ἐστι . 
καὶ γὰρ ἐν ᾐθέοις καὶ ἐν κόραις * 
* 
καὶ αὖ ὡς ἐν ἄρρεσιν ἀγένειός τε καὶ 
Βρισεὺς , καὶ πολεμικός τε δὴ καὶ εἰρηναῖος διαφερόντως θεῶν . 
διδόασι δ’ αὐτῷ καὶ τὸν Πᾶνα χορευτὴν τελεώτατον θεῶν ὄντα , ὡς Πίνδαρός τε ὑμνεῖ καὶ οἱ κατ’ Αἴγυπτον ἱερεῖς κατέμαθον . 
καὶ μὴν καὶ τὴν Ἥραν λέγουσιν ὡς μόνος θεῶν τῷ υἱεῖ διήλλαξε κομίσας τὸν Ἥφαιστον ἄκοντα εἰς τὸν οὐρανὸν , καὶ ταῦτά γε ἀναθεὶς ὄνῳ . 
καὶ ὡς μὲν αἴνιγμά ἐστιν ἐν τῷ λόγῳ δῆλον , δῆλον δὲ καὶ οἷ τελευτᾷ τὸ αἴνιγμα , ὡς ἄρα πολλή τις καὶ ἄμαχος ἡ δύναμις τοῦ θεοῦ , καὶ δύναιτ’ ἂν καὶ ὄνους πτεροῦν , οὐχ ἵππους μόνον · ὥσπερ καὶ λεόντων γάλα ἀμέλγειν ἀνέθηκέ τις αὐτῷ Λακωνικὸς ποιητής · καὶ οὐδὲν ἄρα οὕτως βεβαίως δεδήσεται , οὐ νόσῳ , οὐκ ὀργῇ , οὐ τύχῃ οὐδεμιᾷ , ὃ μὴ οἷόν τ’ ἔσται λῦσαι τῷ Διονύσῳ . 
ἀλλὰ καὶ συμπότης ὁ τέως πολέμιος , καὶ ὁ γέρων ἀνηβήσει , καὶ πίεται κινοῦντος τοῦ θεοῦ . 
ταῦτα αὖ Σειληνοί τε μαρτυροῦσι καὶ οἱ περὶ τοῦτον χορευταί · καὶ τήν γε ῥᾳστώνην τοῦ κράτους νάρθηκές τε ἀντὶ δόρατος καὶ νεβρὶς ἀντὶ λεοντῆς αὐτῷ πεπορισμένα , καὶ κύλιξ ἀντὶ ἀσπίδος κοίλης , ὡς τὸ αὐτὸ ποιούντων Διονύσῳ μάχεσθαί τε καὶ πίνειν . 
καὶ οὐ πολὺ τοὐμμέσῳ τοῦ τε ἀγῶνος καὶ τῶν ἐπινικίων . 
Ἰνδοὺς δὲ καὶ Τυρρηνοὺς λέγουσιν ὡς κατεστρέψατο , αἰνιττόμενοι δοκεῖν ἐμοὶ διὰ μὲν τῶν Τυρρηνῶν τὰ πρὸς ἑσπέραν , διὰ δὲ τῶν ἑτέρων τὸν πρὸς ἕω τόπον τῆς γῆς ὡς ἁπάσης αὐτὸν ἄρχοντα . 
Βάκχαι δὲ καὶ ἀνθ’ ἱππέων αὐτῷ προϊοῦσαι καὶ τοξοτῶν , τῆς τε σκευῆς ἀκόλουθα ἣν ἀρτίως ὑμνοῦμεν καὶ ἅμα καὶ τοῦτο ἐπισφραγίζονται ὅτι τῆς Διονύσου πολιτείας ἄρα ἦν καὶ γυναικεῖα στρατόπεδα ὁμοῦ τοῖς τῶν ἀνδρῶν , καὶ οὐ τοὺς ἄνδρας θηλύνειν μᾶλλον ἢ τὰς γυναῖκας εἰς ἀνδρῶν τάξιν καθιστάναι Διονυσιακόν · οὕτω μέγας καὶ πολύτροπος καὶ παναρμόνιός ἐστι . 
δῆλον δὲ καὶ ἐνθένδε . 
Ἀφροδίτῃ μὲν γὰρ κοινωνήσας θέατρά τε ἀνοίγνυσι καὶ συμποσίων καὶ θιάσων ἔξαρχος γίγνεται , Ἄρει δὲ εἰς ταυτὸν ἐλθὼν ἔνοπλος γίγνεται · καὶ μὴν ἔμπυρός γε ἅμα Ἀθηνᾷ καὶ Ἡφαίστῳ γενόμενος . 
κήρυκες δὲ καὶ Εὐμολπίδαι πάρεδρον Ἐλευσινίαις αὐτὸν ἐστήσαντο , καρπῶν ἔφορον καὶ τροφῆς ἀνθρώποις . 
ὃ δὲ τούτῳ πρέπειν μοι δοκεῖ προσθεῖναι , μόνος γὰρ τῶν ἱερῶν φασμάτων ἐξεφοίτησεν ἐν τῷ κινδύνῳ τῷ Μηδικῷ . 
οὕτω τοῖς ὅλοις φιλάνθρωπος ὢν ἐπὶ τοὺς Ἕλληνας ῥέπει . 
Νύμφαις τοίνυν ἀνακραθεὶς πολλὰ δὴ καὶ παντοῖα ἐχόρευσέ τε καὶ χορεύει κατ’ ἀνθρώπους , ἀκριβέστερον Εὐρυκλέους τἄνδοθεν καταλαμβάνων , καὶ ποιεῖ χορευτὴν κἂν ἄμουσος ᾖ τὸ πρίν . 
ὁ δὲ σκιρτᾷ τε καὶ παίζει καὶ μελῳδεῖν ἐθέλει , καὶ ταῦτα μέντοι ἀπὸ κλίνης καὶ σκίμποδος . 
οὕτως πᾶν δρᾶν ὁ θεὸς πεφυκώς ἐστιν . 
ὁ δὲ θαυμαστὸς ἀνθρώπων τύραννος Ἔρως ἐκ Διονύσου πηγῶν ἀρυσάμενος γῆν ἅπασαν ἐπέρχεται προηγητῇ Διονύσῳ χρώμενος , οὐδ’ αὐτῷ θᾶκοι τούτου χωρὶς οὐδ’ ἔργα οὐδ’ εὐναί . 
νυκτὸς τοίνυν καὶ ἡμέρας πέρατα ἐπισκοπεῖ , τὴν μὲν ἡμέραν αὐτὸς δᾳδοῦχός τε καὶ ἡγεμὼν τῆς ὄψεως γιγνόμενος , τὴν δὲ νύκτα ἑτέροις παριείς · ἀργῶν δ’ ὅμως οὐδ’ οὕτως , ἀεὶ δ’ ἐν φορᾷ καὶ κινήσει τὸν αἰῶνα διεξέρχεται . 
πρεσβύτατος δὲ ὢν θεῶν αὐτὸς καὶ νεώτατός ἐστι , τῆς δ’ ἀεὶ παρούσης ὥρας καὶ μοίρας φίλος . 
καί μοι χαίρειν ἤδη τὸν Ἴακχόν τε καὶ τὰ πολλὰ δὴ ταῦτα κεκλημένον . 
πλήρης γὰρ ὡς τὰ νῦν ἡ φιλοτησία . 
Ἡρακλῆς ἀλλ’ ὦ φίλτατε Ἡράκλεις σέ γε ἐπαινεῖν ἄθλων ὁ ἥδιστος · πάντως δὲ πολυύμνητος εἶ . 
πολλοὶ μὲν γὰρ οἱ καταλογάδην ᾄδοντες τὰ σὰ , πολλὰ δὲ ποιηταὶ κατὰ πάντας τρόπους ὑμνήκασι · μέγιστον δὲ ὁ καθ’ ἡμέραν ὑπὸ πάντων ἔπαινος ἐπὶ πάσης τῆς παραπιπτούσης προφάσεως ἀεὶ γιγνόμενος . 
καὶ θαῦμά γ’ οὐδὲν τοσοῦτον τῆς ἀνθρωπείας φύσεως ὑπερᾶραι ᾧ πατὴρ μὲν τὰ πρῶτα τῶν ὄντων , μήτηρ δὲ ἣν ἐκεῖνος ἐξ ἁπασῶν προὔκρινε . 
τοσαύτην δὲ ἔσχε τὴν σπουδὴν εἰς τὴν γένεσιν αὐτοῦ ὥστε τρεῖς ἡμέρας καὶ νύκτας ἑξῆς , ὥς φασι , συνῆν αὐτῇ , βουλόμενος τῆς αὑτοῦ φύσεως ὅτι πλεῖστον καὶ ἀκριβέστατον εἰς τὰς γονὰς καταθέσθαι . 
ἦν γὰρ ὑπὲρ τῶν ὅλων ἡ βουλὴ , ὅπως κοσμηθείη τὰ τῶν ἀνθρώπων πράγματα καὶ γῆ καὶ θάλαττα ἐνεργὰ κατασταίη . 
καὶ γίγνεται δὴ οὕτως 
Ἡρακλῆς συνεργὸς τῷ πατρὶ καὶ ὕπαρχος τῶν ὑπὸ τὸν τῆς σελήνης πόλον , καὶ τὰ σημεῖα εὐθὺς ἠκολούθησεν . 
ἐπελθόντας γὰρ αὐτῷ τοὺς δράκοντας ἐπὶ τὰ σπάργανα ἀντ’ ἄλλης κινήσεως τῆς χειρὸς διεχρήσατο · παῖς δ’ ἔτ’ ἦν καὶ Θηβαίους ἀντ’ ἄλλης παιδιᾶς ἠλευθέρωσε τοῦ δασμοῦ , ὃν ἐκεῖνοι συχνὸν ἤδη χρόνον Ὀρχομενίοις ἔφερον . 
ἀρξάμενος δὲ ἀφ’ ἑστίας ἐκάθηρε τὴν Ἑλλάδα , ἔπειτα δὲ καὶ τὸ κοινὸν γένος τῶν ἀνθρώπων , πάντας ἐφεξῆς ἐπιὼν , τούς τε ἐν ταῖς νήσοις καὶ τοὺς κατ’ ἤπειρον , οὐδὲν τῶν εἰς εὐεργεσίαν φερόντων ἐλλείπων , ἀλλὰ τὰ μὲν θηρία χειρούμενος , ὧν ὑπὸ πλήθους καὶ μεγέθους ἀοίκητα ἦν τὰ πολλὰ τῆς χώρας , τοὺς δὲ τυράννους ἀναιρῶν ὃν ἑκάστους αὐτῶν προσῆκε τρόπον , τὰς δὲ πόλεις σωφρονίζων τὰς μὲν τοῖς νόμοις , τὰς δὲ τοῖς ὅπλοις , λῃστὰς δὲ χερσαίους τε καὶ θαλαττίους καὶ πάντας ὅσοι ῥώμῃ σώματος θαρροῦντες ὕβριζον εἰς τοὺς ἐλάττους πανωλεθρίᾳ διαφθείρων , ὁμοίως ἔν τε τῇ Ἑλλάδι καὶ τῇ βαρβάρῳ . 
πάντα γὰρ τὰ τῇ φύσει πολέμια ἐχθρὰ ἡγήσατο ἑαυτοῦ , καὶ μόνος τῶν εἰς γῆν ἐλθόντων εἰς κοινὸν ἅπασιν ἐνομοθέτησεν , οὐ μόνον ἀνθρώποις , ἀλλὰ καὶ θηρίοις ὡς εἰπεῖν , ὅς γε καὶ τὰς ὄρνις τὰς περὶ Στύμφηλον διαφθειρούσας τὰ πολλὰ τῆς Ἀρκαδίας εὗρεν ὅπως ἐκβάλῃ , ὥσπερ οὐ μόνον γῆν καὶ θάλατταν , ἀλλὰ καὶ τὸν ἀέρα αὐτῷ προσῆκον ἐλευθεροῦν . 
καὶ μὴν ὅσα μὲν ποταμῶν ῥεύμασιν ἢ λίμναις ἐπιέζετο , γῆν καθίστη ξηρὰν , ὅσα δ’ αὖ τῆς ἐξ ὕδατος καθάρσεως ἐδεῖτο , τοὺς ποταμοὺς ἐφιεὶς οὐ μόνον φορητὰ ἰδεῖν , ἀλλὰ καὶ ἐνεργὰ ἀπέφαινε . 
καὶ οὕτω δὴ κατειργάσατο γῆν καὶ θάλατταν καὶ ποταμοὺς καὶ λίμνας καὶ ἀέρα καὶ πέτρας καὶ ἄνδρας καὶ πόλεις , τοὺς νόμους τοῖς ὅπλοις συγκεραννὺς , ὥστε τῆς ἐκείνου δυναστείας μηδὲν εἶναι μήτε λαμπρότερον μήτε λυσιτελέστερον χρήσασθαι . 
βίᾳ μὲν γὰρ ἀρρήκτῳ οὐδὲν αὐτὸν ἐξέφυγε τῶν ἐγχειρισθέντων , δικαιοσύνης δὲ ὑπερβολῇ πάντ’ ἐγίγνετο ἐπ’ ὠφελείᾳ τοῦ κοινοῦ γένους . 
ἐκ δὲ τούτων ποιηταὶ Προμηθέας τε ὑπ’ αὐτοῦ λυομένους συνέθεσαν , ὡς καὶ ὅσα δήσειεν ὁ Ζεὺς , ταῦτ’ ἐξὸν Ἡρακλεῖ λῦσαι , καὶ τὸν Ἄτλαντα ὡς ἀπέπαυσε διαδεξάμενος καὶ ἀνασχὼν τὸν οὐρανὸν αὐτὸς , καὶ τὸν Κέρβερον ὡς ἀνήγαγεν ἐξ Ἅιδου καὶ μετ’ αὐτοῦ Θησέα τὸν τῶν Ἐρεχθειδῶν , καὶ ὡς Πλούτωνα καὶ Ἥραν τρώσειε , καὶ τοὺς Γίγαντας ὡς χειρώσαιτο ἐπίκουρος τοῖς θεοῖς γενόμενος · τὰ δ’ οἶμαι βούλεται λέγειν δῑ ὑπερβολῆς ὅτι Ἡρακλῆς πᾶσαν μὲν γῆν , πᾶσαν δὲ θάλατταν διηρευνήσατο , καὶ πρὸς ἅπαντας ὅρους καὶ πάσας ἐσχατιὰς ἀφίκετο , καὶ οὐδὲ τῶν κάτω γῆς ἄρα ἠμέλησεν , οὐδὲ τῶν μέχρι οὐρανοῦ , ἀλλ’ οὕτω σφόδρα ἐν καιρῷ πᾶσιν ἀνθρώποις ἐγένετο ὥστε καὶ τοῖς θεοῖς Ἡρακλέους ἐδέησε πρὸς τὸ καταστήσασθαι τὰ ἑαυτῶν πράγματα . 
δοκεῖν δέ μοι καὶ τὴν ἔξω θάλατταν πρὸς τὴν εἴσω πρῶτος ὡρίσατο , προμνώμενος τοῖς Ἕλλησι πάντα τοῦτον τὸν τόπον ὡς οἰκεῖον οἰκίζειν , καὶ τῶν στηλῶν τοῦτ’ εἶναι τὸ βούλημα , ἃς ἔτι νῦν Ἡρακλέους ὀνομάζομεν . 
οὐ μόνον δὲ τοῖς ὑφ’ Ἑλλήνων λεγομένοις ἀκολουθῶν ἄν τις γνοίη τὴν ἐκείνου φύσιν καὶ ὅτι κρείττων ἢ κατ’ ἀνθρώπους ἐγένετο , ἀλλ’ ἴσμεν Αἰγυπτίους ὅσον τινὰ ἄγουσι θεὸν Ἡρακλέα καὶ Τυρίους ὅτι πρῶτον σέβουσι θεῶν . 
καίτοι εἰ μὲν ἅπαντες τὸν αὐτὸν νομίζοντες οὕτω τιμῶσι , τί μεῖζον ἂν εἴποι τις σύμβολον τῆς δυνάμεως ; 
εἰ δ’ οἱ μὲν ὡς ἕνα τῶν πρεσβυτάτων θεῶν νομίζουσιν , ἡμεῖς δ’ ὡς ὅμοιον ἐκείνῳ τοῦτον τῆς αὐτῆς ἠξιώκαμεν τιμῆς , καὶ οὕτω κρείττων ἢ κατ’ ἄνθρωπον γεγονὼς δείκνυται . 
δῆλα δὲ καὶ ταῖς τοῦ θεοῦ μαντείαις . 
ἐπειδὴ γὰρ ἀπῆλθεν ἐξ ἀνθρώπων Ἡρακλῆς καθαρθεὶς ὃν λέγεται τρόπον , εὐθὺς ἐξηγεῖτο νεώς τε Ἡρακλέους ἱδρύεσθαι καὶ θύειν ὡς θεῷ · καὶ ταῦτα μέντοι πρὸς τὴν τῶν Ἀθηναίων φράζων πόλιν , ἣ καὶ πρεσβυτάτη τῶν 
Ἑλληνίδων καὶ τῆς εἰς τοὺς θεοὺς εὐσεβείας καὶ τῶν ἄλλων τῶν σπουδαιοτάτων ὥσπερ ἡγεμὼν τοῖς ἅπασιν ὑπῆρχεν . 
ἔτι δ’ αὐτῇ καὶ φιλίας συμβόλαια πρὸς Ἡρακλέα πάμπολλα ὑπῆρχεν ἄλλα τε καὶ ὅτι πρῶτον ξένον ἐμύησεν , ἕως ἦν ἐν ἀνθρώποις . 
καὶ τοσοῦτόν γε τὸ ἐναργὲς τῆς σπουδῆς ἐγένετο καὶ οὕτω σφόδρα τῆς κρείττονος μοίρας ἐκρίθη τὸ ἐκείνου πρᾶγμα ὥστε καὶ ὅσα Θήσεια ἦν κατὰ δήμους , ἅπαντα μετεσκεύασαν καὶ κατέστησαν 
Ἡράκλεια ἀντὶ Θησείων , νομίσαντες Θησέα μὲν ἄριστον εἶναι τῶν πολιτῶν , Ἡρακλέα δὲ ὑπὲρ ἀνθρώπου φύσιν . 
τί δ’ ἄν τις τὰ πολλὰ λέγοι ; 
ἔτι γὰρ καὶ νῦν ἐναργὴς ἡ κίνησις τοῦ θεοῦ . 
τοῦτο μὲν , ὡς ἀκούομεν , περὶ Γάδειρα θαυμαστὰ οἷα ἐργάζεται καὶ νομίζεται δεύτερος οὐδενὸς τῶν πάντων θεῶν , τοῦτο δὲ ἐν Μεσσήνῃ τῆς 
Σικελίας νόσων τε ἁπασῶν ἐκλύεται καὶ τοὺς ἐν τῇ θαλάττῃ κινδύνους οἱ διαφυγόντες ἐξ ἴσου Ποσειδῶνί τε καὶ 
Ἡρακλεῖ τὴν εὐεργεσίαν λογίζονται . 
πολλὰ δ’ ἂν καὶ ἄλλα ἔχοι τις χωρία καὶ ἱερὰ τοῦ θεοῦ καταλέγειν καὶ δυνάμεις ἐμφανεῖς . 
ἀλλὰ τί δεῖ τὰ πόρρω λέγειν ; 
ἀλλὰ τὸ στρατήγιον ἡμῖν Ἡράκλειον ἔοικεν εἶναι . 
κἀν τούτῳ πολλάκις ἤδη παίζων ὤφθη σφαίραις τισὶν Ἡρακλείοις . 
αὗται δέ εἰσι λίθοι στρογγύλοι σταθμὸν ἄγοντες οὐκ ὀλίγον . 
τούτων κτύπος τε ἀκούεται καὶ αὐτοὺς ἑτέρωθεν ἑτέρωθι φέρων τίθησι . 
θαυμαστὰ δὲ καὶ τὰ τῆς ἄλλης ἐπιφανείας · ὥστε καίπερ οὕτω κοινὸν ὂν τὸ στρατήγιον ταῖς ἀκριβείαις ταῖς περὶ τὸν θεὸν ἀντ’ ἀδύτου καθέστηκε . 
τί δ’ ἂν εἴποις · τὴν περιβόητον κλῆσιν ἔν τε δὴ κωμῳδίαις καὶ τραγῳδίαις καὶ πᾶσι λόγοις , ἔτι καὶ νῦν παντὸς ὡς εἰπεῖν ὦ Ἡράκλεις βοῶντος ἐπὶ ἅπαντι τῷ χρείας ἱσταμένῳ , τοῦτο δὴ τὸ τοῦ Σοφοκλέους , ἆρ’ οὐ μέγιστον ὑπόμνημα καὶ σύμβολον εἶναι τῆς ἐκείνου δικαιοσύνης καὶ δυνάμεως καὶ ὡς τῆς ἀνθρωπείας προὔστη φύσεως πάντας ἄγων πρὸς τὸ βέλτιστον ; 
δῑ ἃ δὴ καὶ οἱ κατ’ αὐτὸν ὄντες τότε ἐκάλουν εἰς ἅπαντα , καὶ νῦν ἐμμεμένηκε τὸ ῥῆμα ἀπὸ τῆς ἀρχαίας συνηθείας . 
αἱ τοίνυν ἐπωνυμίαι καλλίνικός τε καὶ ἀλεξίκακος ἡ μὲν μόνῳ θεῶν , ἡ δ’ ἐν τοῖς πρώτοις δέδοται . 
Κῶοι δὲ , ὡς ἐγὼ μέμνημαι , καὶ ἄλεξιν τὸν Ἡρακλέα νομίζουσι . 
καὶ αὐτοῖς ἕστηκεν Ἡρακλῆς ἐκ θεοπροπίου ἐπηρμένος τῷ νώτῳ τὸ ῥόπαλον ὡς κύριος ὢν καὶ τὸν οὐρανὸν εἰς συμμετρίαν ἄγειν . 
οὐ τοίνυν τοσαῦτ’ ἄν τις ἔχοι μόνον εἰπεῖν περὶ τοῦ θεοῦ , ὧν τὰ μὲν , ἡνίκ’ ἐν ἀνθρώποις ἦν , τὰ δὲ καὶ νῦν ἔτι φαίνεται πράττων αὐτὸς ἐφ’ ἑαυτοῦ . 
ἀλλὰ καὶ ἡ τῶν παίδων γένεσις ἐν πρώτοις ἂν εἴη · οὓς ἐκεῖνος ἐποιήσατο σωτῆρας κοινοὺς τῆς Ἑλλάδος καὶ τῆς αὐτοῦ πολιτείας κληρονόμους . 
ὧν οἱ μὲν τὴν Πελοπόννησον ἐκόσμησαν μένοντες , οἱ δ’ Ἰταλίαν καὶ Σικελίαν εἰς τοσοῦτον σχήματος προὐβίβασαν . 
ἕτεροι δὲ εἰς τὴν Ἀσίαν περαιωθέντες τὰς ταύτῃ πόλεις Δωριέων ᾤκισάν τε καὶ διῴκησαν . 
ἔοικε δὲ καὶ ἡ τῶν Λακεδαιμονίων πόλις εἰκών τις Ἡρακλέους γενέσθαι , ὡς μικρὸν μεγάλῳ εἰκάσαι · καὶ μάλα γε εἰκότως . 
οἱ γὰρ Λεωνίδαι καὶ οἱ Λεωτυχίδαι καὶ Ἀρχίδαμοι καὶ Ἀγησίλαοι καὶ Ἄγιδες καὶ πρὸ τούτων ὁ τοὺς νόμους θεὶς αὐτοῖς Λυκοῦργος , πάντες οὗτοι τῆς 
Ἡρακλέους εἰσὶν ἀπορροῆς , οἳ ἐκείνους εἴθισαν ὀλίγους μὲν ὄντας ἀντὶ πολλῶν εἶναι , προΐστασθαι δὲ τῶν ἐν χρείᾳ πάντων ἀμισθὶ , στρατηγὸν δὲ Σπαρτιάτην πλέον ποιεῖν ἢ στράτευμα ἑτέρων . 
οὕτω καὶ δῑ αὑτοῦ καὶ διὰ τῶν ἐκγόνων ἀρετῆς ὡσπερεὶ πηγὰς τοῖς Ἕλλησιν ἐμηχανήσατο , καὶ τοῖς μὲν ἀσκεῖν τὰ κάλλιστα , τοῖς δὲ ἔχειν ὑφ’ ὧν σωθήσονται παρεσκεύασεν . 
οὐ τοίνυν ἐπὶ πράξεσι μόνον καὶ ἀγῶσιν ἔχοι τις ἂν Ἡρακλέους μνημονεύειν , ἀλλὰ κἀν ταῖς εὐθυμίαις τοῦ βίου πολλοῦ τινος ἄξιος . 
δηλοῖ δὲ τῶν ἀγαλμάτων αὐτοῦ τὰ πίνοντα . 
μοῖραν δ’ ἔλαχε θαυμαστὴν παρὰ πάντων θεῶν , ὅν γε δὴ Ζεὺς μὲν εἰς φῶς ἤγαγεν , Ἀθηνᾶ δὲ παραλαβοῦσα ἐπετρόπευσε καὶ τοὺς ἄθλους ἐξηγεῖτο , Ἀφροδίτη δὲ καὶ Διόνυσος ἠσπάζοντο καὶ τὰς ἀναπαύσεις τῶν πόνων ἀξίως ἐδωροῦντο . 
Ἥρας δὲ κηδεία καὶ Ἥβης γάμος ἀρχαῖα λέγειν . 
τοσοῦτον γὰρ , ὡς ἔοικεν , αὐτῷ τὸ τῆς ῥώμης ἀπεδόθη ὥστε πάντων θεῶν ἀκμήτων ὄντων δῑ αἰῶνος , διαφερόντως 
Ἡρακλῆς δοκεῖ τὴν ἥβην ἔχειν . 
ἀλλὰ μὴν Ἑρμοῦ γε καὶ 
Ἡρακλέους ἔστι νῦν ἀγάλματα κοινά · πρὸς τοσοῦτον ἥκουσι τῆς ἑταιρίας . 
ἴδοις δ’ ἂν καὶ ἐν ὄρεσι μέσοις 
Ἡρακλέα παρὰ μητρὶ θεῶν καὶ ἐν ἄστεσι καὶ πάλιν αὖ σὺν Διοσκούροις . 
λουτρῶν τε τὰ ἥδιστα Ἡράκλεια ἐπωνυμίαν ἔχοντά ἐστι · χωρὶς δὲ πηγαὶ ποταμίων ὑδάτων ἐπώνυμοι καὶ αὐταὶ τοῦ θεοῦ . 
τοσαύτην παρὰ ταῖς Νύμφαις εἴληχε τὴν προεδρίαν . 
εἰ δ’ ὀρθὴ δόξα τοῦ Θασίου ξένου ἤτοι Μακεδόνος γε , ὃς ἔφη ποτὲ παιᾶνα δόξαι ᾄδειν ὑπ’ ἐμοῦ πεποιημένον , εἶναι δ’ αὐτῷ τοῦτο ἐπᾳδόμενον , ἰὴ 
Παιὰν Ἥρακλες Ἀσκληπιὲ , εἰ ταῦτ’ ἀληθῆ καὶ κύρια , καλὸν ἄν τι χρῆμα καὶ τοῦτο συζυγίας πεφηνὸς , ὁ καλλίνικος ἅμα τῷ σωτῆρι . 
οὕτω καὶ ἐν πόνοις καὶ ἐν θυμηδίαις καὶ ἐν θεραπείαις σώματος καὶ πανταχοῦ καιρὸν ἔχων ἐστὶν ὁ θεός . 
ἅπασι μὲν οὖν ἀνθρώποις ἐν μνήμῃ καὶ τιμαῖς Ἡρακλῆς , ἐμοὶ δέ τι καὶ φιλίας ἴδιον πρὸς αὐτόν ἐστιν , ἔκ τινος φωνῆς θείας γενομένης . 
ἐδόκει δὲ ἥκειν ἐκ τοῦ μητρῴου . 
παρεκελεύετο δὲ ἀνέχεσθαι τὰ συμπίπτοντα , ἐπειδή γε καὶ Ἡρακλῆς Διὸς παῖς ὢν ἠνέσχετο . 
οὗτός σοι , ὦ φίλε Ἡράκλεις , ὁ παρ’ ἡμῶν λόγος ἀντ’ ἄλλου μέλους ᾐσμένος κατὰ τὴν τοῦ ἐνυπνίου δόξαν , ἣν ἐδόκουν Ἡρακλέους ἔπαινον λέγειν ἐν προθύροις Ἀπόλλωνος . 
Λαλιὰ εἰς Ἀσκληπιόν ὦ πολλὰ δὴ πολλάκις ἐν νυξί τε καὶ ἡμέραις ἰδίᾳ τε καὶ δημοσίᾳ κληθεὶς ὑφ’ ἡμῶν , Ἀσκληπιὲ δέσποτα , ὡς ἀσμένοις καὶ ὑπερποθοῦσιν ἔδωκας ἡμῖν οἷον ἐκ πελάγους πολλοῦ καὶ κατηφείας λιμένος τε λαβέσθαι γαληνοῦ καὶ προσειπεῖν τὴν κοινὴν τῶν ἀνθρώπων ἑστίαν , ἧς ἀτέλεστος μὲν οὐδεὶς δή που τῶν ὑφ’ ἡλίῳ , διισχυρίσασθαι δὲ ἔστιν ὡς Ἑλλήνων γε οὐδείς πω πλείω μέχρι τοῦδε ἀπέλαυσε . 
καὶ γὰρ εἰ σφόδρα εἰωθότι ταῦτα ἐμοὶ λέγειν , ὀκνητέον γε οὐδὲν μᾶλλον . 
οὔκουν τάς γε προσρήσεις τὰς ἐφ’ ἡμέρᾳ ταύτας ἐλλείπομεν φεύγοντες τὴν συνήθειαν , ἀλλὰ καὶ κατ’ αὐτὸ τοῦτο φυλάττομεν , ὅτι εἰθίσθημεν ἐξ ἀρχῆς . 
ἐμοὶ δὲ ἐπιμελὴς μὲν δή που καὶ ἡ διὰ τῶν θυμάτων τε καὶ θυμιαμάτων χάρις τε καὶ τιμὴ , εἴτε κατὰ τὴν Ἡσιόδου παραίνεσιν γιγνομένη εἴτε καὶ προθυμότερον τῆς δυνάμεως . 
ἡ δ’ ἐπὶ τοῦ λόγου μοι πολὺ δὴ μάλιστα προσήκειν φαίνεται . 
εἰ γὰρ οὖν ὅλως μὲν κέρδος ἀνθρώπῳ τοῦ βίου καὶ ὡσπερεὶ κεφάλαιον ἡ περὶ τοὺς λόγους διατριβὴ , τῶν δὲ λόγων οἱ περὶ τοὺς θεοὺς ἀναγκαιότατοι , φαίνεται δὲ ἡμῖν γε καὶ τὸ κατ’ αὐτοὺς τοὺς λόγους παρ’ αὐτοῦ τοῦ θεοῦ γενόμενον , οὔτε τῷ θεῷ καλλίων χάρις , οἶμαι , τῆς ἐπὶ τῶν λόγων οὔτε τοῖς λόγοις ἔχοιμεν ἂν εἰς ὅ τι κρεῖττον χρησαίμεθα . 
καὶ δὴ λέγωμεν ἀπ’ ἀρχῆς ἀρξάμενοι , κοινὰ μὲν οἶδ’ ὅτι καὶ βοώμενα , πῶς γὰρ οὔ ; 
τοσούτῳ δ’ ἡμῖν δικαιότερα , ὅσῳ προστιθέντες καὶ πλεονάζοντες ταῖς θεραπείαις ἀμείνους ἂν εἴημεν ἢ παραλείποντες ἃ μηδεὶς τῶν πάντων ἀξιοῖ σιγᾶν . 
Ἀσκληπιοῦ δυνάμεις μεγάλαι τε καὶ πολλαὶ , μᾶλλον δ’ ἅπασαι , οὐχ ὅσον ὁ τῶν ἀνθρώπων βίος χωρεῖ . 
καὶ Διὸς Ἀσκληπιοῦ νεὼν οὐκ ἄλλως οἱ τῇδε ἱδρύσαντο . 
ἀλλ’ εἴπερ ἐμοὶ σαφὴς ὁ διδάσκαλος , εἰκὸς δὲ παντὸς μᾶλλον , ἐν ὅτῳ δὲ ταῦτ’ ἐδίδαξε τρόπῳ καὶ ὅπως ἐν τοῖς ἱεροῖς λόγοις εἴρηται , οὗτός ἐσθ’ ὁ τὸ πᾶν ἄγων καὶ νέμων σωτὴρ τῶν ὅλων καὶ φύλαξ τῶν ἀθανάτων , εἰ δὲ θέλεις τραγικώτερον εἰπεῖν , ἔφορος οἰάκων , σώζων τά τε ὄντα ἀεὶ καὶ τὰ γιγνόμενα . 
εἰ δ’ Ἀπόλλωνος παῖδα καὶ τρίτον ἀπὸ Διὸς νομίζομεν αὐτὸν , αὖθις αὖ καὶ συνάπτομεν τοῖς ὀνόμασιν , ἐπεί τοι καὶ αὐτὸν τὸν Δία γενέσθαι λέγουσί ποτε , πάλιν δὲ αὐτὸν ἀποφαίνουσιν ὄντα τῶν ὄντων πατέρα καὶ ποιητήν . 
ἀλλὰ ταῦτα μὲν , ὥς φησι Πλάτων , ὅπως αὐτοῖς τοῖς θεοῖς φίλον ἐχέτω καὶ λεγέσθω . 
ἐπανέλθωμεν δὲ ὅθεν ἐξέβημεν . 
πάσας ἔχων ὁ θεὸς τὰς δυνάμεις διὰ πάντων ἄρα εὐεργετεῖν προείλετο τοὺς ἀνθρώπους ἑκάστῳ τὰ προσήκοντα ἀποδιδούς . 
μεγίστην δὲ καὶ κοινοτάτην εὐεργεσίαν εἰς ἅπαντας κατέθετο ἀθάνατον ποιήσας τὸ γένος τῇ διαδοχῇ , γάμους τε καὶ παίδων γενέσεις καὶ τροφῶν ἀφορμὰς καὶ πόρους διὰ τῆς ὑγιείας ἐργασάμενος . 
τὰ δ’ ἐν μέρει πρὸς ἄνδρα ὁρῶν ἤδη διεδίδου , οἷον δὴ τέχνας καὶ ἐπιτηδεύματα καὶ βίους πάντας , κοινῷ τινι φαρμάκῳ πρὸς ἅπαντας πόνους καὶ πράξεις πάσας τῇ ὑγιείᾳ χρώμενος . 
ἰατρεῖα δ’ εἰς τὸ μέσον κατεστήσατο , καὶ φιλοτεχνεῖν ἀνέθηκεν ἑαυτῷ νύκτα καὶ ἡμέραν , ὑπὲρ εὐθυμίας τῶν ἀεὶ δεομένων τε καὶ δεησομένων . 
ἄλλοι μὲν οὖν ἄλλα ᾄδουσί τε καὶ ᾄσονται τὸν ἀεὶ χρόνον , ἐγὼ δὲ τῶν εἰς ἐμαυτὸν οὑτωσὶ μνησθῆναι βούλομαι . 
εἰσὶν οἵ φασιν ἀναστῆναι κείμενοι , ὁμολογούμενα δή που λέγοντες καὶ πάλαι τῷ θεῷ μελετώμενα . 
ἡμεῖς τοίνυν οὐχ ἅπαξ , ἀλλ’ οὐδὲ ῥᾴδιον εἰπεῖν ὁσάκις τῆς εὐεργεσίας ταύτης ἐτύχομεν . 
ἔτι καὶ χρόνους ἔστιν οἷς ἐπέδωκεν ἐκ προρρήσεως · τούτων ἡμεῖς ἐσμέν · τοῦτο γὰρ εἰπεῖν ἀλυπότατον . 
ἀλλὰ καὶ μέλη τοῦ σώματος αἰτιῶνταί τινες , καὶ ἄνδρες λέγω καὶ γυναῖκες , προνοίᾳ τοῦ θεοῦ γενέσθαι σφίσι , τῶν παρὰ τῆς φύσεως διαφθαρέντων . 
καὶ καταλέγουσιν ἄλλος ἄλλο τι , οἱ μὲν ἀπὸ στόματος οὑτωσὶ φράζοντες , οἱ δὲ ἐν τοῖς ἀναθήμασιν ἐξηγούμενοι . 
ἡμῖν τοίνυν οὐχὶ μέρος τοῦ σώματος , ἀλλ’ ἅπαν τὸ σῶμα συνθείς τε καὶ συμπήξας αὐτὸς ἔδωκε δωρεὰν , ὥσπερ Προμηθεὺς τἀρχαῖα λέγεται συμπλάσαι τὸν ἄνθρωπον . 
πολλὰς ὀδύνας τε καὶ ἀλγηδόνας καὶ ἀπορίας μεθημερινάς τε καὶ νυκτερινὰς ἀφεῖλε πολλοῖς , οὐ μὲν οὖν ἔχοι τις ἂν εἰπεῖν ὅσοις . 
τὰς δέ γε ἡμετέρας περὶ ταῦτα τρικυμίας αὐτὸς μὲν ἄριστα σύνοιδεν , αὐτὸς δὲ καὶ παύσας φαίνεται . 
καὶ μὴν τό γε παράδοξον πλεῖστον ἐν τοῖς ὁράμασι τοῦ θεοῦ , οἷον τὸν μὲν γύψου πίνειν , τὸν δὲ κωνείου , τὸν δὲ γυμνοῦσθαι καὶ λούειν ψυχρῷ , θέρμης οὐδ’ ὅλως , ὡς ἄν τις δόξαι , δεόμενον . 
ἡμᾶς τοίνυν καὶ τοῦτον τὸν τρόπον τετίμηκε , κατάρρους καὶ ψύξεις ποταμοῖς καὶ θαλάττῃ παύων , κατακλίσεις ἀπόρους ὁδῶν μήκεσιν ἰώμενος , τροφῆς δ’ ἐνδείᾳ συνεχεῖ τὰς ἀμυθήτους καθάρσεις προστιθεὶς , ἀναπνεῖν δὲ ἀποροῦντι λέγειν καὶ γράφειν προστάττων , ὥστ’ εἴ τι καὶ τοῖς οὕτω θεραπευθεῖσιν ἔπεστιν αὔχημα , μηδ’ ἡμᾶς ἀμοίρους εἶναι τούτου . 
καὶ μὴν οἱ μὲν καρτερήσεις ἑαυτῶν διηγοῦνται καὶ ὅσα καὶ οἷα ὑπέμειναν τοῦ θεοῦ καθηγουμένου , οἱ δὲ ὡς ῥᾳστώνην εὕροντο ὧν ἐδέοντο . 
ἡμῖν δὲ πλεῖστα μὲν δή που κεκαρτέρηται κατὰ πολλοὺς καὶ παντοδαποὺς τρόπους , τὰ δὲ πάνυ κούφως ἐν ἡδονῇ γεγένηται , ὡς μηδαμοῦ τοὺς τρυφῶντας ἂν εἶναι , εἰ βούλοιο ἀντεξετάζειν . 
καὶ τὰς μὲν ἄλλας ἂν ἔχων εἰπεῖν πόλεις Ἀσίας καὶ Εὐρώπης καὶ τὰς περὶ ταύτας ὁμιλίας καὶ συνευφραινομένων ὡς ἐπ’ οἰκείοις ἀγαθοῖς , πῶς οὐκ ἐπέκεινα τρυφῆς θήσομαι ; 
τί δ’ ἂν εἴποις θορύβους ἐν βουλευτηρίοις καὶ σπουδὰς ἔξω παραδείγματος , τὸ δὲ καὶ πρὶν εἰπεῖν ὁτιοῦν πεπιστεῦσθαι προέχειν ; 
ἆρ’ οὐ θεία τις χάρις καὶ τὰ πρῶτα τῆς ῥᾳστώνης ἔχουσα ; 
φαίην ἂν ἔγωγε , εἴπερ εἴη μεμνῆσθαι τῶν κρειττόνων . 
ἤδη τοίνυν τινῶν ἤκουσα λεγόντων ὡς αὐτοῖς πλέουσι καὶ θορυβουμένοις φανεὶς ὁ θεὸς χεῖρα ὤρεξεν . 
ἕτεροι δέ γε φήσουσιν ὡς πράγματα ἄττα κατώρθωσαν ὑποθήκαις ἀκολουθήσαντες τοῦ θεοῦ . 
οὐδὲ ταῦτα ἀκούειν μᾶλλον ἢ λέγειν ἔχομεν πεπειραμένοι . 
ὅσα δ’ αὐτῶν οἷόν τε ἀπομνημονεῦσαι ἐν τοῖς ἱεροῖς καὶ ταῦτα ἔνεστι λόγοις . 
ἀλλὰ καὶ σοφίσματα πυκτικὰ πύκτῃ τινὶ τῶν ἐφ’ ἡμῶν ἐγκαθεύδοντι προειπεῖν λέγεται τὸν θεόν · οἷς ἔδει χρησάμενον καταβαλεῖν τινα τῶν πάνυ λαμπρῶν ἀνταγωνιστῶν . 
μαθήματα δὲ ἡμῖν γε καὶ μέλη καὶ λόγων ὑποθέσεις καὶ πρὸς τούτοις ἐννοήματα αὐτὰ καὶ τὴν λέξιν , ὥσπερ οἱ τοῖς παισὶ τὰ γράμματα . 
ἐπιθεὶς τοίνυν ὥσπερ κεφάλαιον τῶν εὐεργεσιῶν τοῦ θεοῦ καὶ δὴ κατακλείσω τὸν λόγον ἐνταῦθά που . 
ἐμοὶ γὰρ , ὦ δέσποτα Ἀσκληπιὲ , πολλὰ καὶ παντοῖα , ὥσπερ ὑπεῖπον , παρὰ σοῦ καὶ τῆς σῆς φιλανθρωπίας γεγένηται , μέγιστον δὲ καὶ πλείστης χάριτος ἄξιον καὶ σχεδὸν ὡς εἰπεῖν οἰκειότατον οἱ λόγοι . 
τὸ γὰρ τοῦ Πινδάρου μετέβαλες . 
ἐκείνου μὲν γὰρ ὁ Πὰν τὸν παιᾶνα ὠρχήσατο , ὡς λόγος , ἐγὼ δὲ , εἰ θέμις εἰπεῖν , ὧν ὑποκριτὴς εἶναι · προὔτρεψάς τε γὰρ αὐτὸς ἐπ’ αὐτοὺς καὶ τῆς ἀσκήσεως κατέστης ἡγεμών . 
καὶ οὐκ ἀπέχρη ταῦτα , ἀλλ’ ἃ καὶ τούτοις εἰκὸς ἦν ἀκολουθῆσαι , καὶ τούτων ἐπεμελήθης , ὅπως ἔσται μοι τὸ ἔργον ἐν δόξῃ . 
καὶ οὐκ ἔστιν οὐ πόλις , οὐκ ἰδιώτης , οὐ τῶν εἰς ἄρχοντας τελούντων , ὃς οὐ καὶ κατὰ μικρὸν ἡμῖν ὁμιλήσας οὐκ ἠσπάσατο εἰς ὅσον οἷός τε ἦν τὸν ἔπαινον ἐκτείνων , οὐ τῶν ἐμῶν , οἶμαι , λόγων ταῦτα ἐργαζομένων , ἀλλὰ σοῦ τοῦ κυρίου . 
τὸ δὲ δὴ μέγιστον τῶν περὶ ταῦτα τὸ καὶ τοῖς θείοις βασιλεῦσιν εἰς τοσοῦτον οἰκειῶσαι καὶ χωρὶς τῆς ἐπὶ τῶν γραμμάτων συνουσίας ἀποδεῖξαι λέγοντα ἐν αὐτοῖς καὶ σπουδαζόμενον ἃ μηδεὶς πώποτε , καὶ ταῦτα ὁμοίως μὲν παρὰ τῶν βασιλέων , ὁμοίως δὲ καὶ τῶν βασιλίδων γενέσθαι , καὶ παντὸς δὴ τοῦ βασιλείου χοροῦ . 
Ὀδυσσεῖ δὲ ὑπῆρξε παρ’ Ἀθηνᾶς ἐν Ἀλκινόου καὶ Φαίαξιν ἐπιδείξασθαι . 
μέγα δή που καὶ τοῦτο καὶ μάλα ἐν καιρῷ . 
καὶ ταῦτά τε οὕτως ἐπέπρακτο καὶ τὸ σύνθημα παρῆν ἀνακαλοῦν , ἔργῳ σοῦ δείξαντος ὅτι πολλῶν ἕνεκα προήγαγες εἰς μέσον , ὡς φανείημεν ἐν τοῖς λόγοις , καὶ γένοιντο αὐτήκοοι τῶν κρειττόνων οἱ τελεώτατοι . 
τούτων καὶ πολλῶν ἑτέρων οὔτε παρ’ αὐτοῖς ἡμῖν ἰδίᾳ κἀν ταῖς ὁμιλίαις ταῖς πρὸς τοὺς ἐντυγχάνοντας τὴν δυνατὴν ἔχοντες χάριν οὐ παυσόμεθα , ἕως ἄν τι μνήμης καὶ τοῦ φρονεῖν μετὸν ἡμῖν τυγχάνῃ . 
φαίην δ’ ἂν ἔγωγε καὶ ταύτην παρὰ σοῦ κεκομίσθαι τὴν χάριν , τὸ σὲ τὸν πάντα ἄριστον παρεῖναί τε ἡμῖν καὶ ἐπιψηφίζειν τοὺς λόγους . 
Ἀσκληπιάδαι κλῦτε φίλοι , θεῖός μοι ἐνύπνιον ἦλθεν ὄνειρος , ἔφη αὐτὸ τὸ ὄναρ . 
ταύτην γὰρ δὴ ἐδόκουν ἀρχὴν ποιεῖσθαι τοῦ λόγου , ὡς ὕπαρ τὸ ὄναρ σκοπῶν ἐπ’ ἐμαυτοῦ · ἐχέτω δὴ καὶ τὸ ἐνύπνιον ὡς ὕπαρ , καὶ τὸ δρώμενον ὡς ἡ πρόρρησις εἶχεν . 
ἦν δὲ ὁ νοῦς ἄρα ἐγκώμιον ποιῆσαι Ποδαλειρίῳ · τὸ μὲν πρῶτον Ποδαλειρίῳ , μετὰ δὲ τοῦτο ὑπήχθην εἰς Μαχάονα . 
ἀποροῦντι δέ μοι ὁπότερον χρὴ ἐπαινεῖν , τέλος ἔδοξεν ἀμφοτέρους . 
οὔτε γὰρ ἔτι θεμιτὸν εἶναι παραλιπεῖν τὸν ἕτερον , ἐπειδή γε ἀμφοῖν ἔσχον ἔννοιαν , ὁπότερός τε εἴη ὁ ἐκ τοῦ ὀνείρατος , ἓν ἔσεσθαι πάντως ἀμφοῖν ἐπαινουμένων · καὶ ἐμοὶ πρός τε ἐκεῖνον καὶ πρὸς ἀμφοτέρους ἕξειν καλῶς . 
εἶεν . 
θεοῦ δὴ προβαλόντος , πότερον δεδιέναι χρὴ μειζόνως ἢ θαρρεῖν , δεδιέναι μὲν ἀνάγκη , μὴ χεῖρον ἐπιδειξώμεθα ἐν τοσούτῳ κριτῇ , αἱ δὲ ἐλπίδες καλλίους · αὐτῷ γὰρ μελήσειν εἰκός . 
οὐ γὰρ ἂν προὔβαλεν , εἰ μὴ κατὰ νοῦν ἔμελλεν αὐτῷ γενήσεσθαι τὸ συμβαῖνον ἐκ τοῦ λόγου . 
πρὸς δὲ καὶ καλέσαι βοηθὸν τῷ λόγῳ θαυμαστῶς ὡς εἰς ἐπιτήδειον καθέστηκεν . 
εἰ γὰρ οἱ ποιηταὶ τὰ δοκοῦνθ’ ἑαυτοῖς ὥστ’ εἰπεῖν τὸν Ἀπόλλω καὶ τὰς Μούσας καλοῦσιν , ἦ που καλλίων ἡ κλῆσις ἡμῖν , ὅταν αὐτοῦ τοῦ προβαλόντος δεώμεθα μουσηγέτην ἅμα τῷ πατρὶ γενέσθαι . 
ἀλλ’ ὦ πολλὰ δὴ πολλάκις κληθεὶς , ἔχω δ’ εἰπεῖν ὅτι καὶ παραδείξας καὶ ἄλλα καὶ περὶ αὐτοὺς τοὺς λόγους , ἔξαγε καὶ νῦν ὅπη σοι φίλον τὸν λόγον . 
σχεδὸν δὲ οὐ πόρρω ἡ ἀρχὴ τῷ ἐγκωμίῳ , ἀλλ’ ὁ αὐτὸς πατὴρ τοῦ τε λόγου καὶ τῶν νεανίσκων . 
τετραγονίαν γὰρ τοιάνδε οὐδείς πω Ἑλλήνων ἤκουσεν οὐδὲ διηγήσατο . 
ὥσπερ γὰρ οἱ θεσμοθέται διὰ τεττάρων εἰσὶν εὐπατρίδαι , μᾶλλον δὲ ὡς οὐδένες θεσμοθέται , οὐδ’ ἄλλο γε οὐδὲν γένος ἀνθρώπων . 
τέταρτοι γάρ εἰσιν ἐκ Διὸς διὰ πάντων ἄκρων . 
Ἀπόλλων μὲν γὰρ ἐξ αὐτοῦ Διὸς , Ἀσκληπιὸς δὲ ἐξ Ἀπόλλωνος , οἱ δὲ ἐξ Ἀσκληπιοῦ διὰ πάσης τῆς κρατίστης φύσεως τὴν εὐγένειαν ἀνῃρημένοι . 
Ἀχιλλεὺς μὲν γὰρ τέταρτος ἀπὸ Διὸς διὰ Πηλέως καὶ Αἰακοῦ , Μίνως δὲ καὶ Ῥαδάμανθυς Διὸς παῖδες καὶ Θησεὺς Ποσειδῶνος , οὐδέτεροι μόνοι ὁποτέρου , ἀλλὰ σὺν πολλοῖς καὶ θεοῖς καὶ ἥρωσιν , ὧν τῶν μὲν ἡττῶνται , τοῖς δ’ εἰς ἴσον καθίστανται . 
μόνοι δὲ οὗτοι πλήθει καὶ ἀρετῇ προγόνων εἰσὶν ἀνανταγώνιστοι , τοὺς ἐκ Διός τε καὶ Ἀπόλλωνος Ἀσκληπιοῦ προσθήκῃ νικῶντες , ὅσοι γε ἥρωες αὐτῶν · γενομένους δ’ αὐτοὺς τρέφει ὁ πατὴρ ἐν Ὑγιείας κήποις . 
καὶ ἐπειδὴ ἐδέχετο ἡ ἡλικία , οὐκ ἐδιδάξατο τὴν τέχνην τὴν ἰατρικὴν , ἀλλ’ ἐδίδαξεν αὐτός . 
οὐ γὰρ ἔτι εἰς Χείρωνος ἔδει βαδίζειν ἔχοντας οἴκοι τὸν ἐπιστάτην , οὗ πολὺ δὴ κατ’ ἐπωνυμίαν ὁ Χείρων ἤδη ἦν δεύτερος . 
οὕτω δὴ φύντες καὶ τραφέντες καὶ παιδευθέντες μέχρι μὲν ἡσύχαζε τὰ τῶν Ἀχαιῶν , οἵδ’ ἐν Θετταλίᾳ τε ἦσαν κόσμος πολὺ λιμνῶν τε καὶ πεδίων καὶ ποταμῶν ἐπιφανέστερος καὶ τοὺς ταύτῃ Ἕλληνας ὤρθουν , εἴς τε τὸ κοινὸν πολιτευόμενοι τὰ ἐκείνοις πρέποντα καὶ τὰς ἰδίας ἑκάστου συμφορὰς ἐπανορθοῦντες , οὐδ’ ἦν νοσεῖν ὅπου φανείη Μαχάων ἢ Ποδαλείριος . 
κινηθέντων δὲ Ἑλλήνων διὰ τὴν τῶν Τρώων ἀδικίαν οὔτε ἐξωνεῖσθαι τὴν οἴκοι μονὴν ἠξίουν οὔτε ἀπέκρυπτον ἑαυτοὺς ὥσπερ ἄλλοι τινες , ἀλλὰ γνόντες ὡς αὐτῶν ὁ καιρὸς εἴη καὶ προειδόμενοι τὰς τοῦ πολέμου τύχας προὔστησαν ἑκόντες τῆς ἁπάντων σωτηρίας . 
ἀφικόμενοι δ’ εἰς Τροίαν διπλῆν χρείαν παρείχοντο τοῖς Ἀχαιοῖς καὶ οὐχ ὅσον ἰατροὶ συνῆσαν , ἀλλὰ καὶ τοῖς ὅπλοις ὠφέλουν , καὶ πολλάκις μὲν δὴ τῶν πολεμίων τροπὴν ποιήσασθαι λέγονται , τὸ δ’ ἁλῶναι τὴν 
Τροίαν καὶ παντάπασιν ἦλθεν εἰς αὐτοὺς τῇ τε ἄλλῃ καὶ τὴν Φιλοκτήτου νόσον , ἣν Ὀδυσσεὺς καὶ Ἀτρεῖδαι προκαταγνόντες ἀνίατον εἶναι Φιλοκτήτην οὐχὶ δικαίως ἐν 
Λήμνῳ κατέλιπον , οὗτοι δὲ δέκα ἔτεσιν αὐξηθεῖσαν ἰάσαντο . 
καὶ γίγνεται Φιλοκτήτης τε ἐνεργὸς τοῖς Ἀχαιοῖς καὶ Φιλοκτήτῃ τὰ βέλη τοῦ Ἡρακλέους χρήσιμα τῇ ’κείνων τέχνῃ . 
ἐπεὶ δὲ ἑάλω Τροία , προειδότες τὰς ἐσομένας ὕστερον 
Ἑλλήνων εἰς τὴν Ἀσίαν ἀποικίας καὶ ἅμα βουλόμενοι τῆς αὐτῶν εὐεργεσίας ὅτι πλείστους ἀπολαύειν , τοῦτο μὲν Τευθρανίαν ἡμεροῦσιν εἰς ὑποδοχὴν τοῦ πατρὸς , τοῦτο δὲ , ὡς ὁ Κώων λόγος , πλεύσαντες εἰς Κῶ τὴν Μεροπίδα , ἣν οἰκουμένην ὑπὸ Μερόπων Ἡρακλῆς ἐκ Τροίας ἀνιὼν ἔτι πρότερον ἀδικίαν ἐγκαλέσας ἐπόρθησεν , οἰκίζουσί τε καὶ εἰς ἤθη πρέποντα τῇ φύσει τῆς χώρας κατέστησαν , τὸ λεγόμενον περὶ τοῦ προγόνου τοῦτο , ὡς ἔοικε , μιμησάμενοι . 
Ἀπόλλω τε γάρ φασιν οἱ ποιηταὶ τὴν Δῆλον φερομένην πρότερον στῆσαι κατὰ τοῦ πελάγους ἐρείσαντα , ἐπειδὴ πρῶτον ἐν αὐτῇ ἐγένετο , καὶ οὗτοι τῆς Μεροπίδος τότε ἐπιβάντες , προκρίναντες ἁπασῶν εἶναι καλλίστην , ὅσαι παραπλήσιαι μέγεθος , ἰάσαντό τε καὶ ἀπέφηναν ἐμβατὸν πᾶσιν Ἕλλησι καὶ βαρβάροις , πρότερον σφαλερὰν καὶ ὕποπτον οὖσαν , καὶ τὴν εὐδαιμονίαν κυρίαν τῇ νήσῳ κατέστησαν . 
οἶμαι δὲ καὶ Ῥοδίοις πολλῶν ἐκ πολλοῦ σεμνῶν ὑπαρχόντων ἐν πρώτοις εἶναι τὴν ἐκείνων ἀρχὴν , ἣν αὐτοὶ προκρίναντες εἵλοντο σφῶν ἄρχειν Ἀσκληπιάδας , Ἡρακλειδῶν ποιησάμενοι διαδόχους . 
ἔσχον δὲ καὶ τὸν Καρικὸν τόπον καὶ Κνίδον τὴν τῆς Ἀφροδίτης ἱεράν · ὅ τι γὰρ ἢ ὁ ἕτερος ἢ ἀμφότεροι , κεκοινωνήσθω τὰ νῦν . 
ἀπέλαυσε δέ τι καὶ Κύρνος αὐτῶν . 
ἀλλὰ ταῦτα μέν ἐστι λόγων πολλῶν . 
ποιησάμενοι δὲ παῖδας συνεργούς τε καὶ διαδόχους τῆς σφετέρας ἐπιστήμης ὡσπερεὶ κεφάλαιον τοῦτο ἐπέθηκαν τῶν εἰς τοὺς Ἕλληνας εὐεργεσιῶν , προσθήσω δὲ καὶ εἰς ἅπαντας ἤδη , ἵνα μή ποτε ἐπιλίπῃ τὸ τῶν ἀνθρώπων γένος ἡ παρ’ αὐτῶν ἐπικουρία καὶ χάρις , ἀλλ’ ὦσιν ἐκ προγόνων τε καὶ ἐκγόνων σωτῆρες ἀθάνατοι τῆς φύσεως , τὸν ἅπαντα χρόνον κατ’ ἀνθρώπους πολιτευόμενοι καὶ συνόντες ἅπασιν ὥσπερ τοῖς ἐφ’ αὑτῶν . 
καὶ γάρ τοι κατέλυσαν μὲν τοὺς ἐν Αἰγύπτῳ βεβοημένους , τὰς δ’ εὐεργεσίας σύμβολον τοῦ γένους ἐποιήσαντο . 
ἵδρυνται δὲ οὔτε ἐν Θετταλίᾳ οὔτε ἐν τοῖς τῶν Κώων προαστείοις , ἀλλὰ πάντα ἰατρικῆς ἐνέπλησαν , ὥσπερ ὁ Τριπτόλεμος σίτου διὰ τῶν σπερμάτων · 
πάντα γὰρ ἐκ τούτων καὶ παρὰ τούτων ἐξεφοίτησε . 
καὶ καθάπερ τὴν Μήδειάν φασι διὰ τοῦ Θετταλῶν πεδίου φεύγουσαν , ἐκχυθέντων τῶν φαρμάκων , ποιῆσαι Θετταλίαν ἅπασαν πολυφάρμακον , οὕτως ἡ τούτων ἐπιστήμη τε καὶ φιλανθρωπία χυθεῖσα ἐπὶ πλεῖστον πάσας μὲν πόλεις 
Ἑλλήνων , πολλοὺς δὲ καὶ τῶν βαρβάρων τόπους ἐκόσμησέ τε καὶ κοσμεῖ , καὶ προσέτι γε ἔσωσε καὶ σώζει , καὶ ὁ τρίτος ἐπ’ ἀμφοῖν προσέστω χρόνος . 
εἰ δ’ ἀνὴρ εἷς ἀπὸ τούτων Ἱπποκράτης ἔφυ κληρονόμος τῆς τέχνης , διὰ πάντων ἰδιωτῶν τῶν μέσων ἱκανὴ τῇ τε γῇ φορὰ καὶ χάρις τούτοις παρ’ ἀνθρώπων ἦν ἂν τῆς σπορᾶς · νῦν δὲ ὥσπερ ἔθνος τὸ τῶν Ἀσκληπιαδῶν κατεσκευάσθη δῑ αἵματος τὴν τέχνην σῶζον , οὕτω θεία μοῖρα ἡγήσατο Μαχάονι καὶ 
Ποδαλειρίῳ τῆς γενέσεως . 
μάθοι δ’ ἄν τις τοῖς Ἡρακλείδαις αὐτοὺς ἀντεξετάζων τῆς χρείας ἕνεκα τῆς κοινῆς καὶ τῆς ἰδίας τύχης . 
Ἡρακλεῖδαι γὰρ ἓν μὲν καὶ πρῶτον ἐσκεδάσθησαν καὶ οὐχ ἓν σύνταγμα αὐτῶν ἐγένετο , ὡς δ’ εἰπεῖν οὐδὲ ἓν φῦλον . 
οὐ γὰρ ἦσαν ὁμότιμοι , ὥστε ἀλλήλοις ἀντὶ ξένων καθειστήκεσαν · ἔπειθ’ ὅσον αὐτῶν ἦν κράτιστον , οὔτε συμφορῶν ἄμοιρον λέγεται γενέσθαι τήν τε πατρῴαν οὐ παντελῶς διασώσασθαι τέχνην . 
οὐ γὰρ ταῖς εἰς τὸ κοινὸν εὐεργεσίαις , ἀλλὰ τῇ καθ’ αὑτοὺς δυνάμει τὴν λαμπρότητα ἐκτήσαντο . 
Ἀσκληπιάδαι δὲ ἐκ 
Μαχάονος ἀρξάμενοι καὶ Ποδαλειρίου κοινὴ πᾶσιν ἀσφάλεια καὶ σωτηρία τοῖς ἀνθρώποις γεγόνασι , τὴν τοῦ προγόνου διασωσάμενοι τέχνην , ὥσπερ ἄλλο τι σύμβολον τοῦ γένους . 
πρὸς δὲ καὶ ἡ τύχη τῆς προαιρέσεως ἀξία . 
οὔτε γὰρ ἠλάθησαν οὔθ’ ἱκέτευσαν εἰς πόλιν οὐδεμίαν , ἀλλὰ διεξῆλθον καθαροὶ συμφορῶν , μιᾷ φατρίᾳ καὶ μιᾷ γνώμῃ καὶ τύχῃ χρησάμενοι διὰ τέλους . 
ἐπάνειμι δὲ ὅθεν ἐξέβην , ἐπὶ τοὺς ἀρχηγέτας τε καὶ τοὔνομα πρώτους λαβόντας τὸ τῶν Ἀσκληπιαδῶν . 
οἱ δὲ ἕως μὲν ἦσαν ἐν ἀνθρώποις , στρατείαις καὶ ὁμιλίαις καὶ γενέσει παίδων πρεπόντων ἑαυτοῖς , καὶ συλλήβδην ἁπάσῃ τῇ πολιτικῇ δυνάμει τὰς πόλεις ὠφέλουν , οὐ μόνον τὰς τοῦ σώματος νόσους ἐξαιροῦντες , ἀλλὰ καὶ τὰ τῶν πόλεων νοσήματα ἰώμενοι , μᾶλλον δὲ οὐδ’ ἐγγίγνεσθαι τὴν ἀρχὴν ἐῶντες , ἀπ’ ἀμφοῖν σώζοντες τοὺς ὑπηκόους , καὶ τῇ τέχνῃ τὴν ἀρχὴν ἀκόλουθον κατασκευασάμενοι . 
ἐπεὶ δὲ κρείττους ἦσαν ἢ παρ’ ἡμῖν μένειν , οἱ δὲ ὑπὸ τοῦ πατρός τε καὶ τῶν προγόνων ἀποδύντες τὰ σώματα εἰς ἕτερον θεσμὸν ἔρχονται , οὐχ ὥσπερ Μενέλεώς τε καὶ ὁ ξανθὸς Ῥαδάμανθυς , εἰς τὸ Ἠλύσιον πεδίον καὶ τὰς ἔξω νήσους , ἀλλ’ ἀθάνατοι γενόμενοι τὴν γῆν διέρχονται , τοσοῦτον τῆς ἀρχαίας φύσεως ἀποστάντες ὅσον τὴν ἡλικίαν φυλάττουσι . 
καὶ αὐτοὺς πολλοὶ μὲν ἤδη ἐν Ἐπιδαύρῳ εἶδόν τε καὶ ἔγνωσαν ἐμφανῆ κινουμένους , πολλοὶ δὲ ἄλλοθι πολλαχοῦ · ὃ καὶ μέγιστον ἔστω κατ’ αὐτῶν . 
Ἀμφιάραος μὲν γὰρ καὶ Τροφώνιος ἐν Βοιωτίᾳ καὶ Ἀμφίλοχος ἐν Αἰτωλίᾳ χρησμῳδοῦσί τε καὶ φαίνονται , οὗτοι δὲ πανταχοῦ τῆς γῆς διᾴττουσιν , ὥσπερ ἀστέρες , περίπολοι κοινοὶ καὶ πρόδρομοι τοῦ πατρός . 
ὁσαχοῖ δὲ Ἀσκληπιῷ εἴσοδοι , καὶ τούτοις κλισιάδες τε αὐτοῖς ἀνεῖνται πανταχοῦ γῆς καὶ διὰ πάντων ἡ κοινωνία τῷ πατρὶ σώζεται , νεῶν , θυσιῶν , παιάνων , προσόδων , ἔργων ἃ πράττουσιν . 
ὦ μακαριστοὶ μὲν ὑμεῖς τῶν ἄνω προγόνων ἐπ’ ἀμφότερα , εὐδαίμονες δὲ τῶν ἀφ’ ὑμῶν φύντων , ἔτι δὲ ὑμῶν τε αὐτῶν καὶ ἀδελφῶν , οἷς Ἰασώ τε καὶ Πανάκεια καὶ Αἴγλη σύνεστι καὶ Ὑγίεια , ἡ πάντων ἀντίρροπος , Ἠπιόνης δὴ παῖδες ἐπώνυμοι · οὐδ’ ὑμῖν θᾶκοι χωρὶς ἀλλήλων οὐδὲ διεσκηνώσατε . 
ὦ κάλλιστος μὲν αὐτοὶ χορὸς τῷ πατρὶ , πολλοὺς δὲ ἀνάγοντες παρὰ ἀνθρώπων , χοροποιοὶ μακρῷ πάντων ἄριστοι , καὶ προσέτι ἱεροποιοί τε καὶ ἐπιστάται κρατήρων καὶ χαρίτων ἁπασῶν , αἱ μὲν ἄλλαι θυσίαι τε καὶ ἑορταὶ νόμῳ καθεστᾶσιν , ὡς εἰπεῖν , αἱ δ’ ἀφ’ ὑμῶν καὶ τοῦ περὶ ὑμᾶς ἐργαστηρίου πλεῖσται μὲν ἐφ’ ἡμέρᾳ καὶ πρὸς ἁπάσας τὰς ἄλλας , καθαρῶς δὲ ἀπὸ καρδίας ἔρχονται , τὴν εὐθυμίαν ἀφ’ ὧν σύνισμεν φέρουσαι , ὑμῶν ἴχνη πλεῖστα καὶ φανερώτατα . 
ἀεὶ δ’ ὥσπερ ἀνθρώπῳ σκιὰ , φῶς ὅποι κινοῖσθε ἕπεται . 
ὦ Διοσκούροις ἰσόμοιροι καὶ ἡλικιῶται ἐν ἑτέρῳ χρόνῳ τῆς γενέσεως , οἳ πολλὰς μὲν ἤδη τρικυμίας κατεπαύσατε , πολλοὺς δὲ καὶ στιλπνοὺς λαμπτῆρας ἔν τε νήσοις καὶ κατ’ ἤπειρον ἀνήψατε , οὗτος ὑμῖν ὁ παρ’ ἐμοῦ λόγος ἐξ ὕπνου τε καὶ ἐνυπνίου συντεθεὶς εὐθύς . 
ὑμεῖς δὲ τῇ ὑμετέρᾳ πρᾳότητι καὶ φιλανθρωπίᾳ διαθέντες αὐτὸν εἰς καλλίους , τῆς τε νόσου παύετε καὶ διδοίητε ὑγιείας τε ὅσον οἷς ἡ ψυχὴ βούλεται τὸ σῶμα ὑπακούειν , καὶ τὸ σύμπαν εἰπεῖν , βίου ῥᾳστώνην . 
Εἰς τὸν Σάραπιν εὔδαιμόν γε τὸ τῶν ποιητῶν ἐστι γένος καὶ πραγμάτων ἀπήλλακται πανταχῆ . 
οὐ γὰρ μόνον αὐτοῖς ἔξεστι τὰς ὑποθέσεις τοιαύτας ὁποίας ἂν αὐτοὶ βουληθῶσιν ἑκάστοτε ἐνστήσασθαι , οὔτε ἀληθεῖς οὔτε ἐνίοτε πιθανὰς , ἀλλ’ οὐδὲ ἐχούσας σύστασιν τὸ παράπαν , εἴ τις ὀρθῶς βούλοιτο σκοπεῖν , ἀλλὰ καὶ διαχειρίζουσι ταύτας οὕτως ὅπως ἂν αὐτοῖς δόξῃ νοήμασί τε καὶ ἐνθυμήμασιν , ὧν ἔνια , εἴ τις τὰ πρὸ αὐτῶν τε καὶ μετὰ ταῦτα ἀφέλοι , οὐδὲ μαθεῖν ἔστιν αὐτά γε καθ’ αὑτὰ ὅ τι δηλοῖ . 
ὁμοῦ δὲ πάντων λεχθέντων συνέντες ἀπεδεξάμεθα ὥσπερ ἀγαπήσαντες ὅτι συνήκαμεν . 
ἐνίων δὲ τὰς ἀρχὰς εἰπόντες τὸ λοιπὸν ἀφῆκαν , ὥσπερ καταγνόντες , τὰ δὲ τῆς ἀρχῆς στερήσαντες , ἄλλων δὲ τὰ μέσα ἐξελόντες , ἀποχρῆν ᾠήθησαν , ὥσπερ τύραννοί τινες τῶν νοημάτων ὄντες . 
ἔπειτα δὲ οὐδὲν αὐτοῖς ἀτόλμητον οὐδ’ ἄπορόν ἐστιν , ἀλλὰ θεοὺς ἀπὸ μηχανῆς αἴρουσι , καὶ εἰς πλοῦν ἐμβιβάζουσι συμπλεῖν οἷς ἂν αὐτοῖς δοκῇ , καὶ ποιοῦσιν οὐ μόνον συγκαθημένους , ἂν οὕτω τύχῃ , τοῖς ἀνθρώποις , ἀλλὰ καὶ συμπίνοντας καὶ λύχνους ἔχοντας φῶς ποιοῦντας . 
καὶ ταῦτα δὴ οὕτω μεγαλοπρεπεῖς εἰσιν , ἀφ’ οὗ πᾶς ὅδε λόγος ὡρμήθη , ὡς εἰσὶν εὐδαίμονες κατ’ αὐτὸν τὸν Ὅμηρον ῥεῖα ζώοντες , ἐπειδὰν ποιῶσι τοὺς ὕμνους καὶ παιᾶνας τοῖς θεοῖς . 
αἱ δὲ στροφαὶ ἢ περίοδοι ἀπεπλήρωσαν τὸ πᾶν . 
καὶ Δᾶλον ἀμφιρρύταν εἰπόντες , ἢ Δία τερπικέραυνον , ἢ πόντον ἐρίβρομον , καὶ παρελθόντες ὡς Ἡρακλῆς εἰς Ὑπερβορέους ἀφίκετο , καὶ ὡς Ἴαμος ἦν μάντις παλαιὸς , ἢ ὡς τὸν Ἀνταῖον 
Ἡρακλῆς , ἢ Μίνωα , ἢ Ῥαδάμυνθυν προσθέντες , ἢ Φᾶσιν , ἢ 
Ἴστρον , ἢ ὡς αὐτοὶ θρέμματα Μουσῶν εἰσι καὶ ἄμαχοί τινες εἰς σοφίαν ἀναφθεγξάμενοι , αὐταρκῶς σφίσιν ὑμνῆσθαι νομίζουσι , καὶ οὐδὲ τῶν ἰδιωτῶν οὐδεὶς πλέον ἐπιζητεῖ παρ’ αὐτῶν . 
οὕτω δὲ σφόδρα αὐτοὺς ἱεροὺς ἄγομεν καὶ σεμνύνομεν ὥστε καὶ αὐτὸ τὸ ποιεῖν τοὺς ὕμνους τοῖς θεοῖς καὶ προσαγορεύειν τούτοις παρακεχωρήκαμεν , ὥσπερ προφήταις ὡς ἀληθῶς οὖσι τῶν θεῶν . 
καὶ οὐδὲ ᾧ τὸ προσῆκον ὀρθῶς ὑποθέσθαι καὶ διαχειρίσαι τοῖς πᾶσιν ἐξητασμένως ἐστὶ καὶ διὰ πάσης ἐλθεῖν ἀκριβείας εἰς ὅσον ἀνθρώπῳ δυνατὸν τέτακται , οὐδὲν ἡγούμεθα δεῖν πρός γε τοὺς θεοὺς χρῆσθαι , ἀλλ’ ἐπὶ μὲν τὰ ἄλλα πάντα ἀγωνίσματα τῷ λόγῳ χρώμεθα , καὶ πανηγύρεις τε ἐγκωμιάζομεν καὶ πράξεις ἀνδρῶν καὶ πολέμους ἀφηγούμεθα , καὶ μύθους ποιοῦμεν , κἀν τοῖς δικαστηρίοις ἀγωνιζόμεθα , καὶ πρὸς πάνθ’ , ὡς ἔπος εἰπεῖν , ἡμῖν ἔπεισιν ὁ λόγος , πρὸς δὲ τοὺς θεοὺς αὐτοὺς τοὺς δόντας ἡμῖν αὐτὸν οὐ παντάπασιν ἀξιοῦμεν χρῆσθαι τούτῳ . 
ἀλλ’ ὑπὲρ μὲν τῶν ἱερῶν αὐτῶν καὶ τῶν τελουμένων θυσιῶν λόγῳ πεζῷ διῃρήκαμεν ἃ χρὴ ποιεῖν , νόμους γράψαντες . 
ὕμνους δὲ οὐχ ἡγούμεθα δεῖν κατὰ τοῦτον τὸν τρόπον ποιεῖν . 
πότερον οἱ μὲν ποιηταὶ χρῄζουσι τῶν θεῶν , ἡμεῖς δὲ ὃ μὴ θέμις εἰπεῖν ; 
ἀλλὰ μὴν τοῦτό γε καὶ παρ’ αὐτῶν τῶν ποιητῶν μαρτυρεῖται , ὅτι πάντες δὲ θεῶν χατέουσ’ ἄνθρωποι . 
πάντας οὖν καὶ τιμᾶν αὐτοὺς εἰκὸς ἀπὸ τῆς ὑπαρχούσης ἑκάστοις δυνάμεως . 
ἀλλ’ οἱ ποιηταὶ μόνοι θεοφιλεῖς εἰσι καὶ παρὰ τούτων οἱ θεοὶ ἥδιστα δέχονται τὰ δῶρα ; 
τί οὖν οὐ καὶ ἱερέας τῶν θεῶν μόνους τοὺς ποιητὰς ἐποιήσαμεν ; 
ἀλλ’ ὅτι νὴ Δία καὶ οἱ προφῆται τῶν θεῶν ὁπόσοι μαντικοὶ μέτρῳ σημαίνουσιν ἃ χρὴ ποιεῖν ; 
τὰ δέ γε πλείω νὴ Δία χωρὶς μέτρου ἡ πρόμαντις αὐτὴ ἡ ἐν Δελφοῖς , αἱ ἐν Δωδώνῃ ἱέρειαι , Τροφώνιος , τὰ ἐξ Ἀσκληπιοῦ καὶ 
Σαράπιδος ὀνείρατα . 
ἀλλὰ μὴν κατὰ φύσιν γε μᾶλλόν ἐστιν ἀνθρώπῳ πεζῷ λόγῳ χρῆσθαι , ὥσπερ γε καὶ βαδίζειν , οἶμαι , μᾶλλον ἢ ὀχούμενον φέρεσθαι . 
οὐ γὰρ μέτρα πρῶτον ἐγένετο , εἶθ’ οὕτως εὑρέθη λόγος καὶ διαλέγεσθαι , οὐδὲ ποιηταὶ γενόμενοι τὰ ὀνόματα οἷς δεῖ χρῆσθαι διέθηκαν , ἀλλ’ ὄντων ὀνομάτων καὶ λόγου πεζοῦ χάριτός τινος ἕνεκα καὶ ψυχαγωγίας ἡ τούτων ἐργάτις ὕστερον εἰσῆλθε ποιητική . 
ὥστ’ εἰ τὴν φύσιν τιμῶμεν , τὴν αὐτῶν τῶν θεῶν διάταξιν καὶ βούλησιν τιμῶντες ἂν εἴημεν καὶ τὸ πρότερον καὶ πρεσβύτερον καὶ κατ’ αὐτοὺς ἄμεινον τοὺς ποιητὰς τιμιώτερον ἂν ποιοῖμεν τῇ τοιᾷδε προσρήσει προσαγορεύοντες τοὺς ἅπαντα ταῦτα διαθέντας θεοὺς , ὥσπερ γε καὶ ἡμᾶς αὐτοὺς ἄνευ μέτρων προσαγορεύοντες οὐκ αἰσχυνόμεθα . 
ταῦτα οὐ τὸ τῶν ποιητῶν ἀτιμάζων γένος εἶπον οὐδ’ ἀφαιρούμενος ἣν ἔχει τάξιν , ἀλλ’ ἐξ αὐτῶν τῶν ἐκείνοις συγκεχωρημένων ἀποδεικνὺς ὅτι καὶ ταῦτα δικαίως ἂν προσνομίζοιμεν ὥσπερ ἱερεῖα πρὸς τοῖς οὖσι . 
καὶ εἰ τὸ κατὰ φύσιν ἐφ’ ὅτου ποτ’ ἂν εἴπῃς μᾶλλον κεχαρισμένον τοῖς θεοῖς , μᾶλλον ἂν ἐκ τῶν εἰκότων χαριζοίμεθα αὐτοῖς οὕτω τιμῶντες ἢ ’κείνως , καὶ μᾶλλόν γ’ ἂν ἡμᾶς οἱ θεοὶ τιμῷεν , εἰ τὰ πρεσβεῖα ἀποδιδοῖμεν τοῖς αὐτοῖς οἷσπερ ἐκεῖνοι , ἐπεὶ καὶ τὸ μέτρον αὐτὸ τὴν μὲν εὐφημίαν τοῦ ὀνόματος τοῖς ποιηταῖς νέμει , τῇ δὲ χρείᾳ πολὺ μᾶλλον ἡμέτερόν ἐστιν . 
ἐκεῖ μὲν γὰρ τὸ ἔπος ἰαμβεῖον μετρεῖ μόνον , εἰ πληροῖ τὸν τόνον , ἐνταῦθα δὲ ὅλον καταμετρεῖ τὸν λόγον καὶ διὰ παντὸς ὡς ἀληθῶς δίεισι , καὶ ἄρχεταί γε εὐθὺς ἐκ τοῦ ὀνόματος . 
οὔτε γὰρ ὑπερβαλεῖν οὔτ’ ἐνδοτέρω τῆς ἀξίας ἐλθεῖν ἐᾷ , ἀλλ’ ἑκάστῳ τὸ γιγνόμενον ἀποδιδόναι κελεύει . 
ἔπειτα παρεμβαλεῖν οὐκ ἐᾷ περιττὰ , ὃ γελοῖόν ἐστιν , ἕνεκα τοῦ μέτρου · ἔπειτα ἐπὶ τὰς περιόδους ἐλθὸν ἀπαιτεῖ τὸ αὔταρκες , ἁπάντων , οἶμαι , μέτρων χαλεπώτατον , καὶ ἐπὶ πᾶσιν ἂν δὴ τοῦθ’ ὃ προεῖπον , εἰ τὰ σύμπαντα συμμετρίαν ἔχει , καὶ τὸν σκοπὸν τὸν προτεθέντα εἰ πεπλήρωκεν ἐπισκοπεῖ . 
ὥσπερ οὖν τὰ κατ’ ἀγορὰν μέτρα οἷς νομίζομεν ἔστιν , οἶμαι , τοῦθ’ ὃ καλεῖται , οὐ μέντοι τό γε τοῦ μέτρου τυγχάνειν παρὰ τοῖς καπήλοις μάλιστ’ ἂν φήσαιμεν εἶναι , ὅτι χοίνικα καὶ κοτύλην κέκτηνται , ἀλλὰ ταῦτα μέν ἐστι τὰ καθ’ ἕκαστα μέτρα , μᾶλλον δὲ ὀνόματα ὡς εἰπεῖν μέτρου , τὸ δὲ ὅλον μέτρον , εἰς ὃ καὶ τούτων δεῖ πολλάκις καὶ πρὸς ὃ πάντα ἀναφέρειν χρὴ περὶ παντὸς πράγματος καὶ τὸ ὡς ἀληθῶς τοῦ παντὸς ἄξιον καὶ φέρον εἰς ἀρετὴν ἄλλο τι καὶ εἰδέναι καὶ ἔχειν φαῖμεν ἂν , οὕτω καὶ ἐνταῦθά ἐστι τὰ μέτρα παρὰ τοῖς ποιηταῖς τὰ καθ’ ἕκαστα , οἶμαι , ταῦτα , οὐ μέντοι τό γε ὅλον μέτρον παρ’ αὐτοῖς . 
καὶ μάλιστα οὐδ’ ὀκνητέον διὰ τὴν τοῦ ὀνόματος εὐφημίαν , ὡς τῶν ποιητῶν μόνων εἰδότων τὸ μέτρον τῶν λόγων . 
ἔνι γὰρ καὶ χωρὶς μέτρων τῶν γε τοιούτων τυγχάνειν τοῦ μέτρου καὶ τοὐναντίον , ὥσπερ ἰατρὸν ἄνευ σταθμῶν καὶ μέτρων ἔνεστι τὸ δέον συλλογίσασθαι καὶ αὖ τὸν τούτοις χρώμενον διαμαρτεῖν ἀπειρίᾳ τοῦ πράγματος εἰς ὃ δεῖ τῶν μέτρων . 
ἐγὼ δὲ οὐκ ἀγνοῶ μὲν , ὅπερ εἶπον , ὡς πολὺ ῥᾷον δῑ ᾠδῆς ἢ λόγῳ ταῦτα ποιεῖν , καὶ ὡς τοῖς ποιηταῖς παρακεχώρηται τῶν τοιούτων ἀγωνισμάτων · εἰκότως . 
πολλὰ γὰρ αὐτοῖς ὑπάρχει πλεονεκτήματα καὶ εἰσὶν αὐτοκράτορες ὅ τι ἂν βούλωνται ποιεῖν . 
ἡμῖν δὲ οὔτε ἀνοῖξαι πίθον ὕμνων οὔθ’ ἅρμα μουσαῖον οὔθ’ ὁλκάδα μυριοφόρον οὔτε νεφέλας , οὐ γρῦπας οὐδὲ τῶν τοιούτων οὐδὲν ἔξεστιν εἰπεῖν , οὔτε θρασύνασθαι οὔτ’ ἐπεμβαλεῖν λόγον ἔξω τοῦ πράγματος , ἀλλ’ ὡς ἀληθῶς δεῖ μένειν ἐν τῷ μέτρῳ καὶ μεμνῆσθαι παρὰ πάντα ἑαυτοῦ , οἷον ἐπὶ στρατείας τὴν τάξιν φυλάττοντα . 
ὅμως δὲ πειρατέον τήν γε πρόσρησιν ἐκτελέσαι , ἄλλως τε καὶ εὐχὴν ἀποπληροῦντας , ἐπειδήπερ ἐσώθημεν , καὶ ἅμα διατρίβειν περὶ μέτρου διαλεγομένους οὐ συμβαῖνόν ἐστιν . 
εἶεν . 
σὲ γὰρ δὴ πᾶς τις ἐν παντὶ καιρῷ βοηθὸν καλεῖ , Σάραπι · δὸς λέξαι τὸν λόγον εὐμενῶς , πάντως οὐδέν γε σοὶ ἀδύνατον , ἀρχήν τε ἥτις σοι φίλη πορίζειν , καὶ ὥσπερ τὰ πρῶτα ἔδωκας , οὕτω καὶ τὰ δεύτερα εἰσακούσας γενοῦ . 
καὶ πάντα γὰρ πανταχοῦ διὰ σοῦ τε καὶ διὰ σὲ ἡμῖν γίγνεται ἃ μάλιστ’ ἂν ἡμῖν γίγνεσθαι βουλοίμεθα . 
ὅστις μὲν δὴ καὶ ἥντινα τὴν φύσιν ἔχων ἐστὶν ὁ θεὸς ἱερεῦσί τε καὶ λογίοις Αἰγυπτίων παρείσθω λέγειν τε καὶ εἰδέναι , ὅσων δὲ καὶ οἵων ἀγαθῶν αἴτιος ἀνθρώποις δείκνυται , ἀρκούντως τ’ ἂν ἐγκωμιάζοιμεν ὡς ἐν τῷ παρόντι λέγοντες καὶ ἅμα καὶ τὴν φύσιν αὐτοῦ διὰ τῶν αὐτῶν τούτων ἔξεστιν ἐπισκοπεῖσθαι . 
ἂν γὰρ ἃ δύναταί τις καὶ διαδίδωσιν εἴπωμεν , καὶ τὸ ὅστις ἐστὶ καὶ τὸ ἥντινα ἔχει τὴν φύσιν σχεδὸν εἰρήκαμεν . 
οὐ γὰρ ἀλλοῖός ἐστιν ἢ οἷος ἐκ τῶν ἔργων ἐπιφαίνει καὶ δείκνυται . 
τίνα οὖν ἔργα Σαράπιδος ; 
οὐκ ἀνθρωπείας μοι δοκεῖ δεῖσθαι τοῦτ’ ἔτι τῆς ἀποκρίσεως . 
ἀλλ’ Ὅμηρος δέκα γλώττας καὶ δέκα στόματα οὐκ ἄν φησιν οἷός τε εἶναι λαβὼν τὸν τῶν νεῶν ἀριθμὸν εἰπεῖν ὅσαι τοῖς Ἀχαιοῖς εἵποντο , εἰ μὴ αἱ Μοῦσαι εἴποιεν αὐτῷ καὶ ἡγήσαιντο τοῦ λόγου · ἐμοὶ δὲ τὰ τοῦ μεγίστου τῶν θεῶν ἔργα τε καὶ δῶρα εἰς ἀνθρώπους ἀεὶ τελούμενα ἦ που σφόδρα ἀμήχανον ἁπάντων ἀνθρώπων στόματα καὶ πᾶσαν ὅση ἀνθρωπίνη φωνὴ κτησαμένῳ , εἰ μὴ θεοί τινες ὡς ἀληθῶς ἡγεμόνες τῷ λόγῳ γένοιντο . 
καὶ δὴ θεοὶ μὲν κεκλήσθων αὖθις , τὰ δὲ ἔργα τοῦ θεοῦ λέγωμεν · βούλεται γὰρ καὶ δίδωσι λέγειν αὐτοῖς οἷς ὁ τῶν ἀνθρώπων βίος διοικεῖται καὶ σώζεται , ταῦτά ἐστιν ἔργα Σαράπιδος . 
ἀρκτέον δὲ , φασὶν , ἐξ ἀρχῆς . 
τρία ταῦτα ἐπὶ παντὸς ἀνθρώπου θεωρεῖται καὶ συνέχει τὸν βίον , ψυχὴ , σῶμα , ὅσα τούτων ἐκτὸς εἰς χρείαν ἔρχεται . 
τούτοις δὴ πᾶσιν ἐφέστηκεν οὗτος ὁ θεὸς , ἐξ ἀρχῆς τε ἡμᾶς ἄγων εἰς φῶς καὶ τὴν ἑαυτοῦ ἀρχὴν καὶ γενομένοις ὅπως ἕκαστα ὑπάρξει προνοούμενος , τὴν μὲν ψυχὴν σοφίᾳ κοσμῶν ἡμῶν , ἣ μόνη τὴν πρὸς θεοὺς συγγένειαν ἀνθρώποις δείκνυσι καὶ ᾗ τῶν ἄλλων θνητῶν ἢ ζώων διαφέρομεν , ἣ θεῶν τε αὐτῶν ἔννοιαν ἔδωκεν ἀνθρώποις καὶ ἱερὰ καὶ τελετὰς καὶ τιμὰς πάσας εὗρεν , ἔτι δὲ νόμους καὶ πολιτείαν καὶ μηχανήματα πάντα καὶ τέχνας πάσας ἐδίδαξε καὶ κατεστήσατο , καὶ ψευδοῦς καὶ ἀληθοῦς ἔδωκε διάγνωσιν , ὡς δ’ εἰπεῖν , ἐποίησε τὸν βίον · 
τὴν μὲν δὴ ψυχὴν , ὅπερ εἶπον , σοφίᾳ καθαίρων , τὸ δὲ σῶμα ὑγίειαν διδοὺς σώζει , ἧς χωρὶς οὔτε τοῖς τῆς ψυχῆς ἀγαθοῖς χρῆσθαι οὔτ’ ἄλλης οὐδεμιᾶς εὐτυχίας ἀπολαύειν ἔστι . 
τοσαύτην δ’ ἔχει δύναμιν καὶ τιμὴν παρὰ θεοῖς καὶ ἀνθρώποις ὥστε ἐκ μὲν θεῶν οἴκων οὐδὲ ἐξέρχεται , οὐ πρότερόν γε ἢ ἄστρα τε ἐξ οὐρανοῦ καὶ αὐτὸς οὐρανὸς ἐξέλθοι ποτ’ ἂν τῆς αὑτοῦ χώρας , ἀνθρώπων δὲ οὓς ἂν προλίπῃ ζῶντες οἰκτείρονται μᾶλλον ἢ τελευτήσαντες . 
μόνος δὲ ὁμοίως μὲν βασιλεῦσιν , ὁμοίως δὲ ἰδιώταις τίμιος , ὁμοίως δὲ σοφοῖς καὶ φαύλοις , καὶ μεγάλοις καὶ ἐλάττοσι , καὶ καλῶς καὶ τοὐναντίον πράττουσι , τοῖς μὲν τῆς ὑπαρχούσης εὐδαιμονίας ὄνησιν διδοὺς , τοῖς δὲ ἀντὶ τῶν ἄλλων δυσχερῶν μόνος γιγνόμενος . 
τὴν δ’ αὖ μεθ’ ὑγίειαν περισπούδαστον ἀνθρώποις χρημάτων κτῆσιν καὶ ταύτην 
Σάραπις δίδωσιν ἄνευ πολέμων καὶ μάχης καὶ κινδύνων · 
οὕτω διὰ παντὸς ἡμῖν εὐμενής ἐστι τοῦ βίου καὶ οὐδεμία ἀργὸς χώρα παρείθη τῷ θεῷ τούτῳ , ἀλλὰ μεθ’ ὧν ἄνθρωπον δεῖ νοεῖν , πάνθ’ οὗτος ἐξετάζει καὶ κατὰ πᾶν μέρος εὐεργεσίαν ἔχει , ἀπὸ τῆς ψυχῆς ἀρξάμενος καὶ τελευτῶν εἰς τὰς ἔξωθεν εὐπορίας . 
καὶ πεποίηκεν ἡμῖν οἷον ἁρμονίαν τὸν βίον καὶ συνῆψε ταῖς δωρεαῖς , σοφίας ἐρᾶν δῑ ὑγιείας ποιήσας , ὑγίειαν δὲ ἡδίω σὺν εὐπορίᾳ καταστήσας , τῷ δὲ μέσῳ τὰ ἄκρα οἷον γόμφῳ συλλαβὼν καὶ βεβαιωσάμενος τῇ ὑγιείᾳ τὰ τῆς ψυχῆς ἀγαθὰ καὶ τὴν τῶν ὄντων ὄνησιν . 
πῶς οὖν οὐ τοῦτον ἀνακηρύττειν χρὴ ἐν πανηγύρεσί τε καὶ πάσαις ἡμέραις κηδεμόνα καὶ σωτῆρα πάντων ἀνθρώπων αὐτάρκη θεόν ; 
καὶ μὴν καὶ τὰ ὅλα γε τοῦ βίου μέτρα συνέχων ἀνθρώποις καὶ ταμίας ὢν τοῦ βιωσίμου , κατὰ τοῦτ’ ἂν δικαίως ἅπαντα περιειληφέναι νομίζοιτο καὶ πάντα οἷον κυβερνᾶν ἡμῶν τὸν βίον . 
οἱ μὲν δὴ τῆς μεγάλης πρὸς 
Αἰγύπτῳ πόλεως πολῖται καὶ ἕνα τοῦτον ἀνακαλοῦσι Δία , ὅτι οὐκ ἀπολέλειπται δυνάμει περιττῇ , ἀλλὰ διὰ πάντων ἥκει καὶ τὸ πᾶν πεπλήρωκε . 
τῶν μὲν γὰρ ἄλλων θεῶν διῄρηνται αἱ δυνάμεις τε καὶ αἱ τιμαὶ , καὶ ἄλλους ἐπ’ ἄλλα ἄνθρωποι καλοῦσιν , ὁ δὲ ὥσπερ κορυφαῖος πάντων ἀρχὰς καὶ πέρατα ἔχει . 
μόνος δὲ καὶ ἕτοιμος τῷ τινὸς δεομένῳ τοῦτον καλεῖν · ὥστε καὶ ἄνθρωποι περὶ μὲν τῶν ἄλλων οὐ κατὰ τὰ αὐτὰ φέρονται , ἀλλὰ τιμῶσιν ἄλλοι ἄλλους θεοὺς , τοῦτον δὲ μόνον πάντες ὁμοίως τοῖς σφετέροις νομίζουσι . 
διὰ γὰρ τὸ τὰς πάντων ἔχειν δυνάμεις οἱ μὲν ἀντὶ πάντων τοῦτον θεραπεύουσιν , οἱ δὲ οἷς νομίζουσιν ἐφ’ ὁτῳοῦν καὶ τοῦτον προσνομίζουσιν ὡς κοινὸν ἁπάσης ὄντα τῆς γῆς ἐξαίρετον . 
οὐ μόνον δὲ τὰς ἐν τῇ γῇ πάσας ἔχει δυνάμεις οὗτος εἷς ὢν καθ’ ἑκάστην , οὐδ’ ὥσπερ ἄλλος ἄλλῃ τέτακται θεὸς , οὐδὲ κατὰ τὸν 
Ὁμήρου κλῆρον τριῶν μοῖραν ἔλαχε λαβὼν , ὡς τὸν Δία καὶ τὸν Ποσειδῶ καὶ τὸν Πλούτωνα ἐκεῖνος ἔφη διαλαχεῖν , ἀλλὰ καὶ ἐν θαλάττῃ μέγας οὗτος ὁ θεὸς καὶ ὁλκάδες καὶ τριήρεις ὑπὸ τούτῳ κυβερνῶνται καὶ ἐν αἰθέρι καὶ νεφέλαις , ἐκείνῳ μέλειν γῆς καὶ θαλάττης ἀνάγκης λόγος αἱρεῖ . 
Ὅμηρος μὲν οὖν ἔφη τὴν γῆν ἐπίκοινον λελεῖφθαι καὶ τὸν Ὄλυμπον τοῖς θεοῖς , ὁ δὲ γῆς τε κληροῦχος αὐτὸς διαφέρων καὶ τῶν ἰδίων αὖ τῶν ἄλλων μερῶν κοινωνὸς ἑκάστῳ προσφαίνεται , πάντα αὐτὸς εἷς ὢν ἅπασιν , εἷς ταυτὸν δυνάμενος , πάσας πράξεις καὶ πάσας εὐπορίας ἐν ἅπασι καιροῖς καὶ τόποις συγκατεργαζόμενος , γῆς καὶ θαλάττης , φαῖεν ἂν ποιηταὶ , κλῇδας ἔχων , ἐπεὶ καὶ μετὰ τὴν ἀναγκαίαν τοῦ βίου τελευτὴν ἔτι οὗτος ἄρχων ἀνθρώποις μένει . 
καὶ παρὰ τοῦτον δεῖ βαδίζειν παρ’ αὐτοῦ , τοῦτο δὴ τὸ λεγόμενον οἴκοθεν οἴκαδε , ὡς αὐτόν . 
χώρους τε ὁ διαιρῶν ἑκάστοις οὗτός ἐστι πρὸς ἀξίαν τῆς ἐν τῇ γῇ διαίτης καὶ δίκης τῆς τῶν ὕστερον γιγνομένων , ἡμέρας μὲν τὰ ὑπὲρ γῆς ἐπιὼν , νυκτὸς δὲ τὰς ἀθεάτους ζῶσι κρίσεις ποιούμενος , σωτὴρ αὐτὸς καὶ ψυχοπομπὸς , ἄγων εἰς φῶς καὶ πάλιν δεχόμενος , πανταχῆ πάντας περιέχων . 
εἰ δέ του θεῶν , καὶ Σαράπιδος μνησθεὶς ἀνὴρ εὐθυμίας ἅμα καὶ δέους ἐμπίπλαται . 
φιλανθρωπότατος γὰρ θεῶν καὶ φοβερώτατος αὐτὸς , τὸν λυσιτελῆ φόβον ἀνθρώποις ἔχων , ὅπως μήτε ποιήσουσι μήτε πείσονται κακῶς ἀλλήλους μηδ’ ὑπ’ ἀλλήλων . 
πρὸς δ’ οὖν τὸν ἔλεον μᾶλλον τέτραπται καὶ ὅπερ εἶπε περὶ πάντων τῶν θεῶν Ὅμηρος , στρεπτοὺς εἶναι καὶ παραιτητοὺς , μάλιστα οὗτος βεβαιοῖ , τοσαύτας στρέφεται στροφὰς ἐπὶ σωτηρίᾳ τῶν ἀεὶ δεομένων . 
καὶ τοίνυν καὶ θυσιῶν μόνῳ τούτῳ θεῷ διαφερόντως κοινωνοῦσιν ἄνθρωποι τὴν ἀκριβῆ κοινωνίαν , καλοῦντές τε ἐφ’ ἑστίαν καὶ προϊστάμενοι δαιτυμόνα αὐτὸν καὶ ἑστιάτορα , ὥστε ἄλλων ἄλλους ἐράνους πληρούντων κοινὸς ἁπάντων ἐράνων οὗτός ἐστι πληρωτὴς , συμποσιάρχου τάξιν ἔχων τοῖς ἀεὶ κατὰ ταυτὸν συλλεγομένοις . 
ὥσπερ Ὅμηρος ἔφη τὴν Ἀθηνᾶν αὐτὴν ἅμα σπένδειν τε καὶ τελεῖν ἕκαστα , αὐτὸς ὢν ὁμόσπονδός τε καὶ ὁ τὰς σπονδὰς δεχόμενος , ἐπὶ κῶμόν τε ἀφικνούμενος καὶ καλῶν ὡς αὑτὸν κωμαστὰς , οἳ χορεύοντες ὑπ’ αὐτῷ τὴν ἀδεᾶ κακῶν χορείαν , ἅμα τοῖς στεφάνοις τὴν ἀγαθὴν εὐθυμίαν οἴκαδε εἰσενεγκάμενοι , τὴν δευτέραν ἀποδιδόασιν ἐπικαλεσάμενοι . 
παραπλησία δὲ καὶ ἡ κατὰ τὰ ἄλλα πρὸς αὐτὸν κοινωνία ὁμότιμος , οὐ πρὸς ὁμότιμον , οἷον ἐμπόρων καὶ ναυκλήρων , οὐ μόνον δεκάτας ἀναγόντων , ἀλλὰ καὶ μερίτην ἐξ ἴσου ποιουμένων , ὥσπερ συνέμπορον καὶ κοινωνὸν τῶν διὰ μέσου πάντων · ἐπὶ τοσοῦτον ἀνθρώποις ἐγκαταμέμικται . 
οὗτός ἐστιν ὁ τῷ ὄντι ταμίας ἀνέμων πολὺ μᾶλλον ἢ ὁ νησιώτης , ὃν Ὅμηρος ἐποίησεν , οὗτος κύριος ἠμὲν παυέμεναι ἠδ’ ὀρνύμεν ὅν κ’ ἐθέλῃσιν · οὗτος ὕδωρ ἀνῆκε πότιμον ἐν μέσῃ θαλάττῃ , οὗτος κειμένους ἀνέστησεν , οὗτος περισπούδαστον ἡλίου φῶς τοῖς θεαταῖς ἔδειξεν , ὧν ἱεραὶ θῆκαι βίβλων ἱερῶν ἀπείρους ἀριθμοὺς ἔχουσι . 
μεσταὶ δὲ ἀγοραὶ , φασὶ , καὶ λιμένες καὶ τὰ εὐρύχωρα τῶν πόλεων τῶν καθ’ ἕκαστα ἐξηγουμένων . 
ἐμοὶ δ’ ἐγχειροῦντι λέγειν ἀπέραντον ἡμερῶν πλῆθος ἐπιρρυὲν ἀτέλεστον ὁμοίως ἕξει τὸν κατάλογον . 
οὐδὲ γὰρ ἕστηκεν αὐτοῦ τὰ ἔργα , οὐδὲ τοσαῦτά ἐστιν ὁπόσα γέγονεν , ἀλλ’ ἐφ’ ἡμέρᾳ καὶ νυκτὶ πρόσεισιν ἄλλα ἐπ’ ἄλλοις . 
καὶ ὥσπερ τοῦ παντὸς αἰῶνος καθ’ ἡμέραν ἑκάστην προϊόντος οὐκ ἔστιν εἰπεῖν τὸ ἀπανηλωμένον , ἀλλ’ ἀεὶ τὸ ἴσον λείπεται , οὕτως οὐδ’ ὧν ὁ θεὸς ἔργων ἐργάζεται οὐκ ἔνεστιν εἰπεῖν πότερ’ ἃ εἰλήφαμέν ἐστι τὰ πλείω , ἢ τὰ μέλλοντα ἔσεσθαι · τοσαῦτα γίγνεται . 
εἰ δή τις οὖν ταῦτα καταλέγειν ἐπιχειροίη , τὰ ἐκφεύγοντα διώξεται , οἷον οἱ τὰ τῶν ποταμῶν ῥεύματα κατόπιν διώκοντες , καὶ ὅμοιον ποιήσει ὥσπερ ἂν εἰ πάντα τὸν αἰῶνα ἀξιοίη ζῆν · πάντως γὰρ αὐτῷ δεήσει . 
ἀλλὰ ταῦτα μὲν ἀνὰ χρόνους ἄλλα ἄλλοι βοήσονται , οἱ μὲν ἐν σφίσιν αὐτοῖς , οἱ δὲ ἐν ἑτέροις ὁρῶντες γιγνόμενα . 
καὶ ἡμῖν ἤδη προειρήσθω κοινῷ λόγῳ ὥσπερ ἐν σπονδῶν ἀπαγγελίᾳ . 
πάντως οὐ δέος μὴ ψευσώμεθα . 
ὃ δ’ οὖν ὑπεθέμεθα ἐν ἀρχῇ , διὰ πάντων δείκνυται , οἷς τὸ ἀνθρώπειον φῦλον ἄγεται , ταῦτ’ εἶναι ἔργα Σαράπιδος καὶ μηδέποτε ἐκφεύγειν ἡμᾶς τὸ τούτου κράτος , ἀλλὰ καὶ σώζειν , καὶ ὕστερον εἶναι τὴν παρὰ τούτου πρόνοιαν . 
προέστηκε δὲ καὶ πάντων ζώων γενέσεως καὶ τροφῆς , καὶ πολλὰ τῶν ἱερῶν θρεμμάτων , ὥσπερ ἄνθρωποι , πρὸς τοῦτον διαιτᾶται . 
οὗτος ἄγει Νεῖλον ὥρᾳ θέρους , οὗτος χειμῶνος ἀνακαλεῖ , οὗτος δύο καὶ τετταράκοντα ἱερὰ κατ’ 
Αἴγυπτον , οὗτος πάντας τοὺς ἐν τῇ γῇ νεὼς συνέχει τε καὶ κοσμεῖ , φύλαξ τῶν φανερῶν καὶ τῶν ἀπορρήτων , ἡγεμὼν ἀνθρώπων καὶ δαιμόνων · καὶ ἡμῶν ἤδη μεταστρέψει τὸν λόγον πρὸς αὑτὸν , καὶ προσειποῦσιν ὥρα κατεπαύειν . 
ὦ τὴν καλλίστην ὧν ἐφορᾷς κατέχων πόλιν , ἥ σοι τὴν δῑ ἔτους πανήγυριν πληροῖ , ὦ κοινὸν ἅπασιν ἀνθρώποις φῶς , ἡμῖν τε δὴ πρώην περιφανῶς γενόμενος , ὅτ’ ἐπιρρεούσης τῆς θαλάττης καὶ πολλῆς πάντοθεν αἰρομένης καὶ οὐδενὸς ὁρωμένου πλὴν τοῦ μέλλοντος καὶ σχεδὸν ἤδη παρόντος ὀλέθρου , χεῖρα ἀντάρας , οὐρανόν τε κεκρυμμένον ἐξέφηνας καὶ γῆν ἔδωκας ἰδεῖν καὶ προσορμίσασθαι , τοσοῦτον παρ’ ἐλπίδα ὥστ’ οὐδ’ ἐπιβᾶσι πίστις ἦν . 
τούτων τε δή σοι πολλὴ χάρις , ὦ πολυτίμητε , καὶ τὰ νῦν μὴ πρόῃ με , ἀλλ’ ἀνάσωσον βεβαίως , τόν τε ὕμνον τόνδε ὡς ἐν τοιούτοις πεποιημένον προσοῦ φαιδρῶς , χαριστήριον μὲν ἐκείνων τῶν ἔμπροσθεν , ἱκετηρίαν δὲ καὶ παράκλησιν περὶ τῶν μελλόντων , ἡδίω καὶ βελτίω τῶν παρόντων γενέσθαι . 
Εἰς βασιλέα [σπ.] ἀλλ’ ἔμοιγε δοκεῖ τῶν καλῶν εἶναι ἐν ἑορτῇ καὶ ἐν ἱερομηνίᾳ μεμνῆσθαί τι καὶ λέγειν περὶ τοῦ θείου καὶ φιλανθρώπου βασιλέως . 
οὐ γὰρ δὴ δέος γε μὴ ἐπαινεῖν αὐτὸν προελόμενοι , ἔπειτα ἀπορήσαιμεν λόγων , ἀλλὰ μὴ τοιαῦτα ᾖ τὰ ὑπάρχοντα τῷ βασιλεῖ ὥστε μηδένα εἰπεῖν ἀξίως ἂν δυνηθῆναι περὶ αὐτῶν . 
ἐγὼ δὲ τῇ περὶ τἄλλα αὐτοῦ χρηστῇ καὶ φιλανθρώπῳ τύχῃ ἐπαρθεὶς καὶ τοῖς περὶ αὐτοῦ λόγοις ἐθάρρησα . 
διόπερ τἄλλα πάντα ἀφεὶς , ἃ τοῖς προοιμιαζομένοις λέγειν ἔθος ἐστὶ καὶ προφασίζεσθαι , τοῖς μὲν τὸ μέγεθος τῶν πεπραγμένων , τοῖς δὲ τὸν χρόνον ὀλίγον ὄντα τῶν λόγων , οὐ προσδεηθεὶς δὲ οὐδὲ τῶν Μουσῶν , ὥσπερ τινὲς τῶν ποιητῶν , οὐδ’ ἄλλης οὐδεμιᾶς ἔξωθεν βοηθείας , ἐπ’ αὐτὸν τρέψομαι τοῦ βασιλέως τὸν ἔπαινον , οὐχ ὑπ’ αὐθαδείας οὐδὲ καταφρονῶν τοῦ πράγματος , ἀλλ’ ὁρῶν τοὺς ἐν ἀρχῇ καταπραΰνοντας καὶ παραιτουμένους τρόπον τινὰ αὐτοὺς καταφρονοῦντας τῶν ὑποθέσεων ἃς ποιοῦνται τῶν λόγων . 
ταῦτα γὰρ λέγοντες οὐδὲν ἄλλο ἐνδείκνυσθαί μοι δοκοῦσιν ἢ τοῦτο μὲν ἐξ ὑπογυίου λέγοντες ὡς ἐν πλείονι χρόνῳ φροντίσαντες καὶ παρασκευασάμενοι ἴσους ἂν τῷ μεγέθει τῶν ἔργων τοὺς λόγους παράσχοιεν , οἱ δὲ δόντες ἑαυτοῖς τὸ περὶ τῶν μεγίστων δύνασθαι λέγειν ἐπαγγέλλονται , καὶ ταύτην ὑπερβολὴν τῶν ἐπαίνων σφίσιν αὐτοῖς διδόασιν . 
ἐγὼ δ’ οὔτε χρόνου πλῆθος ἱκανὸν οὔτε λόγον οὐδένα ὁρῶ τοῦ βασιλέως ἄξιον , οὐδ’ ὅστις αὐτὸν ἱκανῶς ἐγκωμιάσαι δυνήσεται · ὅμως δὲ οὐκ ἀποδειλιατέον , ἀλλ’ ὅση δύναμις πειρατέον εἰπεῖν . 
οὐδὲ γὰρ ἂν θύωμεν τοῖς θεοῖς , τὸ πρὸς ἀξίαν , οἶμαι , ὁρῶντες τοῦτο ποιοῦμεν , ἀλλ’ ὅσον δυνατὸν ἡμῖν χάριν αὐτοῖς ταύτην ἐκτίνομεν · διόπερ οὐδὲ τὸν βασιλέα δεῖ ὀκνεῖν μέλλοντας ἐπαινεῖν , ἀλλὰ θαρροῦντας ἰέναι ἐπὶ τὸν ἔπαινον αὐτοῦ . 
ἐκείνῳ μὲν γὰρ ἴσως ἐνδεῶς τὰ παρ’ ἡμῶν , ὑμῖν δὲ οὐκ ἐνδεῶς εἰρήσεται . 
ἓν μὲν οὖν τοῦτο πρῶτον καὶ μέγιστον ὑπάρχει λέγειν περὶ αὐτοῦ ὅτι καὶ πρότερον ἢ καταστῆναι εἰς τὴν ἀρχὴν ἄξιος τῆς βασιλείας ἦν . 
οἱ μὲν γὰρ δῑ ἑτέρων κτώμενοι τὴν ἀρχὴν ἢ παρὰ τῶν πρὸ αὑτῶν παραλαβόντες οἱ μὲν ἰσχὺν ἀντὶ τοῦ δικαίου προθέμενοι , οἱ δ’ ὥσπερ τινὸς γένους ἀκολουθίαν καὶ διαδοχὴν σώζοντες οὕτως τὴν βασιλείαν ἐκτήσαντο · ὅστις δὲ αὐτὸς μὲν οὔτε παραγγείλας οὔτε δεηθεὶς , δεηθέντων δὲ ἁπάντων αὐτοῦ γενέσθαι , ἔδωκε τοῖς δεηθεῖσιν ἑαυτὸν καὶ παρακαλέσασι , πάλαι τούτῳ καὶ δῑ ἀρετὴν τοῦτο τὸ γέρας ὠφείλετο . 
καὶ γάρ τοι ἐκείνοις μὲν περὶ τῆς βασιλείας ἀμφισβητοῦσι πολλοὶ , τούτῳ δὲ οὐδείς . 
καίτοι εἴτε φόβῳ τῷ πρὸς αὐτὸν εἴτε αἰδοῖ τοῦ κρείττονος εἴθ’ , ὅπερ ἔφην , γνώμῃ τῇ βελτίστῃ καὶ δικαιοτάτῃ συγχωρεῖν οἴονται δεῖν , πῶς οὐκ ἐξ ἁπάντων τούτων φανερὸν ὅντιν’ ἐχρῆν εἶναι τὸν βασιλέα ; 
οὐ μὴν ἀλλὰ καὶ τοῖς βασιλεύσασι πρὸ αὐτοῦ τεκμαίρεσθαι πάρεστι περὶ αὐτῶν ὅσον εὐθὺς ἐν αὐτοῖς τουτοισὶ πρῶτον διήνεγκεν αὐτῶν . 
ἐκεῖνοι μὲν γὰρ μετὰ πολέμων καὶ φόνων πολλῶν εἰσῆλθον εἰς τὰ πράγματα , πολλοὺς μὲν τῶν ἐν τάξει ἀπολέσαντες , πολλοῖς δὲ ἀνηκέστων συμφορῶν αἴτιοι γενηθέντες , ὥστε πολλὰς μὲν ἐρημωθῆναι πόλεις ὑπηκόους , πολλὴν δὲ χώραν ἀνάστατον γενέσθαι , πλεῖστα δὲ ἀναλωθῆναι σώματα , ὥστε μὴ πάντα ὁσίως αὐτοῖς συμβῆναι μηδ’ ἂν αὐτοὺς τοῦτ’ εἰπεῖν ἔχειν περὶ αὑτῶν · ὁ δὲ οὕτως ὁσίως καὶ καλῶς ἐπέστη τοῖς πράγμασιν ὥστε οὔτε καθιστάμενος οὔτε ἐν ἀρχῇ τῆς βασιλείας οὐδενὸς φόνου προσεδεήθη · οὐδὲ ὥσπερ ἐν μεταβολῇ καὶ καταστάσει πραγμάτων οὐδεὶς οὐδενὸς ἐπειράθη χαλεποῦ , οὐδ’ ἔστιν ἃ πολλὰ εἴωθε καὶ ἀναγκαῖα ἐν τοῖς τοιούτοις συμβαίνειν , οὐδὲν τούτων ἐπράχθη · οὐδ’ ἔπαθον ἀνήκεστον οὐδὲ δεινὸν οὐδὲν , οὐκ ἄνδρες , οὐ πόλεις , οὐκ ἔθνος . 
ἀλλ’ οὕτως ἐμέλησεν αὐτοῦ τοῖς θεοῖς , ὅπως ὁσίως καὶ εὐσεβῶς ἐπιστήσεται τοῖς πράγμασιν , ὥστε ἃ μὲν τῆς μανίας καὶ ἀπονοίας ἔργα ἦν ἑτέροις ἀνέθηκαν , ἃ δὲ τῆς δικαιοσύνης καὶ φιλανθρωπίας καὶ τῆς ἄλλης εὐσεβείας , τούτῳ διεφύλαξαν . 
καὶ μὴν οὐδ’ ὡς ἔσχε τὴν ἀρχὴν , οὐδὲν ἔπραξε σκυθρωπὸν οὐδὲ ἐμιμήσατο , οὐδὲ ἐζήλωσε τούτων οὐδὲν , οὐδὲ ὥσπερ ἄλλοι τῶν πρὸ αὐτοῦ βασιλέων τῶν ἐν τέλει τινὰς φοβηθέντες ἐπιβουλεύειν αὑτοῖς αἰτιασάμενοι τοὺς μὲν φυγαῖς , τοὺς δὲ θανάτοις ἐζημίωσαν , οὐδὲν τούτων ἐποίησεν , οὐδὲ τὸν τρόπον μετέθετο , ἀλλ’ οὕτως ἐστὶ πάντων πόρρω τῶν τοιούτων καὶ τοσοῦτον ἀπέχει τοῦ σφαγὰς καὶ θανάτους βούλεσθαι ποιεῖν , ὥστε καὶ τῶν ἐπιβουλευόντων τινὰς καὶ τῶν φανερῶς ἐξελεγχομένων , καὶ τούτους περιεῖναι καὶ ζῆν τῇ τούτου φιλανθρωπίᾳ · καὶ ταῦτ’ οὐ μόνον πραότητός ἐστιν ἐπίδειγμα οὐδὲ τοῦ πρὸς πάντας ὁσίως ἔχειν αὐτὸν καὶ μὴ φθονερῶς διακεῖσθαι πρός τινας τῶν ἐντίμων καὶ ὑπερεχόντων , ἀλλὰ καὶ τοῦ μὴ καταπεπλῆχθαι ὑπὸ φόβων τὴν ἀρχὴν , μηδὲ ταραχωδῶς ἔχειν πρὸς τὰ συμβαίνοντα , μηδὲ ὀξύρροπον εἶναι πρός τε ὀργὴν καὶ θυμὸν , ἀλλὰ βεβαίᾳ καὶ ἀκινήτῳ χρῆσθαι τῇ διανοίᾳ πρὸς ἅπαντας · εἰκότως . 
τὸν γὰρ μαθόντα ἃ χρὴ καὶ παιδευθέντα καὶ μηδενὸς τῶν καλῶν ἀμελήσαντα μηδὲ ἀμαθῆ γενόμενον , ἀλλὰ πᾶσι τοῖς τῆς ἀρετῆς μέρεσι κατακοσμήσαντα τὴν ψυχὴν , εἰκὸς ἦν πάσης ἔξω γενέσθαι ἁμαρτίας . 
ταύτην τοίνυν τὴν παιδείαν καὶ ὁ βασιλεὺς παιδευθεὶς καὶ πάντων τῶν καλλίστων μετασχὼν τῶν μὲν καὶ ἀπὸ φύσεως ὑπαρξάντων αὐτῷ , τῶν δὲ καὶ ἀπὸ παιδείας γενομένων , οὐ μέσως οὐδ’ ὥσπερ ἄλλοις τισὶν , ἀλλὰ πρὸς ὑπερβολὴν ἑκάστου , ἦν μὲν μέγα ὄφελος τῇ βασιλείᾳ καὶ πρὶν εἰς ταύτην καταστῆναι . 
μόνῳ γὰρ δὴ καὶ τούτῳ βασιλέων ἢ ἐν ὀλίγοις διαφερόντως ὑπῆρξε , τί οὖν ἐστι τοῦτο ; 
ἐκεῖνοι τὸν μὲν ἄλλον χρόνον πράττουσι τὰ αὑτῶν , ἐπειδὰν δὲ εἰσέλθωσιν εἰς τὴν ἀρχὴν , τηνικαῦτα ἐπιμελεῖσθαι αὐτῆς ἄρχονται · ὁ δὲ οὕτω καθωσίωτο τῇ βασιλείᾳ ὥστε τὴν πρώτην τεταγμένος ὅπως ἔτυχε ταχθεὶς , ἀδήλου ὄντος τοῦ μέλλοντος , ὁρῶν πολλὰ τῆς βασιλείας οὐ καλῶς οὐδὲ ὁσίως διοικούμενα , ἀλλὰ πολλὴν αὐθάδειαν καὶ ὕβριν καὶ ἀκολασίαν ἐγγενομένην , οὐκ εἴα αὔξεσθαι οὐδὲ περαιτέρω χωρεῖν , ἀλλ’ ὥσπερ μεγάλου σώματος καὶ οὐχ ὑγιαίνοντος ἰώμενος τὰ ὕπουλα καὶ νενοσηκότα αὐτοῦ , ἢ καθάπερ ἵππου χαλεποῦ καὶ βιαίου κατέχων τὸ ἄγριον καὶ ἀπειθὲς , ἐκφερόμενος μὲν ὑπ’ αὐτοῦ , πολλάκις δὲ κατέχων καὶ ἀνακόπτων τὰς συνεχεῖς καὶ ἀλόγους καὶ βιαίους ὁρμὰς , ἔπραττεν αὐτῷ καὶ προεώρα τὰ συμφέροντα . 
τοιοῦτος μὲν δὴ πρὸ τοῦ βασιλεῦσαι ἦν . 
ἐπεὶ δὲ ἡ τὰ πάντα διοικοῦσα πρόνοια καὶ διατάττουσα καὶ τοῦτον ἐκάθισεν εἰς τὸν βασίλειον θρόνον τὸν δικαιότατον καὶ ὁσιώτατον βασιλέων , τί ἄν τις πρῶτον καὶ μέγιστον εἰπεῖν ἔχοι ὧν τῆς ἀγαθῆς αὐτοῦ τύχης καὶ προνοίας ἀπολαύομεν ; 
ὃς ἁπάντων μὲν κεκινημένων καὶ μεθισταμένων , ὡς ἔπος εἰπεῖν , εἰς ἑτέραν γῆν , σαλευούσης δὲ τῆς ἀρχῆς ὥσπερ ἐν μεγάλῳ χειμῶνι ἢ σεισμῷ , κᾆτα ὥσπερ νεὼς καταδύεσθαι μελλούσης ἀποφερομένης πρὸς ἔσχατα γῆς , οὗ καὶ πρότερον ἀπεπλανήθησάν τινες τῶν ἐν ἀρχαῖς καὶ βασιλείαις γενομένων , κἄπειτα ὥσπερ ἐν λαβυρίνθῳ πολλαῖς καὶ χαλεπαῖς ἀπορίαις ἐντυχόντες , τελευτῶντες αὑτοὺς ἀπεῖπον ἀποκλεισθέντες τῆς ὀπίσω ὁδοῦ ἐπανελθεῖν μὴ δυνηθέντες , ταῦτα ὁρῶν οὐχ ὡς ἄπειρος κυβερνήτης εἴασεν ὅπως ἔτυχε φέρεσθαι οὐδὲ κινδυνεύειν , ἀλλ’ ὡς ἂν ἐμπειρότατος βασιλέων καὶ γνώμῃ προέχων πρῶτον μὲν ἐπέσχε καὶ ἔπαυσε τῆς ἐκεῖσε ὁρμῆς , ἔπειτα κατέστησεν εἰς ὅρμον ἄγων . 
καὶ νῦν ἡ μὲν ἐν ἀσφαλεστάτῳ ὁρμεῖ , ὥσπερ ναῦς ἐκ πολλοῦ καταστᾶσα χειμῶνος , ὁ δὲ οὕτως ἐξηγεῖται καὶ διέπει τὸ τῆς ἀρχῆς ὅνπερ χρὴ τρόπον , τὴν εὐσέβειαν μὲν καὶ δικαιοσύνην , ἔτι δὲ σωφροσύνην καὶ ἐγκράτειαν καὶ φρόνησιν καὶ τὴν ἄλλην * 
* 
κόσμου γε ἀρετήν . 
ἤρξατο μὲν γὰρ , ὥσπερ προσήκει , ἀπὸ εὐσεβείας , διεξῆλθε δὲ καὶ διὰ τῶν ἄλλων μερῶν τῆς ἀρετῆς . 
τίς μὲν γὰρ δικαιοσύνης , τίς δὲ φιλανθρωπίας , τίς δὲ τῆς ἄλλης ἀρετῆς τοσαῦτα δείγματα καὶ τοιαῦτα ὅσα καὶ οἷα ὁ βασιλεὺς οὗτος ἐξήνεγκε ; 
καὶ πρῶτόν γε τὴν εἰς χρήματα δικαιοσύνην αὐτοῦ θεασώμεθα . 
τῆς γὰρ συντάξεως ὑπερβαλλούσης τῆς εἰς τὴν διοίκησεν συντεταγμένης καὶ φόρων ἐπιταχθέντων πλειόνων καὶ οὐδὲ τούτων ἀρκούντων , ἀλλὰ κεκενωμένων μὲν τῶν πανταχοῦ ταμιείων , ἀεὶ δὲ μείζονος ὄντος τοῦ περὶ τοῦ μέλλοντος φόβου , οὐ τοῦ πλείονος ἐδεήθη οὐδ’ ἐζήτησεν οὐδὲ διὰ χρήματα κακὸς ἐγένετο , ἀλλ’ ἀνῆκε καὶ ἐπεκούφισεν , οὐ μόνον δικαιότατος , ἀλλὰ καὶ φιλανθρωπότατος βασιλέων περὶ ταῦτα γενόμενος . 
καὶ τοιοῦτος μὲν εἰς χρήματα . 
τὴν δὲ πρὸς τὰς δίκας δικαιοσύνην καὶ φιλανθρωπίαν τίς ἂν ἀξίως ἐπαινέσειε ; 
τίς γὰρ Ῥαδάμανθυς ἢ τίς Αἰακὸς οὕτω δίκαιον ἑαυτὸν πρὸς ἅπαντα δικαστὴν διεφύλαξε ; 
μᾶλλον δὲ τὸ μὲν δίκαιον οὐκ ἀεὶ οὐδὲ πανταχῆ φιλάνθρωπον , ὁ δὲ τὸ μὲν δίκαιον ἀκριβῶς οἶδεν , ὡς αὐτὸς νομοθέτης ὢν καὶ εὑρετὴς αὐτοῦ , οὐδὲν δὲ ἔξω τοῦ δικαίου ποιῶν , ὅμως αὐτῷ τούτῳ βεβαιοῖ τὴν φιλανθρωπίαν , ὥστε δικαιοσύνης τὴν ἀκριβεστάτην ταυτὸν δύνασθαι φιλανθρωπίᾳ τῇ καθαρωτάτῃ . 
τούτου δὲ αἴτιον ὅτι οὐκ εἰς ἑτέρους ὁρῶν ἑρμηνέας οὕτω λαμβάνει τὸ δίκαιον , ἀλλ’ αὐτὸς ἔχων ἐκ παιδείας τῶν ὡς ἀληθῶς καλῶν καὶ τῶν ἀγαθῶν ἐπιστήμην τὴν ἀπὸ τῶν νόμων ἐμπειρίαν προσειληφὼς , ὥστε μή τι τῶν γεγραμμένων διαφεύγειν αὐτὸν , οὕτως τὰς κρίσεις ποιεῖται περὶ πάντων . 
οὐδεὶς γοῦν ἔστιν ὅστις οὐ τῶν δικαίων ἀπῆλθε τυχὼν , οὐδ’ ἐμέμψατο τῶν κριθέντων ἐπ’ αὐτοῦ , οὔτε διώκων ἡττηθεὶς οὔτε φεύγων ἁλοὺς , ἀλλὰ στέργοντες ἀμφότεροι καὶ προσκυνοῦντες ἀπέρχονται , καὶ τὴν αὐτὴν ψῆφον περὶ τῶν ἐγνωσμένων ὅ τε ἡττηθεὶς καὶ ὁ νικήσας φέρει . 
κἂν ἄρα συμβῇ τισι τὴν τιμωρίαν ὑποσχεῖν , οὐ τὸ παθεῖν καὶ δοῦναι δίκην δεινὸν νομίζουσιν , ἀλλὰ μὴ μείζω προσπαθεῖν κέρδος τίθενται · οὐ γὰρ μῖσος αὐτῷ τῶν δεδρακότων αἱ τιμωρίαι δύνανται , ἀλλὰ παιδείαν , μάλιστα μὲν , εἴ πως οἷόν τε , καὶ αὐτῶν , εἰ δὲ μὴ , τῶν ἀκουσομένων . 
εἰ δ’ αὖ τὸ φιλέλληνα εἶναι καλὸν καὶ πρέπον βασιλεῖ , τῷ προσήκων ὁ ἔπαινος οὕτως ; 
οὕτω γὰρ σφόδρα φιλέλλην ἐστὶν ὁ βασιλεὺς καὶ τοσοῦτον αὐτῷ περίεστι τούτου τοῦ καλοῦ ὥστε ἠμελημένης τῆς τῶν Ἑλλήνων παιδείας καὶ καταπεφρονημένης , ἀνῃρημένων δὲ τῶν ἐπ’ αὐτῇ τιμῶν , παρεωσμένου δὲ καὶ ἐν οὐδενὸς ὄντος μέρει παντὸς τοῦ Ἑλληνικοῦ , οὐκ ἠμέλησεν ὁ βασιλεὺς , ἀλλὰ πρὸς ταῖς ὑπαρχούσαις τιμαῖς καὶ ἄλλας προσέθηκε . 
καὶ περὶ μὲν δικαιοσύνης τοσαῦτα . 
φιλανθρωπία γε μὴν τίς μείζων ταύτης καὶ φανερωτέρα ; 
ᾗ κατεπτηχὸς ἅπαν τὸ ὑπήκοον καὶ ὑπὸ φόβου δεδουλωμένον , πολλῶν τῶν κατηκόων περιιόντων καὶ ὠτακουστούντων κατὰ πάσας τὰς πόλεις εἴ τις φθέγξαιτό τι , ἐλεύθερον δὲ οὐδὲν οὔτε φρονῆσαί τι οὔτε εἰπεῖν οἷόν τε ὂν , ἀνῃρημένης τῆς σώφρονος καὶ δικαίας παρρησίας , τρέμοντος δὲ ἑκάστου σκιὰν , ἀπήλλαξε τοῦ φόβου τούτου καὶ ἠλευθέρωσε τὰς ἁπάντων ψυχὰς , ἐντελῆ καὶ ὁλόκληρον ἀποδοὺς τὴν ἐλευθερίαν αὐτοῖς . 
ὃ τοίνυν μέγιστον τῆς τοῦ βασιλέως φιλανθρωπίας καὶ κρεῖττον ἅπαντος παραδείγματος · ὢν γὰρ τηλικοῦτος ὁ βασιλεὺς ἡμερότητι καὶ ἐπιεικείᾳ διενήνοχεν ἁπάντων βασιλέων , ὥστε μικρὸν μὲν οἷα πατὴρ , μικρὸν δὲ οἷα ποιμὴν τῶν ἄλλων εἰπεῖν εἶναι , καὶ πάντα ὅσα ποιηταὶ δυνάστας ἡμεροῦντες ἐφθέγξαντο . 
τίνα γὰρ τρόπον ἐπιεικείας παραλέλοιπεν ; 
οὐ κοινότατος μὲν ὁ τρόπος τῆς φιλανθρωπίας αὐτοῦ πρὸς ἅπαν τὸ ὑπήκοον καὶ τοὺς ἐπὶ πάσης προφάσεως ἐντυγχάνοντας , ἡ δὲ τοῦ σχήματος αὐτοῦ πραότης ὡς φιλάνθρωπος καὶ τῆς διαλέκτου τὸ εὔκρατον καὶ τὸ μηδὲν δεῖν ἕνεκα τῆς προσόδου πραγματεύεσθαι , ἀλλ’ ὑπάρχειν ὥσπερ εἴσω περιρραντηρίων παριέναι τοῖς τι καὶ μικρὸν συνειδόσιν ἑαυτοῖς ἀγαθὸν , πῶς οὐ πάσης ἐπέκεινα πραότητος καὶ φιλανθρωπίας ; 
οὐ γὰρ ὡς σπάνιον καὶ δυσπρόσοδον παρέχων ἑαυτὸν ἡγεῖται τὴν τοῦ μέγας καὶ θαυμαστὸς καὶ τοιοῦτος οἷος μηδεὶς ἄλλος πώποτε ἐγένετο δόξαν ἀποίσεσθαι βασιλεὺς , ἀλλ’ οὕτως ἂν μάλιστα βεβαιοῦν τὴν τοῦ τοιοῦτος εἶναι προσηγορίαν , εἰ τὴν παρ’ αὑτοῦ εὔνοιαν καὶ φιλανθρωπίαν κοινὴν ἅπασι τοῖς δεομένοις παρασκευάσεται , οἰόμενος δεῖν τὸν ὡς ἀληθῶς βασιλέα τῷ τῶν ὅλων ἀπεικάσθαι βασιλεῖ κατά τε τὴν φιλανθρωπίαν καὶ τὴν πρόνοιαν ἁπάντων τῶν ἀρχομένων , καὶ μὴ πρὸ μὲν τῆς βασιλείας χρηστόν τι καὶ μέτριον ἦθος ἐμφαίνειν ἑαυτοῦ , βασιλέα δὲ ἀποδειχθέντα χαλεπὸν καὶ βίαιον εἶναι περὶ τοὺς ἀρχομένους · οὐ γὰρ βασιλείας σχῆμα εἶναι τὸ τοιοῦτον ἐπιεικοῦς , ἀλλὰ σκαιότητος καὶ ἀπαιδευσίας ἔλεγχον φανερώτατον · οἷος ἦν καὶ ὁ τῶν Λακεδαιμονίων στρατηγὸς ὁ τοῖς Ἕλλησι πρὸς τοὺς βαρβάρους ἡγησάμενος , Παυσανίαν λέγω τὸν Κλεομβρότου , ὃς οἴκοι μένων ἠδύνατο σωφρονεῖν , πλεύσας δὲ εἰς 
Ἑλλήσποντον ἐπελέληστο μὲν τῶν οἴκοι , ἐπελέληστο δὲ αὑτοῦ , παντὶ δὲ μᾶλλον ἐῴκει ἢ ἀνδρὶ Σπαρτιάτῃ , χαλεπὸς μὲν ὢν καὶ βίαιος περὶ τοὺς συμμάχους , ἀκόλαστος δὲ καὶ ὑβριστὴς περὶ τὴν δίαιταν , τυραννικὸς δὲ περὶ τὸν τρόπον . 
ὁ δ’ ἐπέδειξεν ὅτι καὶ ἰδιώτην ὄντα καὶ βασιλέα οἷόν τέ ἐστι τὸν αὐτὸν εἶναι διὰ τέλους , τοιοῦτον μὲν πρὸ τῆς βασιλείας παρασχὼν ἑαυτὸν ὥστε δικαίως ἀξιωθῆναι ταύτης , ἐν δὲ τῇ βασιλείᾳ τῷ αὐτῷ νοῒ καὶ τρόπῳ χρώμενος , οὐκ ἐκστὰς ἑαυτοῦ οὐδὲ ζηλώσας τὴν ἀκολασίαν , ἀλλὰ τὸν σώφρονα βίον ἑλόμενος , τὴν μὲν ὕβριν καὶ παρανομίαν μισήσας , παράδειγμα δὲ σωφροσύνης ἑαυτὸν παρασχὼν , ὥστε τοὺς τέως ἀσελγεῖς καὶ ὑβριστὰς μεταθέσθαι τὸν τρόπον ὁρῶντας αὐτοῦ τὴν σωφροσύνην , καὶ τῆς τε πρὸς τὰ χρήματα ἐπιθυμίας παύσασθαι καὶ πρὸς τὸ σωφρονέστερον διατεθῆναι . 
καὶ μὴν καὶ ὅσαι ἡδοναὶ ἄρχουσιν ἀνθρώπων οὐδεμιᾶς ἴσμεν ἡττημένον τὸν βασιλέα . 
τοσοῦτον γὰρ ἀπέσχεν αὐτῶν εὐθὺς ἐξ ἀρχῆς ὥστε εἴ τίς ἐστιν ἐγκράτεια κατ’ ἀνθρώπους ὑμνουμένη , ταύτην περὶ τούτου μόνου λεγομένην πιστὴν εἶναι δοκεῖν . 
τίς μὲν γὰρ οὕτω τὰ γαστρὸς ἐγκρατὴς , τίς δὲ ἀφροδισίων , τίς δὲ τῶν ἄλλων ἡδονῶν ; 
οὐ γὰρ , ὥσπερ ἔφην ἀρτίως , ἐξ ἡμισείας ἔσχε τὴν ἀρετὴν , οὐδὲ ὥσπερ ἄλλοι τινὲς βασιλεῖς πρός τε ἀνδρείαν καὶ φιλανθρωπίαν ἐπιεικῶς ἔχειν δόξαντες ἀκολαστότατοι περὶ τὰς ἡδονὰς καὶ τὰς ἐπιθυμίας ὄντες ἐφάνησαν , οἷον Ὅμηρος ἐγκωμιάζων τὸν τῶν Ἀχαιῶν στρατηγὸν Ἀγαμέμνονα , ἀμφότερον , φησὶ , βασιλεύς τ’ ἀγαθὸς κρατερός τ’ αἰχμητής . 
φαίνεται δ’ οὗτος παρ’ αὐτῷ ἡττημένος μὲν Χρυσηίδος , ἐρῶν δὲ Βρισηίδος τῆς Ἀχιλλέως , διὰ δὲ ταύτην τὴν ἐπιθυμίαν πολλῶν καὶ μεγάλων κακῶν αἴτιος τοῖς Ἀχαιοῖς γενόμενος . 
ὁ τοίνυν Ἀχιλλεὺς ὁ τῆς Θέτιδος καὶ τοῦ Πηλέως οὕτως ἀκόλαστος ἦν περὶ τὰς ἡδονὰς καὶ μικροπρεπὴς ὥστε ἀπελθούσης τῆς Βρισηίδος παρ’ αὐτοῦ καὶ χρόνον τινὰ ποιησάσης παρ’ Ἀγαμέμνονι παραχρῆμα μὲν οὕτως διετέθη ὥστ’ ἔκλαεν ὁρῶν ἐπὶ οἴνοπα πόντον , καλῶν τὴν μητέρα ὥσπερ παιδάριον πεπονθὸς τοῦτο ὑπὸ ὁμοίου ἑτέρου · ἐλθούσης δὲ τὴν πρόφασιν τῶν δακρύων διηγούμενος καὶ κελεύων αὐτὴν δεηθῆναι τοῦ Διὸς ὅπως ἂν Τρωσὶ σύμμαχος γενόμενος κακὰ μέγιστα ἐργάσηται τοὺς Ἕλληνας , μετὰ ταῦτα δὲ ὁρῶν πολλοὺς πίπτοντας τῶν Ἀχαιῶν ἑκάστοτε ὑπό τε τῶν Τρώων καὶ ὑφ’ Ἕκτορος , καί τινων ἑταίρων αὐτοῦ καὶ φίλων ἀποθνησκόντων , οὐκ ἐπιστρεφόμενος οὐδὲ ἐλεῶν . 
ἐκεῖνοι μὲν οὖν πολλὰ ἐνδεῶς ἔσχον πρὸς ἀρετὴν , ὁ δὲ ἀμφότερα βασιλεύς τ’ ἀγαθὸς κρατερός τ’ αἰχμητής . 
ὁ γὰρ τοσοῦτον ὑπεριδὼν τῶν ἡδονῶν ὥστε μηδεμιᾶς ἡττηθῆναι αὐτῶν , πῶς οὐχ οὗτός ἐστιν ὁ τῷ ὄντι ἀνδρεῖος καὶ σώφρων καὶ καρτερός ; 
τείχη μὲν γὰρ ἀνάλωτα πολλάκις εἶναι δοκοῦντα καὶ φαῦλοι ὄντες εἷλον ἤδη τινὲς , ὑπὸ δὲ τῶν ἡδονῶν πολλοὺς καὶ τῶν πάνυ ἀγαθῶν ἀνδρῶν κρατουμένους ὁρῶ . 
βίου δὲ εὐκολίαν καὶ διαίτης εὐτέλειαν τίς οὕτως ἀνδρεῖος ὥστε ῥᾳδίως οὕτως δύνασθαι ἂν ὑπενεγκεῖν ; 
καὶ μὴν τὰ μὲν πρὸς πολεμίους ἀνδρείοις πολλοῖς ὑπῆρξε γενέσθαι , ὑπὸ δὲ τῶν σφετέρων στρατιωτῶν αὐτοὺς ἄρχεσθαι ἢ κρατεῖν · ὁ δὲ οὕτως ῥᾳδίως ἐκράτησε καὶ κατεστήσατο ὥστε πολλῶν μὲν καὶ ἀπείρων ὄντων τῶν διδομένων αὐτοῖς , χαλεπῶν δὲ καὶ φοβερῶν εἰ μὴ τοσαῦτα λαμβάνοιεν , καὶ ἔτι πλείω τῶν διδομένων αὐτοῖς , οὐχ ὅπως ἐπηύξησε τὰς ἐπιθυμίας αὐτῶν , ἀλλ’ ὁρίσας τὸ δέον τοὺς μὲν στρατιώτας πρὸς τοὺς πόνους καὶ τὴν ἄσκησιν τῶν σωμάτων ἀμείνους ἐποίησεν , οὐκέτι τῷ λαμβάνειν αὐτοὺς ἐάσας προσέχειν , ἀλλὰ τὴν μελέτην τῶν πολεμικῶν αὐτοῖς συνήθη ποιήσας , οὐδὲ ἐν ἡδυπαθείᾳ καὶ τρυφῇ ὄντας διάγειν , ἀλλ’ ὅπως μηδένα καιρὸν ἕξουσιν ἐπιθυμίας τῆς τοιαύτης . 
τοῦτο ποιήσας ἐπήμυνε μὲν ταῖς τῶν ἀρχομένων ἐνδείαις , ἐπεμελήθη δὲ τῆς εὐταξίας τῶν στρατιωτῶν , τῶν δὲ χρημάτων βεβαιοτέραν ἐποίησε τὴν πρόσοδον . 
τούτων οὐκ ἂν γένοιτο μείζω τεκμήρια ἀνδρείας ἅμα καὶ εὐβουλίας . 
καὶ μὴν δεινότητος καὶ σοφίας τοῦτ’ ἄν τις τεκμήριον εἰκότως αὐτὸ ποιήσαιτο . 
τὸ μὲν γὰρ βιασάμενον καὶ καταναγκάσαντα στέργειν παρασκευάσαι φόβῳ καὶ οὐ γνώμης περιουσίᾳ ἔστιν οὕτως ἔχειν αὐτοὺς πεποιηκέναι , τὸ δὲ ἀπλήστως πρὸς χρήματα καὶ τὸ λαμβάνειν διακειμένους πεῖσαι μετριάζειν οὐκ ἂν , οἶμαι , ῥᾳδίως ἠδυνήθη , εἰ μὴ νοῆσαι καὶ εἰπεῖν ὑπὲρ ἅπαντας ἦν . 
φρονήσεως δὲ πολλὰ μὲν καὶ ἄλλα ἔργα ἐν τῇ βασιλείᾳ παρέσχηται , κάλλιστον δὲ καὶ πλείστου ἐπαίνου ἄξιον ἡ πρὸς τοὺς πολέμους εὐβουλία τε καὶ σύνεσις τοῦ βασιλέως , ὅτι ὁρῶν ἐν τοῖς πολέμοις τοὺς δεινοὺς καὶ πολεμικοὺς εἶναι δοκοῦντας οἰομένους δεῖν τῷ μάχεσθαι νικᾶν , ἀλλ’ οὐχὶ τῷ καλῶς βουλεύεσθαι , οὐκ ἐμιμήσατο ἐκείνους οὐδὲ ἐζήλωσεν , ἡγούμενος δεῖν πρὸς μὲν τοὺς ὁμοίους χρῆσθαι τοῖς ὅπλοις · καλὸν γὰρ τοὺς τοιούτους ἀνδρείᾳ νικᾶν · πρὸς δὲ τοὺς βαρβάρους τῷ εὖ βουλεύεσθαι . 
ᾔδει γὰρ , οἶμαι , καὶ τὸν τὰς πολλὰς μυριάδας ἐπὶ τοὺς Ἕλληνας ἀγαγόντα καὶ ὃν οὔτε γῆ οὔτε θάλαττα ἐχώρει ἱκανῶς ἑνὸς ἀνδρὸς γνώμης ἡττηθέντα . 
ὅπου γὰρ ἔστι βουλευσάμενον περιγενέσθαι , τί δεῖ ἐνταῦθα κινδύνων ; 
ἔτι τοίνυν τὸ μὲν νικᾶν ἐν ταῖς μάχαις καὶ τοῖς φαύλοις πολλάκις περιγίγνεται , φρονήσει δὲ καὶ σοφίᾳ κρατεῖν δύνασθαι μόνων ἐστὶ τῶν εἰδότων βουλεύεσθαι . 
καὶ μὴν οἱ μὲν τὴν ἀνδρείαν ἐπὶ παντὸς καιροῦ καὶ πάσης προφάσεως ἐπιδείκνυσθαι βουλόμενοι τυχόντες μὲν κατώρθωσαν , ἡττηθέντες δὲ συμφοραῖς μεγίσταις ἑαυτοὺς καὶ τοὺς φίλους περιβάλλουσιν , οἱ δὲ γιγνώσκοντες τὰ δέοντα καὶ λογιζόμενοι κατορθώσαντες μὲν τυγχάνουσιν οὐδὲν ἧττον ὧν ἐβουλήθησαν , διαμαρτόντες δὲ οὐδὲν βλάπτονται . 
ἃ δὴ γιγνώσκων καὶ ὁ βασιλεὺς οὐκ οἴεται δεῖν μιμεῖσθαι τοὺς ἀνοήτους καὶ ῥιψοκινδύνους τῶν ἀνθρώπων , ἀλλὰ τῷ εὖ βουλεύεσθαι ἀσφαλὴς εἶναι πρὸς τοὺς βαρβάρους . 
καὶ μὴν οὐδ’ ἐν ταῖς μάχαις καὶ τοῖς ὅπλοις αὐτὸν ἐμέμψαντο οἱ πολέμιοι , ἀλλ’ ἐπέδειξεν αὐτοῖς οὐ μόνον συνέσει καὶ τῇ ἄλλῃ παιδείᾳ , ἀλλὰ καὶ ἀνδρείᾳ κρατεῖν αὐτῶν δυνάμενος . 
ὅπου γὰρ Κελτοὶ μὲν οἱ μέγιστοι καὶ φονικώτατοι τῶν ὑφ’ ἡλίῳ πολλὰ δὴ καὶ παντοῖα τολμήσαντες νῦν προσκυνοῦσι τὸν δεσπότην , γνόντες τὸ τὴν ἡσυχίαν ἄγειν ὡς ἄμεινον ἦν καὶ ποιεῖν τὸ προσταττόμενον τοῦ πολεμεῖν , τοῦτο δὲ τὸ ὄνομα λείπεται μόνον τοῦ γένους · πᾶν δὲ ὅσον Εὐφράτου τε καὶ Τίγρητος ἐπέκεινα πρὸς ἀνατολὰς οἰκεῖ διακινηθὲν καὶ δὴ κατήρτισταί τε καὶ πεπαίδευται τοὺς κρείττους εἰδέναι · ἡσυχάζει δὲ πᾶσα ἡ ἤπειρος , γῆ δὲ καὶ θάλαττα τὸν προστάτην στεφανοῦσιν , Ἕλληνες δὲ καὶ βάρβαροι ταυτὸν ἤδη φθέγγονται , ἡ δὲ ἀρχὴ καθάπερ ναῦς τις ἢ τεῖχος ἐπεσκεύασταί τε καὶ ὠχύρωται καὶ τὸ αὑτῆς βεβαίως κεκόμισται ἀγαθὸν , τίνα ταῦτα οὐχ ὑπερβέβληκεν ἀνδρείαν , ἢ τίς ἀμείνων καὶ λυσιτελεστέρα γένοιτ’ ἂν ταύτης κατάστασις ; 
οὐ πᾶσα μὲν ἄδεια πᾶσιν ὅπη βούλεταί τις , πάντες δὲ οἱ πανταχοῦ λιμένες ἐνεργοὶ , οὐ τὰ μὲν ὄρη τὴν αὐτὴν ἔχει τοῖς ὁδεύουσιν ἥνπερ αἱ πόλεις τοῖς οἰκοῦσιν αὐτὰς ἀσφάλειαν , χάρις δὲ πάντα ἐπέχει πεδία , πᾶς δὲ διὰ πάντων λέλυται φόβος ; 
ποῖοι μὲν γὰρ πόροι ποταμῶν κεκώλυνται διελθεῖν ; 
τίνες δὲ θαλάττης ἀποκέκλεινται πορθμοί ; 
νῦν καὶ πανηγύρεις φαιδρότεραι καὶ ἑορταὶ θεοφιλέστεραι . 
νῦν καὶ τὸ Δήμητρος πῦρ λαμπρότερον καὶ ἱερώτερον . 
ὦ φῶς τῆς ἀνθρωπίνης εὐδαιμονίας . 
νῦν ἅπαντες ἄνθρωποι τὴν ἀληθῆ εὐδαιμονίαν εὑρηκέναι δοκοῦσιν . 
ὦ πάντας βασιλέας παρεληλυθὼς , σοφίᾳ μὲν τοὺς σοφοὺς , ἀνδρείᾳ δὲ τοὺς ἀνδρείους , εὐσεβείᾳ δὲ τοὺς ἐπὶ ταύτῃ διαφέροντας , εὐτυχίᾳ δὲ τοὺς εὐτυχεστάτους · ἀνθ’ ὧν οὐκ ἂν γένοιτο ἀξία σοι χάρις παρ’ ἡμῶν οὔτ’ ἐν ἐπαίνοις οὔτ’ ἐν ἄλλῃ οὐδεμιᾷ τιμῇ . 
σὲ δὲ , ὦ παῖ γενναῖε γενναίων , κατ’ ἴχνος εἴη βαίνειν τοῦ πατρός . 
τοῦτο γὰρ ὥς γε ἐν βραχεῖ πλεῖστον εἰρήσθω . 
Ἀπελλᾶ γενεθλιακός ὅσα μὲν δὴ θεοῖς γενεθλίοις τε καὶ πατρῴοις καὶ πρό γε τούτων καὶ μετὰ τούτους τῷ σωτῆρι καὶ τοῦ βίου καθηγεμόνι καὶ πᾶν ὅ τι ἂν εἴποι τις εἰκότα ἦν ἀφ’ ἑστίας ἀρξάμενα κατηῦκται πρεπόντως · οἷς δ’ ἄν τις ἀγήλαι τήνδε τὴν ἡμέραν πρεσβεύων γε δὴ τὸν νόμον , ὃς ἐπὶ τούτοις νενίκηκεν , ἐκπληροῦται τὰ νῦν εἰς δύναμιν , πάντων πᾶσαν προθυμίαν εἰσφερομένων . 
ὥστ’ οὐ μικρῷ τῷ παρεῖναι τεκμήρασθαι πρὸς εὐθυμίας ὁπόσον οὐκ ἰδίᾳ μόνον , ἀλλὰ καὶ δημοσίᾳ τὸ σχῆμα τῆς πόλεως ἐπιδέδωκεν , ὥσπερ αἴσθησιν ἀθρόαν νῦν γε δὴ μάλιστα λαβούσης , ὅσῳ παραλλάττει τὰς λοιπὰς εὐδαιμονίᾳ , καθάπερ πᾶσιν οἷς ἐκρίθη πρωτεύειν δικαίοις καὶ τὴν τοῦδε γένεσιν ἔχουσα προσθεῖναι . 
μάλιστα μὲν γὰρ κἀκείνων ἑκάστη , λέγω δ’ ὧν τις καὶ λόγος ἐστὶ καὶ μέγα τοὔνομα , οὐκ ἀπέχονται μὴ οὐ πολίτην τιθέναι καὶ τῷ προσρήματι τούτῳ καλεῖν , ὅπου γε καὶ προστάτην ἀτεχνῶς ὥσπερ τινὲς μητέρες ἀντιποιούμεναι παιδὸς , οἷον δὴ πάρεστιν ὁρᾶν τοῦτον , τὸ μὲν εἶναι μητρὶ διδοῦσαι τῇ φύσει λαχούσῃ , τὸ κεκλῆσθαι δὲ αὐτὰς οὐκ ἀφαιρούμεναι . 
ὅσῳ δ’ ἐκείνας ἥδ’ ἡ πόλις θεᾶται τῇ γνώμῃ τὴν φύσιν παρελθεῖν βιαζομένας , διπλασιάζει τὸ φίλτρον . 
ὥστ’ ἀγαθὴν μὲν τὴν ἔριν ταύτην μόνην μάλιστα καθ’ Ἡσίοδον προσειπεῖν ἐξεῖναι , νικᾶν δὲ ἀναμφισβητήτως ταύτην , ἐφ’ ἧς αἵ τε θυσίαι γίγνονται νῦν καὶ οἱ λόγοι · ἐπεὶ καὶ τοὺς λόγους ἥδε σοι δίδωσιν , ὦ φίλτατε παίδων , οὐ τουτουσὶ μόνον , ἀλλὰ καὶ τοὺς ἐπὶ τῆς ἡμέρας ἑκάστης . 
ἐμὲ μέν γε σώσας θεὸς ἐκ τῶν ἐσχάτων τῇ πόλει δέδωκε · σὺ δ’ ὅτου τυγχάνεις ἐξ ἐμοῦ , παρὰ τῆς λαβούσης διδούσης ἔχεις · ὥσθ’ ὁμοῦ σοι καὶ μητέρα τὴν πόλιν ἐξεῖναι καλεῖν καὶ φάσκειν ἐπὶ τῆς αὐτῆς γνησίως τετράφθαι . 
τοῦτο δ’ οὐ μικρόν ἐστιν εἰς τὸν τοῦ καλοῦ λόγον οἶμαι σοί τε καὶ ταύτῃ · σοὶ μέν γε , εἰ μὴ τὴν πατρίδα ἀτιμάσας ὡς οὐκ ἂν γενναίᾳ ψυχῇ πρὸς ἄσκησιν ἀρετῆς καὶ παιδείαν ἀρκέσουσαν ξένην εἵλου θεραπεύειν ἑστίαν , τῇ δ’ ὑπάρχει φιλοτιμεῖσθαι δήπουθεν οὐδενὸς ἧττον , ὅτι σὲ μὴ μόνον ἐνεγκεῖν ηὐτύχησεν , ἀλλὰ καὶ προϊόντα ἤδη τὴν ἡλικίαν παρ’ αὑτῇ κατέσχεν , ἔτι καὶ τῇ περὶ λόγους καὶ σοφίαν σπουδῇ μετὰ τῶν ἄλλων ὧν ἔχει καλῶν σὺν ἐκείναις ἢ πρό γ’ ἐκείνων νικᾶν κριθεῖσα . 
ταῦτά τοι καὶ τῶν ἄθλων τῶν ἐπὶ τούτοις τῶν μὲν ἐγγύς ἐστι τοῦ τυχεῖν ἐλπίσι χρησταῖς , τὰ δ’ ἤδη κεκάρπωται παρὰ τοῦ σοῦ γένους · ἐπεὶ καὶ τοῦτ’ οὐ μικρόν ἐστιν , οἶμαι , πρὸς ἀλλήλους ὑμῖν , τὸ μὴ σὲ φῦναι μόνον αὐτὸν ἐπὶ ταυτησὶ τῆς πόλεως λέγω , προγόνους δ’ ἀλλαχόθεν ἀριθμεῖν ἔχειν , ἀλλ’ ἄνωθεν ἀρξαμένην διαδοχὴν , ὅθεν οὐδ’ εὑρεῖν ἦν ἂν διὰ χρόνου μῆκος , εἰ μὴ προέκειτο ἡ λαμπρότης , μέχρι σοῦ προχωρῆσαι , διὰ σοῦ πλήρη τὸν αἰῶνα τὸν ἑξῆς ἀναμένουσαν . 
ἀπὸ γάρ τοι Κοδράτου , δῆλον δ’ ἐστὶν , οἶμαι , καὶ φθεγξαμένου πᾶσιν ὁμοίως τοὔνομα , ἔξεστιν ἀριθμῷ κατιόντι τὸ γένος εἰς τοῦτον ὁρᾶν ἅπαν καθαρόν τε καὶ γνήσιον τῆσδε τῆς γῆς βλάστημα , ποιητὴς ἂν εἴποι , καὶ μάλ’ ἐπανθοῦν ἑαυτῷ καὶ μᾶλλον ἀνθῆσον , ὥσπερ ἀρχόμενον ἀεὶ καὶ μηδέποτε λῆγον , ἔστ’ ἂν ἡ τρέφουσα γῆ τουτονὶ τὸν καρπὸν ἀθάνατος μένῃ . 
κἄμοιγε κἀκεῖνο ἔπεισι θεωρεῖν πλεονέκτημα τοῦ γένους , ἀρτίως γάρ με εἰσῆλθε , τὸ μὲν γὰρ γνησίους πολίτας τοὺς ἀρχηγέτας ἔχειν εἰπεῖν κοινόν ἐστ’ ἴσως καὶ πρὸς ἑτέρους ἀγαθὸν , τὸ δ’ ἀπὸ τοῦ Κοδράτου γεγονέναι χωρὶς τῶν ἄλλων τῶν ἐκείνῳ προσόντων ἀναστρέφει πρὸς τοὺς λοιποὺς τὸ πλεονέκτημα . 
τοῖς μέν γε αὐτὸ τοῦτο ὑπάρχει φιλοτιμεῖσθαι τὸ πολίτας εἶναι , καὶ τοῦτ’ ἐστὶν αὐτοῖς τὸ μέγιστον , ὥσπερ οὖν ἔστιν · ὁ δ’ ὑπὸ τοῦ θεοῦ κληθεὶς ὡς ἀναληψόμενος τὴν πόλιν ὑπὸ χρόνου κεκμηκυῖαν αὐτὸ τοῦτο ὅπερ ἐστὶν ἐποίησεν , ὥστ’ εἶναι λοιπὸν τὰ μὲν ἄλλα γένη τῆς πόλεως φάσκειν , τοῦδε δὲ τοῦ γένους τὴν πόλιν , καίτοι τοῦτό γε οὐκ ἐμὸς ὁ λόγος , ἀλλ’ ἡ πόλις αὐτὴ συνομολογεῖ καὶ κέκραγεν ἐν τοῖς βουλευτηρίοις , ἐν τοῖς θεάτροις , ἐν ταῖς ἐκκλησίαις , ἐν ᾧ μέρει καὶ φήσαις , ἐπεὶ καὶ πᾶν ὑπ’ ἐκείνου κεκόσμηται . 
τούτων δὲ οὕτως ἐχόντων , ὅσα μὲν ἔκγονοί τε καὶ παῖδες ἐκείνου καὶ παίδων παῖδες , τοῦτο δὴ τὸ ποιητικὸν , τὴν Ῥωμαίων ἑλόμενοι πολιτείαν λαμπροὶ λαμπρῶς διῆλθον ὀρθῶς ἄν μοι δοκῶ ποιῆσαι παραλιπών . 
μικρῶν μέν γε ὄντων ἐμέμνητ’ ἄν τις ἀεὶ τὸ προστυχὸν τῷ λόγῳ σεμνύνων , μεγάλων δ’ ὄντων , οὐ μὲν οὖν ἐχόντων ὑπερβολὴν ὥστ’ ἔργον εἶναι μέρους μνησθέντα διελθεῖν ἀξίως μὴ σύν τινι λαμπρᾷ τύχῃ τοῦ λόγου , τί ἄν τις τά γ’ ἐν χερσὶν ἐγκαταλιπὼν , ἃ μηδ’ αὐτὰ μικρὰ , εἰ μὴ καὶ μείζω τῶν ἀρχαίων ἐκείνων ὄντα , εὐχῆς προσδεῖται , περὶ τοῦ παντὸς ἔτι πρὸς τοῖς προκειμένοις ἀποκινδυνεύοι ; 
κράτιστον δ’ ἂν εἴη τοὺς διὰ μέσου προγόνους τοῦ πάντ’ ἀρίστου παιδὸς ἀφέντα τῶν γ’ ἐν ὀφθαλμοῖς τρόπον τινὰ ὄντων μνησθῆναι βραχέα , καὶ τούτων ὅσα γε πρὸς τὸν παρόντα τείνει λόγον . 
ὑποβάλλει δ’ αὐτὸ τοὔνομα τοῦ παιδὸς , ὥστ’ οἴκοθεν οἴκαδε γένους τε ὁμοίως καὶ λόγου τὴν ἀρχὴν δίδωσι . 
γενναῖος μὲν δὴ καὶ καλὸς κἀγαθὸς καὶ πᾶσαν μετελθὼν ἀρετὴν , ὅσην ἀνθρώπων ἡ φύσις ἠξίωσε τῶν ὀνομάτων τούτων , εἶτα γενόμενος πατὴρ τοῦδε τοῦ παιδὸς ὁ Φρόντων , περὶ οὗ τί ἂν λέγοιμεν , προληψομένων ἅ τις ἂν εἴποι τῶν ἀκροωμένων , ἅτ’ οἶμαι μὴ πάλαι μεταστάντος τἀνδρὸς εἰς τὴν καλλίω τε καὶ θεοφιλεστέραν λῆξιν , πλὴν εἴ τις Ὁμηρικῶς βραχείᾳ προσρήσει τὸ πᾶν δηλώσειεν εἰπὼν αἵματος εἶς ἀγαθοῖο φίλον τέκος . 
ἀλλ’ ὁ τοῦ πατρὸς αὐτῷ πατὴρ , τούτῳ δὲ ὁμώνυμος 
Ἀπελλᾶς ἐκεῖνος , ἀρχὴν γὰρ οἶμαι ταύτην μικρῷ πρόσθεν ὁ λόγος ἐνεδίδου , ποῖός τις ἡμῖν ; 
τῶν μὲν ἄλλων οὐδὲν εἴποιμ’ ἂν τῶν ᾀδομένων εἰς μέσον , οὐκ ἀνδρείαν , οὐ μεγαλοψυχίαν , οὐχ ὅσων ἐθνῶν ἐπῆρξεν , οὐδ’ ὅσας τιμὰς ἐκ βασιλέων ἐκαρπώσατο , τούτων οὐδέν · ταῦτα μὲν γὰρ εὔξασθαι δεῖ ποτ’ εἰπεῖν περὶ τοῦδε τοῦ νῦν ὄντος ἡμῖν , καὶ χρηστάς γ’ ἔχειν ἐλπίδας ὡς πατρὸς ἀμείνων οὐ μόνον οὗτός γε , ἀλλὰ καὶ πάππου , προσθήσω δ’ ὅτι καὶ τῶν λοιπῶν προγόνων καθεστήξει , δοκοῦν τοῖς τε ἄλλοις θεοῖς καὶ τῷ Παιῶνι . 
ἀλλ’ ὃ κοινὸν ἤδη θεωρῶ τούτῳ τε κἀκείνῳ καθάπερ τοὔνομα , τούτου μοι μνησθῆναι δοκῶ τὰ νῦν ἐν καιρῷ , καὶ μάλ’ ἀρχόμενος τοῦ λόγου τὸ πρόσω περαίνειν , ὑπερβῆναί θ’ ὑπὸ περιττῆς ἡδονῆς οὐκ ἔχων . 
ἀτὰρ , ὦ δέσποτ’ Ἀσκληπιὲ , μικρῷ μέν σε πρόσθεν ἐπὶ ταῖς εὐχαῖς ἐκάλουν , παρείης δ’ ἐπὶ παντὶ , καὶ μάλιστ’ ἐπὶ τοῖς νυνὶ λεγομένοις . 
ὦ δέσποτα , σὸν ἦν ἔργον ἄρα καὶ τοῦτο καὶ τῆς σῆς χάριτος σόφισμα . 
πρότερον μὲν γὰρ τὸν Ἀπελλᾶν ἐκεῖνον οὕτω σφόδρ’ ἐποιήσω φίλον ὥστ’ οὔτ’ ἀναπαυομένου σύ γε καὶ καθεύδοντος ἠμέλεις οὔτ’ ἐγρηγορότος καὶ πονοῦντος ἀφίστασο , ἀλλ’ ἡμέρα τε καὶ νὺξ ἐποίει ταυτὸν πάντα τρόπον ἐκ μέσου φασὶ πυρὸς τὸν ἄνδρα σώζειν · τίνα δ’ οὐκ ἂν οὗτός γε καὶ ἐκ πυρὸς αἰθομένοιο βουληθεὶς ἀναρπάσειεν , ὅπου γε καὶ πυρὶ σώσειεν ἂν , εἰ τοῦτο βούλοιτο ; 
νυνὶ δ’ , ὡς ἔοικεν , ἡμῖν ἕτερον ἀντ’ αὐτοῦ τὸν θεράποντα σεαυτῷ τρέφεις , ὥσθ’ ὁμοῦ τοὔνομα τοῦ πάππου καὶ τὴν ἐκ σοῦ τιμὴν αὐτὸν διαδέχεσθαι . 
καίτοι δοκῶ σέ τ’ ἂν φιλονεικῆσαι τῷ πατρὶ τῷ σῷ κἀμαυτὸν Ὁμήρῳ κατὰ τοῦτο · σοί τε γὰρ ἄμεινον τῷ παντὶ τοῦ Δηλίου παρὰ τοῖς βωμοῖς βλαστάνει τὸ φυτὸν , ἐμοί τ’ ἔξεστιν αὐτὸ φῆσαι σόν γ’ εἶναι φυτὸν , ἀλλ’ οὐχ ἑτέρῳ καθάπερ ἐκεῖνος ἀπεικάσαι . 
πῶς δ’ οὐχὶ τοῦ σωτῆρος αὐτοῦ τὸ πρέμνον , καὶ μάλ’ ἐν ἀκηράτοις Χαρίτων κήποις , ἐξ οὗ τῆς μακαρίας προῆλθε γαστρὸς ἐκτρεφόμενον · ἔξεστι δ’ οὐ μόνον αὐτὸ ταῖς ῥίζαις τοῦ γένους , αἳ δὴ προείρηνται , ἀλλὰ καὶ τοῖς ἐπανθοῦσιν αὐτῷ κατὰ ταυτηνὶ τὴν ἡλικίαν συμβαλεῖν καὶ μάλ’ ἐναργῶς , κἀκ τῶν εἰς ψυχὴν κἀκ τῶν εἰς σῶμα φερόντων οὑτωσὶ διελόμενον . 
τὸ μέν γε τῆς ψυχῆς πρᾶον φθάνει τὴν ἀκμὴν τῆς ἡλικίας σπεῦδον εἰς τὸ γῆρας , οὐ μὴν κεκμηκυῖα προσέοικεν ἡ πραότης , οἵαν ἐνειργάσαντο πολλοῖς αἱ κατὰ τὸν βίον ἀνάγκαι , συνηβᾷ δὲ ἀνακεκραμένη πρέποντι φρονήματι . 
θεωρείτω δ’ ἀπὸ τῆς βολῆς τῶν ὀμμάτων , εἴ τις ἀπολέλειπται τοῦ μαθεῖν ἔργῳ τὸ λεγόμενον · οὔτε γὰρ ἐπανεστᾶσιν ἀτενεῖς οὔτε ὕπνῳ δή τινι καθῃρημένοις ἐοίκασιν ὑπὸ ταπεινότητος , ἀλλ’ ἡσυχῆ σεμνότης ἥμερος ἐνείρει τὸ βλέμμα . 
χάρις τοίνυν , ἡ παισὶν ἐκ θεῶν δῶρον προτεθεῖσα καθάπερ ἔκ τινος ὁμολογίας , οὔ τί που γυμνὴ κατὰ τοὺς ζωγράφους , ἀλλ’ αἰδῶ πολλὴν ἐπαμφιασαμένη πᾶσι τοῖς μέρεσιν ἐντέτηκεν . 
οὐκοῦν οὔτε ἐμειδίασεν ἄλλος σὺν Ἀφροδίτῃ τοσαύτῃ οὔτε μὴν ἔστησεν ἐρυθήματι κινούμενον ἤδη τὸν γέλωτα . 
οὐ τοίνυν οὔτε τὸ θυμοειδὲς αὐτὸν ἐπιλέλοιπεν , ᾧ τεκμήραιτ’ ἄν τις τὴν ἀρρένων φύσιν , οὐδέ γε εἰς ἀγρίαν καὶ θηριώδη ταύτην ἐρεθιζόμενον ἐπεξῆκται · δείγματα δ’ ἀμφοῖν τούτων αὐτὸς παρέσχηται , νῦν μὲν τῷ προσώπῳ τὴν κίνησιν τῆς ψυχῆς ἐπίδηλος ὢν , νῦν δὲ ἀτρέμα πείθων αὐτὴν ἡσυχάσαι καὶ γαλήνην ἱστάς . 
πειθὼ δ’ ἐν ταῖς σπουδαῖς καὶ παιδιαῖς τίς ἂν ἀπὸ τῶν τούτου χειλῶν ἀναστήσειεν οὐ φθεγξαμένου μόνον , ἀλλὰ καὶ σιωπῶντος ; 
οὔτε γὰρ εἰπὼν ἄν τις ἐντρέψειεν οὕτως ὡς οὗτος ὃ βούλεται τῇ σιωπῇ προδείξας οὔτ’ ἂν ὁ Νέστωρ ἔτι δόξειεν ἂν , γέρων γε ὢν ἐκεῖνος , ἐοικότα φθέγγεσθαι μέλιτι παρὰ τοῦτον ἐξετασθείς . 
συνελόντι δ’ οὔποτε σπουδάζει δίχα φαιδρότητος , ἀλλὰ πᾶν , κἂν ᾖ χαλεπὸν , οὐκ ἔστιν ἑορτῆς ἄνευ πραχθῆναι , τό τε ἐν τῷ μέρει τερπνὸν αὐτῷ σπουδῆς οὐκ ἀπήλλακται . 
εἰ δὲ ὀρθῶς ἡμῖν ὁ τοῦ Πλάτωνος ἐπικελεύει λόγος , χρὴ δὲ οἴεσθαι τοῦθ’ οὕτως ἔχειν , ὥστε ἐν ταῖς παιδιαῖς τῶν μαθημάτων ὅσα ἀναγκαῖα προμεμαθηκέναι προμανθάνειν , οἷον τέκτονα μετρεῖν ἢ σταθμᾶσθαι , καὶ πολεμικὸν ἱππεύειν παίζοντα , ἤ τι τῶν τοιούτων ἄλλο ποιοῦντα , καὶ πειρᾶσθαι διὰ τῶν παιδιῶν ἐκεῖσε τρέπειν τὰς ἡδονὰς καὶ ἐπιθυμίας τῶν παίδων οἷ ἀφικομένους δεῖ τέλος ἔχειν , τοῦτ’ εἰ δεῖ φῆσαι καλῶς ἔχειν τῷ Πλάτωνι , καὶ γάρ πως ἔτυχον αὐτῶν ἀπομνημονεύσας , οὔτ’ ἀφελὼν οὐδὲν οὔτε προσθεὶς , τίς ἂν ἡμῖν ἐκ τῆς ἄλλης τῶν παίδων συμμορίας τούτῳ παράλληλος , ᾧ γε ἵππων μὲν ἅμιλλαι καὶ κυνῶν ἀσκήσεις ἀφεῖνται , τοσούτου δεῖ τι τῶν χειρόνων νοσεῖν ἢ κατὰ ταῦτα ἐν οἷς ὅ τε νῦν βίος ἐστὶν αὐτῷ καὶ ὁ λοιπὸς μέλλει γενήσεσθαι · λέγω δ’ ἀγῶνες παίδων οἱ κατὰ τὰς παλαίστρας καὶ λόγων ἅμιλλαι · 
προϊὼν δ’ ἤδη τῇ παιδιᾷ μαντεύεται τὸ μέλλον ἀτεχνῶς τὴν ἑαυτοῦ τύχην γυμνάζων , καὶ δικαστὴς ἤδη κάθηται , πάντως δ’ οὐκ ἠγνόηκεν ἡ φύσις τὴν διὰ τῆς παιδιᾶς ὁδὸν ἐπὶ τὴν ἀληθῆ τύχην . 
καὶ τούτῳ γε οὐκ ἄν τις ἐπιτιμήσειεν ὡς ἀδίκως δικάσαντι , καθάπερ τῷ Κύρῳ φασὶ τὸν διδάσκαλον τῆς δικαιοσύνης , ἐπεὶ καὶ Κύρου τὴν δικαστικήν ἐστι σοφώτερος , παρ’ οὐδενὸς αὐτὴν ἐκμαθών . 
τοιοῦτόν ἐστι καθαρὰ φύσις , ἐξ ἀκηράτου γε τοῦ κηροῦ πλασθεῖσα κατὰ τὸν Πλάτωνα , μέσην ὑγροῦ τε καὶ μαλθακοῦ καὶ τοῦ σκληροῦ καὶ λιθώδους τὴν πλάσιν ἔχουσα . 
τί δ’ ἂν εἴποις ὅταν εἰς θεὸν ἡγεμόνα τοῦ παντὸς ἀναφέρῃ καὶ θεὸν , ᾧ μέλειν ἐκ προγόνων αὐτῶν ἐδόθη πρέπων γε πατέρων ἀγαθῶν ἀγαθὸς διάδοχος ἔκγονός τε καὶ παῖς καὶ πᾶν ὅσον προσειπεῖν ἔξεστιν . 
ὦ τρὶς ἐκεῖνοι καὶ πολλάκις εὐδαίμονες , οἳ τὴν μόνην τῷ γένει τῷ τῶν ἀνθρώπων ἀποδοθεῖσαν ἀθανασίαν ἐν σοὶ καρπούμενοι , καὶ μετὰ τῆς μνήμης τῆς ἑαυτῶν κλῆρόν σοι μεγαλοπρεπέστερον τῶν ὑπό τε γῆν καὶ περὶ γῆν θησαυρῶν καταλιπόντες τὴν ἑαυτῶν δόξαν , ἧς ἐπιβιβάζει σε τὰ νῦν ἀσφαλῶς θεὸς αὐτὸς ἐπιστὰς αὐτὸν αἰτήσας ὅσον αὐτός τε ἐβούλετο καὶ τοῦ γένους ἡ πρόσθεν ἀπῄτει τάξις . 
οἷα γὰρ οἷα ταυτηνὶ τὴν μακαρίαν ἡμέραν καὶ θεοῖς κεχαρισμένην ἑτέρα μετ’ οὐ πολὺ διαδέξεται , δυοῖν ἀρχαῖν ἔτους ἑνὸς εἰς ταυτὸν συνιουσῶν · ἥ τε γὰρ παροῦσά σοι τῆς γενέσεως ἀρχὴ μέγιστον ἀγαθὸν ἐπάγουσα τὸν ἐνιαυτὸν ἐξ ἀρχῆς εἰς τέλος , ἥ τε αὐτίκα διαδεξομένη ταύτην ἑτέρα πάλιν ἀρχὴ , καὶ ταῦθ’ ἑνὸς ὄντος ἔτους καὶ ταὐτοῦ , καθέστηκε , τὸ πατρῷόν σοι προγονικὸν ἐπὶ χρηστῇ τύχῃ τροφεῖον ἀποδιδοῦσα . 
καί μοι δοκεῖ προλαβὼν ὁ θεὸς τὴν ἐπὶ παίδων νενομισμένην τιμὴν ἐπὶ τοῖς τῶν ἱερῶν Ἀσκληπείων ἄθλοις ἀποδοῦναί σοι πατρόθεν , ὡς πολλάκις εἴρηται , καὶ τῶν ἄνωθεν πρὸς τοῦ πατρὸς εἰς σὲ καθηκουσῶν , ὥσθ’ ἅμα τε πεπληρωκέναι πᾶν ὅσον ἦν θέμις καὶ μεταβαίνοντα λοιπὸν ἐκ παίδων εἰς ἄνδρας , ᾗπερ οὖν ὁ βασίλειος τάττει νόμος , ἀποδεδόσθαι λοιπὸν ἤδη ταῖς ἐκ τοῦ βασιλέως εἰς σὲ τιμαῖς , ἃς τοῖς τηλικούτοις ἀνδρουμένοις ἤδη νέμει . 
πάντως οὐ πόρρω μαντικῆς ἡμῖν ἐστιν Ἀπόλλων , ὅσον χρησταὶ μὲν ἐλπίδες ἐκεῖναι , χρησταὶ δὲ αἱ νῦν εἰς ὀφθαλμοὺς ἡμῖν αὐτίκα ἥξουσαι . 
ἐγὼ μέν γε ἤδη τινὸς κουφότητος αἰσθάνεσθαί μοι δοκῶ , καθάπερ Διομήδης Ὁμήρῳ πεποίηται πρὸς τῆς Ἀθηνᾶς ἐλαφρός τε ὁμοῦ τὰ μέλη καὶ καθαρὸς τὰς ὄψεις , καὶ κατέχειν ἐμαυτὸν ὑπ’ εὐφροσύνης οὐκ ἔχω . 
καλοὶ μὲν γὰρ καὶ κοσμεῖν ἴσως ἁρμόττοντες καὶ οἱ παρελθόντες ἤδη σοι τῆς γενέσεως ἐνιαυτοὶ δηλοῦν ἅπαντα τὰ σοὶ προσόντα , πολὺ δέ μοι δοκεῖ καλλίων ἐκείνων ὅδε ὁ νυνὶ παρὼν εἶναι , μόνον τῶν μετ’ αὐτὸν ἡττησόμενος , τὰ δ’ ἄλλα τοὺς ἐξήκοντας ἤδη νικῶν · ἐν ᾧ σε προσβλέψομεν οἰκεῖοί τε καὶ συγγενεῖς καὶ διδάσκαλοι καὶ ἡλικιῶται καὶ πᾶν φίλιον γένος ἡδίω προσβάλλοντα τὴν ὄψιν ἀπὸ τῆς ἁλουργίδος τῆς ἱερᾶς τοῦ σωτῆρος , πρέποντά τε τῇ ὥρᾳ τοῦ ἔτους τὴν τῆς ἡλικίας ὥραν ἀτεχνῶς ἀστέρι ὀπωρινῷ ἐναλίγκιον καὶ κατ’ ἐκεῖνον τὴν αἴγλην ἀφιέντα · ἁρμόττων τε ἀγωνοθέτης οὑτοσὶ τῷ προελομένῳ . 
σὰ ταῦτα , ὦ δέσποτα , οὕτω γὰρ ἄμεινον εἰς ἀρχὴν ἀναγαγεῖν τὸν λόγον ἐπευξάμενον αὖθις , σὰ ταῦτα . 
φέρ’ οὖν αὐτὸς ἡμῖν τοὺς οἴακας ἑλὼν , ὥσπερ οὖν ἤδη κατέχεις , ἔκσωζε τὸν οἶκον , διδοὺς μὲν ἐκ τοῦ μεγάλου βασιλέως τούτῳ τιμὰς ἅσπερ οἱ τούτου πρόγονοι παρὰ τῶν ἐκείνου προγόνων ἐκαρποῦντο , διδοὺς δὲ αὐτῷ βασιλεῖ καὶ γένει τῷ βασιλέως τὸν αἰῶνα πάντα διοικεῖν ὥσπερ οὖν ἔλαχεν ἐκ Διὸς , τούτῳ τε τὸ πεπρωμένον ἐν εὐδαιμονίᾳ διάγειν παρασχὼν χρόνον παισὶν ἐκ παίδων τὴν διαδοχὴν τοῦ γένους τῇ τε πόλει καὶ σεαυτῷ διαφύλαττε . 
εἰς Ἐτεωνέα ἐπικήδειος ἡ μὲν ἐπίδειξις οὐδαμῶς εὐτυχὴς οὐδὲ κατ’ ἐλπίδας , ἀναγκαία δὲ τῆς τε πόλεως ἕνεκα καὶ τῶν οἰκείων τῶν 
Ἐτεωνέως καὶ προσέτι γε ἡμῶν αὐτῶν παραμυθίας . 
οἶμαι δ’ εἰ καὶ μήπω πρόσθεν θρῆνοι κατ’ ἀνθρώπους ἐνομίσθησαν , νῦν γε ἐπὶ τῷδε δικαίως ἂν ἄρξασθαι . 
τί γὰρ οὐκ ἄν τις ὀδύραιτο ; 
πότερον τὴν ἡλικίαν ἣν ἔχων οἴχεται καὶ τὴν ἀνδρείαν ἣ κέκρυπται κακῶς , ἢ τὴν σωφροσύνην ἧς οὐδ’ ἂν παράδειγμα ῥᾳδίως εὕροι τις , ἢ τὰς ἐλπίδας ὧν στέρεται μὲν αὐτὸς , στέρονται δὲ οἰκέται καὶ φίλοι καὶ πόλις καὶ πᾶν ὅσον εἰς τὴν νῦν Ἀσίαν τελεῖ ; 
ποῖος ταῦτα Σιμωνίδης θρηνήσει ; 
τίς Πίνδαρος ποῖον μέλος ἢ λόγον τοιοῦτον ἐξευρών ; 
τίς Στησίχορος ἄξιον φθέγξεται τοιούτου πάθους ; 
ποία δὲ δύσηρις Θετταλὴ τοσοῦτον πένθος ἐπένθησεν ἐπ’ Ἀντιόχῳ τελευτήσαντι , ὅσον νῦν μητρὶ τῇ τούτου πένθος πρόκειται ; 
οὐ μὴν ἀρκέσει σιωπῇ θρηνεῖν , οὐδ’ ὅσον βοῶντας τοὔνομα , ἀλλά τι καὶ κόσμου τῷ θρήνῳ προσέσται . 
τί γὰρ καὶ φοβηθησόμεθα μὴ λέγοντες ψευσώμεθα οὗ τὸ μὲν γένος τοσοῦτον πρῶτον ἔν τε τῇ πόλει καὶ τῇ Ἀσίᾳ , ὥστε μηδ’ ἂν ἕν’ ἀμφισβητῆσαι · πάντες γὰρ ὡς εἰπεῖν καθ’ ἕνα πρωτεύουσι · καὶ μὴν τῷ γε πρὸς πατρὸς τὸ πρὸς μητρὸς ἐφάμιλλον . 
αὐτοὶ δὲ οἱ γονεῖς ὁ μὲν ἀνδρῶν γνωριμώτατος , ἡ δὲ γυναικῶν σωφρονεστάτη , ἀλλὰ καὶ εἰς παίδων τῶν αὑτῆς ἐπιμέλειαν κρείττων ἢ γυνή . 
τροφὴ δὲ καὶ φύσις ἀξία τῆς γενέσεως , ᾧ γε τροφὸς μὲν καὶ φύλαξ ἡ μήτηρ , σῶμα δὲ καὶ ψυχὴ πρέποντα ἀλλήλοις . 
ἰδεῖν μέν γε κάλλιστος καὶ μέγιστος καὶ τελεώτατος τῶν ἐν τῇ ἡλικίᾳ καὶ πλεῖστον ἡδονῆς τῷ θεωμένῳ προσβάλλων , τὸν δὲ τρόπον κοσμιώτατος καὶ ἐλευθεριώτατος , μεγαλοπρεπείᾳ μετ’ ἀφελείας ἐμπρέπων , ὥστ’ οὐκ ἦν εἰκάσαι πότερον παῖς ἐστιν ἢ νεανίας ἢ πρεσβύτης . 
τὸ μὲν γὰρ ἀποίητον παιδὸς , ἡ δὲ ἀκμὴ νεανίου , φρόνησις δὲ πρεσβύτου . 
ἦν δ’ ἀγασθῆναι τῆς μὲν συνέσεως τὸ μηδαμῆ θρασὺ μηδὲ ἰταμὸν μηδὲ αὔθαδες , ἀλλ’ ἐν σχολαίῳ τῷ ἤθει τὸ ἀγχίνουν εἶναι , τῆς δ’ αὖ σωφροσύνης τὸ μηδαμῆ νωθρὸν μηδὲ ὕπτιον μηδὲ ναρκῶδες , ἀλλ’ ὥσπερ ὥρας ἠρινῆς εὖ κεκραμένης ἐξ ἴσου τὴν ὀξύτητα τῇ πραότητι καθεστάναι , καὶ μήτε τὴν σωφροσύνην μήτε τὴν χάριν εἰς ἄλληλα βλάπτεσθαι . 
ὅς γε τῆς μὲν μητρὸς οὕτως εἴχετο ὥσπερ οἱ πρὸς τῷ μαστῷ παῖδες , τὸν δὲ ἀδελφὸν ὡς παῖδα ἠσπάζετο , τῶν δὲ μαθημάτων οὕτως εἴχετο ὥσπερ οὐκ ἐξὸν ἄλλως αὐτὸν ζῆν . 
ἃ δ’ ἤκουσε παραχρῆμα ἠπίστατο , ἰδὼν δ’ εὐθὺς ἂν ἔγνω ποῖός τις ἀνὴρ καὶ πότερον ἀσπάζεσθαι χρὴ ἢ φυλάττεσθαι . 
νομίσας δ’ εὖ ἔχειν τὸ 
Ὁμηρικὸν τὸ οὐκ ἀγαθὸν πολυκοιρανίη , καὶ τοὺς διδασκάλους τοὺς πολλοὺς εἰς ἀμαθίαν μᾶλλον φέρειν , προείλετο μὲν διδάσκαλον ἐξ ἁπάντων ὅντινα δὴ καὶ προείλετο , οὐ γὰρ ἔμοιγε εὐπρεπέστατόν ἐστι λέγειν , τούτῳ δ’ οὕτως προσέκειτο ὥστε ἅπαντα πράττων ὅσα τὸν φιλομαθέστατον καὶ φιλοστοργότατον προσῆκεν οὐδεπώποτε ἔδοξεν ἑαυτῷ τῆς ἀξίας ἐγγὺς εἶναι . 
καὶ συνὼν μέν γε οὕτως ἔχαιρεν ὡς μόνον τοῦτον βιώσιμον ὄντα αὑτῷ τοῦ βίου τὸν χρόνον · εἰ δέ τι κωλύσειεν , ἠνιᾶτο μὲν , ᾐτιᾶτο δ’ οὐδεπώποτε . 
ἀκροώμενος τοίνυν οὕτως σφόδρα τῶν λόγων ἦν ὥστ’ οὐκ ἐσχόλαζεν ἐπαινεῖν , ἀλλ’ ὥσπερ οἱ διψῶντες σιωπῇ πίνουσιν , οὕτως ἐκείνῳ ἤρκει δέχεσθαι τὰ λεγόμενα , τῷ σχήματι καὶ τῷ νεύματι καὶ τῇ φαιδρότητι τὴν χαρὰν ἐμφανίζοντι , ἣν ἐπὶ τοῖς λόγοις εἶχεν . 
ἀεὶ δ’ ἂν εὗρες αὐτὸν ἢ βιβλίον μεταχειριζόμενον , ἢ λόγους ποιοῦντα , ἢ τὴν μητέρα εὐφραίνοντα οἷς διηγεῖτο , ἢ οἷς ἐπεδείκνυτο , πάντως δ’ ἐν τούτῳ τῷ σχήματι πᾶν πράττοντα ὃ καὶ γραφῇ μιμήσασθαι κάλλιστον ἦν . 
ἃ δὲ τοῖς ἐνταῦθα ἥκουσιν ἡλικίας ἐφ’ ἡμέρᾳ καὶ νυκτὶ ἑκάστῃ παίζεται , ταῦτ’ ἐκείνῳ καθάπερ μῦθοί τινες ἦσαν . 
ἀλλὰ γυναικῶν μὲν μία σύσσιτος ἦν ἡ μήτηρ , παίδων δὲ εἷς ἀδελφὸς , φίλοι δὲ οἱ ταὐτὰ προῃρημένοι καὶ κατὰ τοὺς αὐτοὺς συνιόντες λόγους · ὁ δ’ ἔπρεπε καὶ διὰ πάντων . 
ἄγαλμα δ’ ἄν τις ἔφησε τῆς Αἰδοῦς αὐτὸν εἶναι , ᾧ γε τὰ μὲν πολλὰ σιωπᾶν ἐξήρκει , εἰ δέ τι φθέγγοιτο , ἔδει φλέγεσθαι . 
οὔκουν ἄλλως γ’ ἂν ἤκουσας αὐτοῦ φωνὴν , ἀλλὰ χρῆν ἢ ἐρυθριάσαντα εἰπεῖν , ἢ εἰπόντα ἐρυθριᾶν · 
οὕτως ἀθέατος καὶ ἀνήκοος καὶ ἄπειρος ἁπάντων τῶν αἰσχίστων διεβίω . 
λόγους δὲ καὶ παιδείαν εἶδε μόνα , ὃς καὶ τελευτῶν εἰς ταῦτα ἐτελεύτησεν , πανηγυρικὸν καὶ μελέτας βοῶν . 
ὦ πάντα σὺ κάλλιστε παίδων , ὦ τῆς μὲν προσηκούσης ἡλικίας οὐκ ἐπιλαβόμενος , τῆς δ’ ὑπαρχούσης σεμνότερος καὶ πρεσβύτερος φανεὶς , σὲ ποθοῦσι μὲν ἡλικιωτῶν χοροὶ , ποθοῦσι δὲ πρεσβύτεροι , ποθεῖ δὲ ἡ τὰ μέγιστα ἐπὶ σοὶ πόλις ἐλπίσασα , ἣν σὺ πρώην πρῶτα δὴ καὶ τελευταῖα εὔφρανας . 
μητρὶ δὲ ποῖαι νύκτες , ἢ τίνες ἡμέραι λοιπὸν , ἣ πρὶν μὲν ὡς καλλίπαις ᾔδετο , νῦν δ’ ἐξελήλεγκται ὡς δυστοκήσασα . 
ὦ κύκλοι μὲν ὀφθαλμῶν ἐκείνων κεκλειμένοι τὸν ἅπαντα ἤδη χρόνον , κεφαλὴ δὲ ἡ πρότερον χαριεστάτη νῦν ἐν κόνει . 
χεῖρες δὲ ἀφανεῖς . 
ὦ πόδες οἷον φέροντες τὸν δεσπότην ὑπεδώκατε . 
ὦ νυμφίου τ’ ἐλεινότερος ἄρτι καομένου καὶ στεφάνοις μᾶλλον πρέπων ἢ θρήνοις , οἵαν ἐν ὥρᾳ τὴν ἀωρίαν ἐκίνησας , ὡς πρὶν ὑμέναιον ᾀσθῆναί σοι καιρὸν εἶναι τοὺς θρήνους ᾄδειν κατέλαβεν . 
ὦ σχῆμα κάλλιστον . 
ὦ φθέγμα κοινὸν τοῖς Ἕλλησιν αὐξανόμενον , οἴχει δὴ προοιμιασάμενος , τοσοῦτον εὐφράνας ὅσον λυπῆσαι μειζόνως . 
ἐπέρχεταί μοι τὸ τοῦ Πινδάρου προσθεῖναι , Ἄστρα τε καὶ ποταμοὶ καὶ κύματα πόντου τὴν ἀωρίαν τὴν σὴν ἀνακαλεῖ . 
ὢ τοῦ δευτέρου πτώματος , οἷος ἐφ’ οἵῳ τῷ νέῳ κεῖσαι . 
ὢ τῆς ἐπιθήκης , οἷον αὖ τὸ δεύτερον ἡμῖν ἔσεισεν . 
ὢ τοῦ τραγικοῦ δαίμονος , ὃς προδείξας ἀρτίως βουλευτήρια καὶ λόγους καὶ ζῆλον καὶ χαρὰν πόρρω τούτων ἐν βραχεῖ τὸ δρᾶμα κατέκλεισεν . 
ὦ συμφοραὶ κοιναὶ λογίων καὶ χθονίων θεῶν . 
τί ποτε καὶ ἀποκρίνωμαι πρὸς τὰ ψηφίσματα ; 
ἢ τοῦτο ὅτι Ἐτεωνεὺς οἴχεται παρὰ τοὺς κρείττονας ; 
ὦ δεξιώτατε παίδων , οἷόν σοι πέμπω βιβλίον , οἵων τὰ νῦν ἀπολαύεις λόγων . 
ἀλλὰ γὰρ ὥσπερ ἐν τραγῳδίᾳ τινὶ ὡς ἀληθῶς μεταξὺ τῶν ὀδυρμῶν δοκῶ μοι κατακούειν φωνῆς ἀπὸ μηχανῆς θεοῦ τινος μεταβάλλοντος τὸν θρῆνον εἰς εὐφημίαν , ὡδὶ λέγοντος , παύσασθε ὦ ἄνθρωποι , οὐκ οἰκτρὸς ὁ παῖς , μᾶλλον δὲ ἀνὴρ , οὐδὲ ἐλεεῖσθαι δίκαιος τῆς πορείας ἣν ἐστείλατο , ἀλλ’ εἴπερ τις ἄλλος ἔχει καλῶς γε δὴ τὰ ἀνθρώπεια . 
οὐ γὰρ Κωκυτὸς οὐδὲ Ἀχέρων τοῦτόν γε εἰλήφασιν , οὐδὲ θήκη κρύψει παραλαβοῦσα , ἀλλ’ εὐκλεὴς καὶ ἀγήρως ἤδη τὸν λοιπὸν ἅπαντα χρόνον περίεισιν ἥρως , Κυζίκου πάρεδρος , τιμηθεὶς ὑπὸ Ἀπόλλωνος πατρῴου κατὰ ταῦτα Ἀμύκλᾳ καὶ Ναρκίσσῳ καὶ Ὑακίνθῳ καὶ εἰ δή τις ἄλλος ἐπὶ εἴδει καλῷ κρείττονα ἢ κατ’ ἄνθρωπον ἀρετὴν ἐκτήσατο . 
ἑτέραις οὖν ἤδη τιμαῖς αὐτὸν τιμητέον καὶ ἑτέρως παραπεμπτέον , ὡς κρείττω δακρύων ὄντα καὶ τὴν ἀποικίαν οὐκ ἄνευ θείας μοίρας πεποιημένον . 
πάντως δὲ ἡ μὲν τελευτὴ κοινὸς ἅπασιν ὅρος πρόκειται , τὸ δὲ τῶν καλλίστων ἑαυτὸν ἀξιώσαντα μετ’ εὐκλείας καταλῦσαι θεοῖς τε καὶ ἀνθρώποις ἄμεμπτον . 
τοῦτο δὲ οὐκ ἐπὶ πάντας , ἀλλ’ ὀλίγοις δή τισι τῶν πάντων ἀπεδόθη . 
βίος δὲ πᾶς ἀνθρώπου βραχὺς καὶ οὐ πολλοῦ τινος ἄξιος εἰς ἀριθμοῦ λόγον , ἀλλ’ ἐάν τε 
Ἀργανθώνιον ἐάν τε Τιθωνὸν λέγῃ τις ἐάν τε τὸν τὰς τρεῖς γενεὰς διαρκέσαντα Νέστορα τὸν Πύλιον , πάντας τούτους τοὺς χρόνους συνθεὶς εὑρήσεις ἔλαττον μέρος ὄντας τοῦ παντὸς αἰῶνος ἢ ὅσον εἰπεῖν . 
οὐ δεῖ δὴ φιλοψυχεῖν οὐδὲ τὴν εὐδαιμονίαν τούτῳ μετρεῖν , εἴ τις ὡς πλεῖστα ἔσχε πράγματα , οὐδ’ εἴ τις τοῦ μακροῦ γήρως ἀπέλαυσεν , οἷα δὴ ἀπολαύειν εἰώθασιν ἄνθρωποι , ἀλλ’ ἡγεῖσθαι τούτῳ κάλλιστ’ ἔχειν ὅστις τὴν δοθεῖσαν ἑαυτῷ τοῦ βίου μοῖραν ἐν τοῖς καλλίστοις ἐξέπλησε καὶ ὅστις ὥσπερ ποιητὴς ποθούντων ἀκούειν ἔτι καὶ ὁρᾶν κατέλυσε τὸ δρᾶμα . 
ὁδὶ δὲ εὐδαίμων τε καὶ ζηλωτὸς ἅπασι καὶ νεωτέροις καὶ πρεσβύταις πορεύεται , τοσαῦτα ἀπολαύσας τοῦ βίου , ἐφ’ οἷς μόνοις εὐκτὸν ἦν γεννᾶσθαι , ἀπαθὴς κακῶν , ἄπειρος πραγμάτων , εὐκλεὴς , ἐν λόγοις καὶ μαθήμασι καὶ ἐπαίνοις τραφεὶς , ἀπὸ τῆς φίλης καὶ ὁμοσκήνου μητρὸς , στειλάμενος παρὰ τὴν ἀρχαίαν μητέρα . 
εἰ δέ τῳ μὴ ἱκανῶς δοκεῖ τῆς δόξης ἀπολαῦσαι , ἀναπληροῦν χρὴ νῦν ἐπικοσμοῦντας ὡς ἥρωα . 
ἀπόντων δὲ ἐν ἀσφαλεῖ τῶν ἐπαίνων ἤδη ταῦτα χρὴ δοκεῖν ἀκούειν τῶν κρειττόνων , καὶ οὕτως ἔχοντας τῆς ἀληθείας ἂν μᾶλλον τυγχάνειν νομίζειν κἀκείνῳ ποιεῖν κεχαρισμένα . 
καλὸν δὲ καὶ ἐν σκολίοις ὥστε Ἁρμόδιον ᾄδειν οὔ τί που τέθνηκας λέγοντας , ἀλλ’ εἴπερ τις ἄλλος ἐν μέσοις ἀναστρέφει τοῖς εἰδόσι καὶ πολίταις καὶ ξένοις . 
ὦ βιοὺς μὲν ὡς ἐν ἱεροῖς καὶ τελευτήσας κρεῖττον ἢ κατ’ ἄνθρωπον . 
ὦ κόσμος καὶ φίλοις καὶ γένει καὶ πόλει , ὦ πρῶτα τῆς καθ’ ἡλικίαν ἀρετῆς ἔχων . 
τάδε σοι τὰ παρ’ ἡμῶν , τὰ δὲ λοιπὰ μελήσει τῇ πόλει κοινῇ . 
Ἐπὶ Ἀλεξάνδρῳ ἐπιτάφιος 
Ἀριστείδης τῇ βουλῇ καὶ τῷ δήμῳ τῷ Κοτυαέων χαίρειν . 
εἰκὸς μὲν ἦν καὶ ἀπὸ πάσης τῆς Ἑλλάδος ὡς ὑμᾶς ἰέναι συναχθεσθησομένους ἐπὶ τοιαύτῃ συμφορᾷ καὶ κοσμήσοντας ἄνδρα τῶν Ἑλλήνων τοσοῦτον πρῶτον · ἐγὼ δ’ οὖν πέμπων καὶ τάττων ἐμαυτὸν εἰς τοὺς οἰκεῖον τὸ συμβεβηκὸς νομίζοντας οὐκ ἄν μοι περιεργάζεσθαι δοκῶ . 
ὅσα γὰρ νομίζεται κατ’ ἀνθρώπους καλὰ καὶ ἔντιμα ὀνόματα καὶ παισί τε ἡδονὴν ἔχοντα καὶ πρεσβυτέροις αἰδέσιμα , οὐδὲν τούτων ἀνὴρ ἐλλελοιπὼς ἦν ἐμοί . 
ἀλλὰ καὶ τραφεὶς ὑπ’ ἐκείνῳ καὶ παιδευθεὶς καὶ ὅσων ἡ τύχη παρέσχε μετὰ ταῦτα κοινωνήσας πάντων διὰ σπουδῆς , τροφέα , διδάσκαλον , πατέρα , ἑταῖρον , πάντ’ εἶχον καλεῖν . 
μέγιστον δ’ ἦν ἡμῖν πρὸς ἀλλήλους ὅτι ἴσον φρονῆσαι ἐπ’ ἀλλήλοις εἴχομεν , ἐγὼ μὲν ἐκείνῳ διδασκάλῳ φιλοτιμούμενος , ὁ δ’ ἐν οἰκείας δόξης μέρει τὸ καθ’ ἡμᾶς τιθέμενος . 
ἕως μὲν οὖν ἐξῆν ὡς ἐκεῖνον πέμπειν , ἐποίουν τοῦτο , καί τις ἦν ἡμῖν οὐκ ἄμουσος διατριβὴ περὶ λόγους διὰ γραμμάτων . 
ἐπειδὴ δ’ οὐκέτ’ ἔξεστιν ἐκείνῳ διαλέγεσθαι καὶ οὐδ’ ἃ πρώην ἔτυχον πέμψας ἀπεδέξατο ταῖς ἡδίσταις ἐμοὶ χερσὶν , ὑπόλοιπον ἦν ὡς ὑμᾶς ἀποστεῖλαι τὴν τῆς πόλεως ἑστίαν ἀντ’ ἐκείνου θέμενον . 
ἐδόκουν γὰρ οὕτως Ἀλέξανδρόν τε διπλῇ τιμῇ τιμῆσαι , ἅμα μὲν αὐτοῦ μεμνημένος τὰ πρέποντα , ἅμα δὲ ὑμᾶς οἰκειούμενος δῑ ἐκεῖνον , ὑμῖν τε δὶς ἂν ποιεῖν κεχαρισμένα , δημοσίᾳ τε θαρρῶν ὑμῖν καὶ μεμνημένος ἀνδρὸς οὗ πλεῖστον λόγον ποιεῖσθε · οἶμαι δ’ οὐχ ὑμεῖς μόνον , ἀλλὰ καὶ πάντες ὅσοι καὶ ὁπωσοῦν τελοῦσιν εἰς Ἕλληνας . 
συμβαίνει δ’ ἐμοὶ τῇ μὲν μνήμῃ πάντων ἐφικνεῖσθαι τῶν ἐκείνου καλῶν , τῷ λόγῳ δὲ ἀπόρως ἔχειν ἐπεξελθεῖν . 
ἀθρόα γὰρ πάντα ἐπέρχεται , ἃ καθ’ ἕκαστον μὲν εἰπεῖν ἀδύνατον , ἀρχὴν δὲ οὐδὲ πειρᾶσθαι καιρὸν ἔχειν μοι δοκεῖ · ἀπὸ μέρους δ’ εἰ λέγοιμι , δέδοικα μὴ βελτίων ὦ σιωπῶν . 
ἐκεῖνος γὰρ ἓν μὲν καὶ πρῶτον ἁπάντων μετέθηκε τὸ γιγνόμενον περὶ τοὺς ἐπαίνους . 
τοσοῦτον γὰρ ἀπέσχε τοῦ διὰ κοινότητα γένους εὐδοκιμεῖν , οἷον ἔθνει προσφεύγων ἢ πόλει , ὥστε παλαιότατον μὲν δή που γενῶν τὸ ὑμέτερον καὶ ἐν τῷ κοινῷ γένει τῶν 
Φρυγῶν ἡ πόλις αὖ , καθά φασιν , ἡ ὑμετέρα , ὁ δὲ καὶ τῇ πόλει καὶ τῷ γένει σύμπαντι τὴν φιλοτιμίαν αὑτοῦ κατέστησε , καὶ πᾶσιν ὑμῖν οὐ μικρὸν καύχημα πρὸς τοὺς 
Ἕλληνας ἐκείνου πολίτας εἶναι . 
διδασκάλοις δὲ χρήσασθαι μὲν λέγεται τοῖς ἀρίστοις , ὑπερβαλόμενος δ’ ὅσον παῖδας ἅπαντας φαίνεται . 
ἐφαψάμενος δὲ τοῖς χρόνοις τῆς ἡλικίας ἁπάντων τῶν ἐνδοξοτάτων τῶν μὲν ἀρχαιοτάτων μαθητὴς , τῶν δ’ ἐπὶ τούτοις ἁπάντων τῶν μὲν διδάσκαλος , τῶν δὲ συνεργὸς κατέστη . 
καὶ ὁποίους μέν τινας ἀπειργάσατο ἐροῦσιν ἕτεροι , οἷς δ’ αὖ συνεπαίδευσεν οὐδεὶς ἦν ἐκείνων μείζων αὐτοῦ . 
καὶ μὴν οἱ μὲν ἄλλοι τῶν μεγάλων ὀρεγόμενοι τὰ μικρὰ παριᾶσιν , ὁ δὲ ἀρξάμενος ἐκ τῶν βραχυτάτων ἄχρι τῶν τελεωτάτων διεξῆλθεν , ὥσπερ φασὶ καὶ μυεῖσθαι θεμιτὸν εἶναι τὰ μικρὰ πρῶτον . 
ἕτεροι δὲ τὰ μὲν ἴχνη καὶ τὰς ἀρχὰς μέχρι πολλοῦ διηρευνήσαντο , μᾶλλον δὲ καὶ κατέτριψαν ἐν τούτοις τὸν ἑαυτῶν βίον , ὧν δὲ ἕνεκα ταῦτα ἐξευρεῖν ἄξιον οἱ μὲν ὅλως οὐκ εἶδον , οἱ δ’ οὐκ ἐφίκοντο , ὡς ἔοικεν · ὁ δ’ ὥσπερ ὁδόν τινα ἐξ ἀρχῆς εἰς τέλος ἠρευνήσατο , οὐδὲν οὐδαμοῦ παριεὶς τῶν σχολῆς καὶ ὁποσηστινοσοῦν ἀξίων . 
καὶ γάρ τοι κατέστη τοῖς Ἕλλησιν ἀντὶ ταμιείου κοινοῦ · 
ἦν γὰρ ὅτου τις δέοιτο τῶν εἰς παιδείαν παρ’ ἐκείνου λαμβάνειν , ὥσπερ ἐκ πηγῶν ἀρυόμενον . 
τὸ δὲ δὴ μέγιστον τῶν ἐκείνου καὶ μάλιστα ἄξιον ἐπισημήνασθαι , ὃ καὶ πρὸς αὐτὸν ἔγωγέ ποτε εἶπον διαλεγόμενος · πάντα γὰρ ὥσπερ λέγω διεξελθὼν τὰ μαθήματα καὶ οὐδὲν ἔσθ’ ὅ τι οὐκ ἀκριβέστερον τῶν ἐφ’ ἑκάστῳ καθημένων , οὔτε τὸ σοβαρώτατον αὑτῷ τῶν ὀνομάτων ἐπεγράψατο , ἀλλ’ ἔμεινεν ἐπὶ τοῦ ἀρχαίου , καὶ τοὺς ἄλλους οὐκ ἀπεστέρει τῶν διατριβῶν , ἀλλὰ συμπράττων ἑκάστοις ἦν φανερὸς καὶ συναύξων κατὰ δύναμιν ἀεί . 
καὶ γὰρ οὖν οἱ μὲν ἄλλοι μείζους διὰ τὰς τέχνας γίγνονται , ὁ δὲ καὶ τὴν τέχνην αὐτὴν μείζω τῷ παρ’ ἑαυτοῦ μέρει κατέστησε · 
πολλαχόθεν γὰρ αὐτὴν ἦρεν , ὥστ’ ἀπ’ ἐκείνου τὸ σχῆμα ἔχειν . 
τοῖς μὲν γὰρ ἄλλοις ἐξαρκεῖ τῶν καθ’ αὑτοὺς ὑπερσχεῖν , ὁ δὲ συμπάσης ἁπλῶς τῆς τέχνης πρωτεύσας φαίνεται . 
τῶν γὰρ ἄλλων τῶν ἐνταῦθα παιδείας ταχθέντων τῶν μὲν κρίσεως εὖ σχεῖν δοξάντων , φωνὴν δὲ οὐδένων γενομένων , τῶν δ’ εἰπεῖν μὲν ἐξικνουμένων , τῇ δ’ ἐπιστήμῃ οὐ πολλὰ ὡμιληκότων , τῶν δ’ αὖ πολυμάθειαν ἀσκησάντων , ὑπὸ δ’ αὐτῆς ταύτης εἰς τὰ κρείττω τυφλωθέντων καὶ μεθέντων τὸ βέλτιστον , πάντα δὴ συλλαβὼν εἷς ἀνὴρ εἶχε . 
καὶ μὴν τό γε φωνῆς οὕτως ἔχοντα μὴ εἰς συγγραφάς τε καὶ τοιοῦτον σχῆμα ἀναχωρῆσαι , ἀλλ’ ἑλέσθαι τὴν τοῖς παλαιοῖς Ἕλλησι διακονίαν , πῶς οὐχ ὅμοιον τῷ πρὸς τοὺς φοιτῶντας ἀφθόνῳ καὶ ἀφειδεῖ ; 
διὸ τῶν τε μαθημάτων εὐθέως ἐνεπίμπλη καὶ ὅσους ἑώρα βίου δεομένους συστάσεις αὐτοῖς καὶ τάξεις ἐπορίζετο · ὥστε πλείστους δὴ εἷς ἀνὴρ οὗτος παιδεύσας τε καὶ διαδοὺς φαίνεται καὶ γενόμενος ἀκριβῶς τοῖς Ἕλλησιν ἀντ’ οἰκιστοῦ . 
εἰκάσαι δὲ ἔξεστι τὸ κατ’ αὐτὸν καὶ ταῖς μητροπόλεσιν . 
ἄλλους γὰρ ἄλλοθι τῆς γῆς κατῴκισεν , ἐπ’ ὠφελείᾳ αὐτῶν τε ἐκείνων καὶ τῶν χρωμένων . 
μόνος δὲ καὶ τὸν Ἡσίοδον ἤλεγξεν ἔργῳ ψευδόμενον ποιήσαντα ὅτι καὶ ἀοιδὸς ἀοιδῷ φθονέει . 
ἦν γὰρ τῶν ὁμοτέχνων οἷον πατὴρ κοινὸς , καὶ πάντες ἐπ’ ἐκείνῳ πλείους ἐλπίδας εἶχον ἢ ἕκαστος ἑαυτῷ . 
μόνος δ’ ἰδιώτας τε οὐκ ἤλεγχε καὶ παρὰ τοῖς δεξιοῖς εἰς τὰ πρῶτα ἐθαυμάζετο . 
καὶ μόνος πλήθει τε καὶ ἀκριβείᾳ μαρτύρων ἐνίκα . 
ἦν δὲ καὶ τοῖς περὶ τοὺς λόγους φιλοτιμία ἐκείνῳ συγγεγονέναι καὶ τοῖς ἄλλως ἐνδόξοις τε καὶ λαμπροῖς ἀντ’ ἄλλου τινὸς τῶν εἰς τὸ ὑπερέχειν τὸ ἐκείνῳ χρωμένους φαίνεσθαι . 
ὥστ’ ἦν ἅπασιν ἀσπαστὸς , καὶ ὁπότε μὴ δημοσιεύοι , ἢ παρὰ τοῖς δυνάσταις ἂν ἦν , ἢ ἐν αὐτῷ τῷ βασιλέως οἴκῳ . 
καὶ μὴν καὶ τὰς μετὰ τῶν βασιλέων διατριβὰς ὥσπερ ὁδῷ τινι χρησάμενος οὕτως ἐποιήσατο , διὰ παντὸς γὰρ τοῦ Ἑλληνικοῦ πρωτεύσας καὶ πεῖραν ἑαυτοῦ παρασχὼν μυρίαν , οὕτως καὶ εἰς βασιλέως αὐλάς τε καὶ ἀκοὰς ἀφίκετο . 
ἐκ δὲ τούτου ἕτερος παρ’ ἑτέρου παραλαμβάνων αὐτὸν εἶχεν ἀντ’ ἄλλου κόσμου τῶν βασιλικῶν . 
γενόμενος τοίνυν ἐπ’ ἐξουσίας καὶ δυνάμεως τοσαύτης ὥστε καὶ τροφέως χώραν , οὐχὶ διδασκάλου μόνον τῶν παίδων ἔχειν , τὴν μὲν ἄλλην σωφροσύνην καὶ κοσμιότητα ὅσην παρέσχετο οὐ φαῦλον ἔργον διηγήσασθαι . 
ἔπραττε δὲ ταυτὸν ὅπερ καὶ περὶ τὰς ἀρχαίας διατριβάς . 
ἔν τε γὰρ ταῖς διατριβαῖς δυσχεροῦς μὲν οὐδενὸς οὐδενὶ πώποτε τῶν πάντων αἴτιος γενέσθαι λέγεται , ἀγαθοῦ δὲ ἀεί τινος καὶ μαθηταῖς αὐτοῖς καὶ παιδαγωγοῖς αὐτῶν . 
καὶ γὰρ ἐλευθέρους ἀφεθῆναι καὶ ἑτέρων τιμῶν τυχεῖν . 
πλείστοις δὴ πάντων αἴτιος Ἀλέξανδρος ἐγένετο , μάλιστα μὲν οἶμαι τοιούτους παρέχων ἑκάστοις τοὺς παῖδας ὥστε καὶ τοὺς ἀκολουθοῦντας καὶ μετέχοντας τῆς εἰσόδου τῆς παρ’ ἐκεῖνον εὐδοκιμεῖν παρὰ τοῖς ἐπιστήσασιν , ἔπειτα καὶ αὐτὸς ἐκ τοῦ φανεροῦ τὰς τοιαύτας χάριτας ἀντὶ τῶν συνήθων τοῖς ἄλλοις αἰτούμενος . 
παραπλήσια δὲ καὶ ἐν τοῖς βασιλικοῖς πράγμασιν · 
ἐλύπησε μὲν γὰρ οὐδένα πώποτε , ἀγαθὸν δέ τι καὶ συγγενεῖς καὶ φίλους καὶ πατρίδα καὶ πόλεις ἐργαζόμενος διεβίω . 
μυρία δὲ εὐεργετήσας μυρίους οὐδένα πώποτε τῆς εὐεργεσίας μισθὸν ᾔτησε , τῆς μέντοι τέχνης οὐκ ᾐσχύνετο λαμβάνων . 
ἐδόκει γὰρ αὐτῷ λυσιτελεῖν τοῖς νέοις μαθημάτων ἕνεκα τολμᾶν προΐεσθαι , καὶ ταῦτα ὅστις δυνατός · ἐπεὶ τούς γε ἀδυνάτους οὐκ ἠνώχλει , ἀλλὰ καὶ παρ’ αὑτοῦ προστιθέντα αὐτὸν ἴσμεν . 
οὐ τοίνυν ἀπὸ μὲν τῆς τέχνης καὶ τῶν συνουσιῶν τοσαῦτα ὠφέλει , τὰ δ’ εἰς πράξεις τε καὶ πολιτείαν ἑτέρων ἡττήθη . 
εἰδείητε δ’ ἂν ὑμεῖς μάλιστα κἀγὼ παρ’ ὑμῶν τινῶν ταῦτα πυνθάνομαι , ὡς ὑμῖν μικροῦ πᾶσαν τὴν πόλιν ἐκ καινῆς ἀνώρθωσεν . 
οὕτως οὐ μόνον λόγος ἦν τις τὸ ἐκείνου πρᾶγμα · ὃ δὲ τῶν οἰκοδομημάτων πλείονος ἄξιον , ἡ σωφροσύνη καὶ τὸ δίκαιον , ἡγούμενον πάντων ὧν ἐκεῖνος καὶ λέγειν καὶ πράττειν ἠξίου , καὶ τὸ μηδαμοῦ τὴν χρείαν ἐκβαίνειν , ἀλλ’ εἶναι νοῦν ἐχούσας τὰς φιλοτιμίας ἃς ὑμῖν προὐξένει . 
οὐ μὴν οὐδ’ ἐπὶ τούτῳ προῖκα χρηστὸς ἦν , ἀλλ’ οἱ μέγιστοι τῶν κόσμων ὑμῖν τῆς ἐκείνου μεγαλοψυχίας σημεῖον εἰσίν . 
ἡγοῦμαι δ’ εἰ καὶ μηδὲν πώποτε ἀνάλωσεν εἰς ὑμᾶς , ἔκ γε τῶν ἄλλων ὧν ἔλεγε καὶ ἔπραττεν ὑπὲρ ὑμῶν εἰκότως ἂν αὐτὸν εὐεργέτην νομίζεσθαι . 
εἰ δ’ αὖ μηδὲν μὲν ἄλλο μήτ’ εἶπε μήτ’ ἔπραξε , τοσαῦτα δὲ οἴκοθεν εἰσήνεγκεν , εἰκότως ἂν αὐτὸν ἐν πρώτοις εὐδοξεῖν . 
καὶ μὴν εἰ μήτε ἀπὸ χρημάτων μήτε ἀπὸ τῶν ἄλλων χρήσιμος ὑμῖν ἐγένετο δημοσίᾳ , τό γ’ ἐν τούτῳ καταστῆναι τάξεως αὐτὸν ἐν τοῖς Ἕλλησιν εἰκότως ἂν ὑμῖν εἶχε φιλοτιμίαν · ἡ γὰρ ἐκείνου δόξα κοινὴ τῆς πόλεως γεγένηται . 
μέγα γὰρ καὶ πόλει καὶ ἔθνει ἕνα τὸν πρῶτον παρέχεσθαι . 
ὑμεῖς δὲ καὶ διαφερόντως ἑτέρων τῆς ἐκείνου τύχης ἀπελαύσατε . 
οὐδενὶ γὰρ τῶν πάντων οὕτως ὠνομάζετο ἡ πατρίς . 
ἀλλ’ ὥσπερ οἱ ἄλλοι πατρόθεν ἢ ἀπὸ τῶν ἄλλων πραγμάτων γνωρίζονται , οὕτως ἐκεῖνος μετὰ τῆς πόλεως εὐθὺς ἠκούετο . 
ἐπεὶ κἀν τοῖς βιβλίοις ἃ διωρθοῦτο τοῦτο ἐγκαταλέλειπται σύμβολον . 
ἐπὶ γὰρ τῷ Ἀλεξάνδρῳ παράγραμμα ἦν ἡ πατρίς . 
ὥστε ὁσάκις τις ἐκείνου μέμνηται , τοσαυτάκις ὑμεῖς εὐδοκιμεῖτε . 
καὶ καθέστηκεν ὑμῶν ἡ πόλις ἐν μητροπόλεως σχήματι τῇ ἀρχαίᾳ Ἑλλάδι . 
ἀνθ’ ὧν δικαίως τόν τε τάφον κοσμεῖτε καὶ ὡς ἀρχηγέτην καὶ οἰκιστὴν τιμᾶτε τοῖς πᾶσι τὸν ἄνδρα καὶ ψηφίζεσθε , ἃ τοῖς πρώτοις κτίσασι τὴν πόλιν ὑμῶν . 
ταῦτα γὰρ οὖν μικρόν τί με ὡς ἐπὶ τῇ συμφορᾷ παρεμυθήσατο ἀκούσαντα , καὶ διὰ ταῦτα μάλιστα ἐπιστεῖλαι προήχθην ἀγασθεὶς τῆς γνώμης . 
αἰσχρὸν γὰρ εἰ Ἀμφιπολῖται μὲν Βρασίδᾳ θύειν ἠξίουν ὡς ἥρωι καὶ οἰκιστῇ , ὅτι αὐτοὺς Ἀθηναίων ἀπέστησεν , ὑμεῖς δὲ ὃς ὑμᾶς συνέστησεν ἅπασι τοῖς Ἕλλησι , καὶ ὃς δυσχεροῦς μὲν οὐδενὸς οὐδενὶ πώποτε αἴτιος κατέστη , πάντας δὲ ὠφελῶν καὶ λόγῳ καὶ ἔργῳ διετέλεσεν ἀφ’ ὑμῶν ἀρξάμενος τῆς πατρίδος , τοῦτον μὴ ἐμέλλετε ἐν ἀρχηγέτου μοίρᾳ τιμήσειν , κοινοῦ γε τοῖς Ἕλλησιν , ὡς ἐγώ φημι . 
καὶ μὴν εἰ Ὅμηρον Σμυρναίοις παρασχέσθαι καὶ 
Παρίοις Ἀρχίλοχον καὶ Βοιωτοῖς Ἡσίοδον καὶ Κείοις δὴ 
Σιμωνίδην καὶ Στησίχορον Ἱμεραίοις καὶ Θηβαίοις Πίνδαρον καὶ Μυτιληναίοις Σαπφὼ καὶ Ἀλκαῖον καὶ ἑτέροις ἑτέρους τινὰς φέρει φιλοτιμίαν , τὰς γὰρ Ἀθήνας ἐῶ τὰ νῦν , ἦ που καὶ ὑμᾶς μέγα φρονεῖν εἰκὸς ἐπὶ τῷ τούτους ἅπαντας κοσμήσαντι καὶ δείξαντι . 
οἶμαι γὰρ εἴ τις θεῶν ἔδωκεν αὐτοῖς ἀνάστασιν ἔτι τούτου ζῶντος πάντας ἂν εἰς ταυτὸν τοὺς ὁμοτέχνους αὐτῶν συναγαγόντας παρὰ τούτου κελεύειν μανθάνειν ἃ χρὴ περὶ αὐτῶν φρονεῖν καὶ λέγειν . 
ἐγέλων δ’ ἔγωγε ἐπὶ τοῖς τὸν Πλάτωνα προϊσταμένοις καὶ περὶ τοῦτον μόνον φιλοσοφοῦσιν , ὁ δὲ τῷ 
Πλάτωνι παντὸς ἄλλου μᾶλλον γνώμην ἐμὴν κεχαρισμένος . 
καὶ τοσοῦτον τοὺς ἄλλους ἐνίκα ποιηταῖς , λογογράφοις , ἅπασι τοῖς ἄνθεσιν ὅσοις αἱ ὧραι , φασὶ , φύουσι . 
καὶ μὴν τοῦτό γε οὔθ’ ὑμᾶς λανθάνειν εἰκὸς οὔτε τοὺς ὕστερον ὡς καλὰ μὲν καὶ ἃ γράψας κατέλιπε καὶ βελτίονα τῶν ὁμοφύλων πάντων . 
ὅμως δὲ μικρὰ ἄττα εἴδωλα τῆς ἐκείνου παιδείας τε καὶ γνώμης . 
τοσοῦτον ἐνίκα ταῖς συνουσίαις ὥστ’ ἔμοιγε τὸ τοῦ Πλάτωνος αὐτοῦ παρίστασθαι , παιδιὰν εἶναι δοκεῖν τὰ ἐν τοῖς γράμμασι πρὸς τὰς ὁμιλίας αὐτὰς τῶν σοφῶν ἀνδρῶν · ὥστε τοῦτό γε μήποτε οἰηθῇ τις ἐκ τούτων ὄψεσθαι πάντα τὸν Ἀλέξανδρον · καίτοι τὸ τῆς Ὁμηρικῆς συγγραφῆς ἀποχρῶν καὶ ταύτῃ κόσμος εἶναι πολλαχῆ . 
δοκεῖ δέ μοι καὶ τὸ Αἰσώπου πρᾶγμα κομψὸν μέν τι γενέσθαι καὶ σοφὸν , τῇ δὲ 
Ἀλεξάνδρου παιδείᾳ παραβαλεῖν παιδιά · ἐπεὶ πόστον μέρος ἦν τῶν Ἀλεξάνδρου τὰ Αἰσώπου σοφὰ , τοσοῦτον τὰ δεύτερα τῶν πρώτων ὑμῖν βελτίω ἐξήνεγκεν ἡ γῆ . 
θαυμαστὸν δὲ καὶ τοῦτο . 
μόνῳ γὰρ αὐτῷ τὸ δαιμόνιον πάνθ’ ὁμαλῶς συμμετρησάμενον φαίνεται , σῶμα μὲν κάλλιστον καὶ ἰσχυρότατον καὶ ὑγιεινότατον καὶ γεραρώτατον . 
οὔκουν ἔμοιγε κριτῇ οὐδεὶς οὕτως ὡραῖος καὶ καλὸς ὡς ἐκεῖνος ἐν μυχῷ τοῦ γήρως . 
ψυχὴ δὲ ἡμερωτάτη καὶ παντὸς καλοῦ φυὴν μετεσχηκυῖα , παιδεία δὲ εἰς ὑπερβολὴν καὶ δόξα πρὸς ἀξίαν καὶ τιμαὶ παρ’ ἰδιωτῶν καὶ παρὰ βασιλέων παραπλήσιαι κατὰ τὴν ἑκατέρων τάξιν · καὶ κλῆρος οἴκου προϊὼν ἀεὶ καὶ πόνοι μετὰ ῥᾳστώνης καὶ βίου πέρατα μήκιστα , ὡς δ’ εἰπεῖν , πᾶν εἶδος εὐχῆς συνεληλυθὸς , καὶ τὸ δίκαιον θεωρούμενον μετὰ τῆς τύχης . 
καίτοι πάντα τὸν αὐτὸν λαβεῖν ἐδόκει μέχρι τούτου τῶν ἀδυνάτων εἶναι , ὁ δὲ ἢ τῶν γε δὴ πλείστων ἀνὴρ εἷς τυχὼν φαίνεται . 
γνοίη δ’ ἄν τις ἐξετάσας ἓν μόνον αὐτοῦ τὸ περὶ τὴν συνουσίαν τὴν πρὸς τοὺς βασιλέας καὶ παραθεὶς τὴν Ἀριστοτέλους πρὸς Φίλιππον καὶ Ἀλέξανδρον γενομένην . 
ὡς ἡ μὲν ἐκείνου οὐ παντάπασιν ἀναίτιος τοῖς 
Ἕλλησιν , ἀλλ’ ἐδόκει τοῖς ἀνταγωνισταῖς καὶ τοῖς πολεμίοις συνεῖναι τοῦ κοινοῦ γένους , ἡ δὲ τούτου μετὰ τῆς δυνάμεως τὴν εὐδοξίαν εἶχεν . 
οὐ γὰρ δυσμενέσι καὶ τοῖς πολεμίοις τῶν Ἑλλήνων , ἀλλ’ εὐεργέταις , οὐδ’ ἐπὶ τῷ κοινῷ κακῷ τῶν ὁμοφύλων συνῆν , ἀλλὰ καὶ πρὸς τῷ μηδὲν ἐναντιοῦσθαι καὶ ὠφελῶν εἴ τι δυνατὸν ἀεὶ τὸν εἰς χρείαν ἐλθόντα τῶν Ἑλλήνων καὶ δημοσίᾳ πᾶσιν ἀντὶ προξένου κοινοῦ καθεστηκώς . 
τὴν δ’ αὖ Πλάτωνος πρὸς 
Διονύσιον , ὄντα μὲν δή που τὸν Διονύσιον ὅστις ὤφθη καλῶς ὕστερον ἐν Κορίνθῳ . 
ἀλλ’ ἐῶ τοῦτο . 
ἀλλ’ ὅ γε ἐβουλόμην εἰπεῖν περὶ τῆς ὁμιλίας , ὅτι γενναίαν μὲν , εὐτυχῆ δὲ οὐκ ἔξεστι προσειπεῖν , αὐτῷ δὲ ὑπῆρξεν ἀμφότερα , καὶ βούλεσθαι τὰ βέλτιστα ἀεὶ καὶ τυγχάνειν . 
καὶ γὰρ οὖν οὐ ῥᾴδιον εὑρεῖν ὁποτέρῳ τῷ γένει μᾶλλον ἀνὴρ τίμιος , πότερα τῷ 
Ῥωμαίων , ἢ τῷ Ἑλληνικῷ , οὕτω πολλοῦ τοῖς ἄρχουσιν ἄξιον παρέσχεν ἑαυτόν . 
ἐν τίσι δὲ ἀνθρώπων οὐκ εἰκὸς ἐκείνου λόγον εἶναι καὶ πάλαι καὶ νῦν ; 
τίνες οὕτως ἐπ’ ἐσχάτοις οἰκοῦσι ; 
τίνες οὕτω τῶν καλῶν ἀναίσθητοι ; 
τίς οὐ δακρύσει τῆς φήμης ἐπελθούσης ; 
καὶ γὰρ εἰ καθ’ ὥραν ὁ θάνατος , ἀλλ’ οὐ τοῖς γε Ἕλλησιν ὡραῖον ἀνδρὸς τοιούτου στερηθῆναι . 
ἦ που νῦν ἅπασα μὲν ποίησις ἀπήνθηκε , πᾶσα δὲ συγγραφὴ συνέσταλται , πάντα δ’ ὑπολέλοιπε τὸν ἐξηγητὴν καὶ προστάτην οὐκ ἔχοντα , χήρα δ’ ἡ τέχνη . 
συνέσταλται δ’ ἀναγκαίως μικρὰ μικρῶς τοῖς πολλοῖς . 
ὃ δέ φησιν Ἀριστοφάνης περὶ Αἰσχύλου σκότον εἶναι τεθνηκότος , τοῦτ’ ἄξιον καὶ περὶ τούτου νῦν εἰπεῖν εἰς παιδείας λόγον . 
ὦ σχῆμα κάλλιστον . 
ὦ τῶν Ἑλλήνων πρεσβύτατε . 
ὦ διὰ βίου θαυμασθείς . 
ὦ ποθεινὸς μὲν τοῖς ἐντυχοῦσι , ποθεινὸς δὲ τοῖς ἄλλοις ἐντυχεῖν , μακαριστὸς δὲ καὶ τῆς τελευτῆς ἧς πυνθανόμεθα , ὃς οὐκ ἐν νόσοις ἀναλωθεὶς οὐδὲ ὀδύναις πληγεὶς , ἀλλὰ διημερεύσας ἐν τοῖς εἰωθόσιν , ὥσπερ κληθεὶς ὑπὸ τοῦ δαίμονος μεθῆκας ἐπὶ τῷ βιβλίῳ τὴν ψυχὴν , καὶ κατ’ ἐπωνυμίαν ἐτελεύτησας τὸν βίον , ὥσπερ οἵ τι ἄλλο ἐξειργασμένοι δῑ ἀκριβείας εἰς τέλος , ἅπασαν δὴ τὴν πορείαν τοῦ βίου διεξελθὼν καὶ τὰ σαυτοῦ πράξας εἰς τὸ ἔσχατον τῆς δυνάμεως . 
εἰ δὲ ἀληθεῖς οἱ Πινδάρου λόγοι καὶ Πλάτωνος καὶ παντὸς τοῦ περὶ Ἀλέξανδρον ἐργαστηρίου καὶ διατριβαί τινές εἰσι τῶν ἐν Ἅιδου , ἦ που νῦν ποιητῶν τε χοροὺς εἰκὸς ἵστασθαι περὶ ἐκεῖνον ἀρχομένων ἀπὸ Ὁμήρου τὴν δεξιὰν προτεινόντων καὶ λογοποιῶν καὶ συγγραφέων καὶ ἁπάντων ὡς αὑτὸν ἑκάστου καλοῦντος καὶ μεθ’ αὑτοῦ σκηνοῦσθαι κελεύοντος , ταινιούντων , ἀναδούντων , καὶ οὐ δή τοι μετὰ κρίσεώς τε καὶ ἀμφισβητήσεως πρὸς ἕτερον , ἀλλ’ ἀπὸ τῆς πρώτης βοῆς · οἶμαι δὲ οὐδὲ καταβήσεσθαι πολλῶν ἐτῶν κεφαλὴν ἀξιόχρεω πρὸς τοῦτον ἀγωνίσασθαι , ἀλλ’ εἶναι διηνεκῆ τὸν θρόνον αὐτοῦ ὡς ἀρίστου κήρυκος τῶν Ἑλλήνων καὶ προηγητοῦ . 
μηδεὶς δ’ ὑμῶν νεμεσήσῃ , εἰ μεταξὺ γράφων πρὸς ὑμᾶς ταῦτα ἀπεφθεγξάμην , ἐπεὶ καὶ αὐτῆς τῆς ἐπιστολῆς αἴτιον τὸ βούλεσθαι περὶ ἐκείνου καὶ ἀκούειν καὶ λέγειν . 
οὐ μὴν οὐδὲ δάκνεσθαί γε ἐπὶ τῷ ἀνδρὶ ἔγκλημα , οὐδ’ εἰ τηλικοῦτος ὢν οἴχεται · μάλιστα μὲν γὰρ οὐ τὰ νεώτατα εἰκὸς ἀσπάζεσθαι , ἀλλὰ τὰ σπουδαιότατα . 
ἔπειτα καὶ ἡ ζημία τοσούτῳ μείζων ὅσῳ μεῖζον καὶ σπανιώτερον τὸ ἕρμαιον ἄνδρα ἐν τούτῳ γήρως ἰδεῖν οὕτω τοῖς πᾶσι πράττοντα , καὶ διὰ πάντων σώζοντα τὴν ἕξιν ὑγιείας , μνήμης , συνέσεως , φαιδρότητος , τῶν ἄλλων . 
πολὺ γὰρ μᾶλλον ἔτι ζῶντος εἰκὸς ἀγωνιᾶσαι μή ποτε ἀπαλλαγείη καὶ προσορᾶν , ἕως ἐνῆν , ὥσπερ ἄλλο τι ἀγαπητὸν ἢ τελευτήσαντος τὴν ἡλικίαν ὑπολογίζεσθαι . 
ἀλλὰ ταῦτα μὲν οὐ δέος μή τις ὑμῶν ἐπιτιμήσῃ , οὓς ἅπαν ἀκούω καὶ ποιεῖν καὶ λέγειν . 
ἐπιστρέψω δὲ πρὸς ὑμᾶς αὖθις τῷ λόγῳ , βραχέα δ’ ἔσται τὰ λοιπά . 
φημὶ γὰρ ὑμᾶς τοῖς τε ἄλλοις ἅπασι δικαίως ἐκεῖνον τιμᾶν καὶ τῶν οἰκείων αὐτοῦ μεμνημένους ὀρθότατα ποιεῖν καὶ προσήκοντα τῇ πάσῃ γνώμῃ , γυναῖκα μὲν τὴν ἐκείνου καθάπερ τινὰ ἱερὰν νομίζοντας καὶ ἀγαθοῦ τινος δαίμονος λῆξιν , εἰ θέμις εἰπεῖν , συγγενεῖς δὲ τοὺς ἐκείνου κάλλιστα ὑπομνήματα ἐκείνου νομίζοντας , παῖδας δὲ τοὺς μὲν πρεσβυτέρους δῑ αἰδοῦς ἁπάσης ἄγοντας , τὸν δὲ νεώτατον ἐκτρέφοντας τέως προθυμότατα καὶ ἐπιτροπεύοντας δημοσίᾳ . 
συμβέβηκε δὲ αὐτῷ πάθος οὐ φαυλότατον · πλείστους γὰρ Ἑλλήνων παιδεύσας ὁ πατὴρ αὐτοῦ καὶ παῖδάς τε ὧν ἐπαίδευσε παιδεῦσαι ἐφικόμενος τὸν υἱὸν οὐκ ἐξίκετο τὸν αὑτοῦ , ἀλλ’ ἑτέρου δεῖται διδασκάλου ὁ τοῦ κοινοῦ τῶν Ἑλλήνων . 
ὑμεῖς δὲ καὶ ταύτην τὴν συμφορὰν καὶ πᾶσαν τὴν περὶ τὸ συμβεβηκὸς δυσχέρειαν ἀνασώσασθε , ὡς ἐν πατέρων μοίρᾳ προεστῶτες , συνελόντι δ’ εἰπεῖν τὴν ἑστίαν τὴν Ἀλεξάνδρου δημοσίαν ὑμῶν νομίζοντες · παρακελεύσασθαι δέ μοι ταῦτα ἀναγκαῖον , ὅπερ γε καὶ ἐν ἀρχῇ τῆς ἐπιστολῆς εἶπον , ἢ ὅ τι βούλεσθε καλεῖν τὸ βιβλίον , πολλαχῆ μοι τἀκείνου προσῆκεν · ἐπεὶ καὶ τῆς φιλίας ἣν ἐφίλουν ἐκεῖνον πρέποντας τοὺς καρποὺς ἐκομιζόμην · οὗτοι δ’ ἦσαν οὐχ ἧττον φιλοῦντα ἐφίλουν , ἔδειξε δὲ χωρὶς τῶν ἄλλων καὶ οἷς ὅτε ἐνόσουν ἐν Ῥώμῃ ἔπραξεν , οὐδὲν ὅ τι οὐ γιγνόμενος τῶν εἰς σωτηρίαν ἔμοιγε , καὶ τοῦ γε εἰς τὴν οἰκείαν σωθῆναι μετὰ τοὺς θεοὺς αὐτὸς αἰτιώτατος κατέστη . 
καὶ μὴν τά γε ὕστερον τί τις ἂν λέγοι ; 
ἠνίασε δέ με καὶ ἡ παράκλησις αὐτοῦ , μυρία γὰρ δὴ ἐπὶ μυρίοις καὶ αὐτὸς παρὼν καὶ διὰ γραμμάτων ὕστερον ᾔτει με τῶν συγγραμμάτων τῶν ἐμῶν ἀναθεῖναι μετὰ τῶν ἄλλων βιβλίων ὑμῖν , ἐπαγγελλόμενος τάξιν αὐτοῖς τὴν πρώτην . 
ἐγὼ δ’ ἔτι ἐπισκέψασθαι αὐτὰ χρῄζων οὐκ εἶχον ὑπακοῦσαι . 
οὕτως οὔτε ἀνέγραψεν Ἀλέξανδρος βιβλία ἡμέτερα οὔτε ἔγνω τὰ πλείω . 
ἀλλὰ μὴν τήν γε ψῆφον ἣν ἤνεγκεν ἀεὶ περὶ τῶν λόγων τῶν ἡμετέρων , φθόνου μὲν οὐκ οἶδα εἰ κρείττω , μείζω δὲ ὑπερβολῆς ἤνεγκεν · ἃ πάντα καὶ μεμνῆσθαί με ἐκείνου καὶ συμφορὰν οὐ φαύλην ἄγειν τὸ συμβεβηκὸς ποιεῖ , καὶ προσέτι μὴ δοκεῖν πολυπραγμονεῖν πρὸς ὑμᾶς νυνὶ διαλεγόμενον . 
ἐβουλόμην δ’ ἂν καὶ τὸ σῶμα βέλτιον ἔχειν μοι τῶν τε ἄλλων ἕνεκα καὶ ὅπως κἀμοί τι ἔχοιτε χρῆσθαι · ὡς ἐγὼ τοὺς ἐκείνῳ προσήκοντας ἴσον ἐμαυτῷ προσήκειν ὑπολαμβάνω . 
Παναθηναϊκός νόμος ἐστὶ τοῖς Ἕλλησι παλαιὸς , οἶμαι δὲ καὶ τῶν βαρβάρων τοῖς πλείστοις , τροφεῦσι χάριν ἐκτίνειν ἅπασαν , ὅση δυνατή . 
οὕστινας δ’ ἂν τροφέας προτέρους ὑμῶν ἄγοι τις , ὦ ἄνδρες Ἀθηναῖοι , δοκῶν γε δή πως εἰς Ἕλληνας τελεῖν , οὐ ῥᾴδιον εὑρεῖν , ὥς γέ μοι φαίνεται . 
μάλιστα μὲν γὰρ καὶ τῆς νενομισμένης ταυτησὶ τροφῆς καὶ κοινῆς ὑμᾶς εὐθὺς ἂν εὕροι τις ἐπωνύμους καὶ ποριστὰς σκοπῶν ἐξ ἀρχῆς · ὥστε ἔξεστιν εἰπεῖν ἰδίᾳ μὲν ἄλλους ἄλλοις εἶναι τροφέας , οὓς ἂν ἡ τύχη καὶ ὁ συμπίπτων χρόνος ἑκάστοις παρασκευάσῃ , κοινοὺς δὲ ἁπάντων τροφέας ὑμᾶς εἶναι καὶ μόνους καὶ πρό γε αὐτῶν ἔτι τῶν τροφέων , ὥσπερ οὓς πατέρας πατέρων καλοῦσιν οἱ ποιηταί · δῑ ἃ καὶ μόνα τὴν εὔνοιαν ἤρκει παρὰ πάντων ὑμῖν εἶναι κατὰ φύσιν . 
οὐ μὴν ἀλλ’ οἷ βλέπων τὸ δίκαιον ἐποιούμην καὶ περὶ ἧς εἶχον ἐν νῷ τροφῆς εἰπεῖν , τῆς ὡς ἀληθῶς καθαρᾶς καὶ διαφερόντως ἀνθρώπου , τῆς ἐν μαθήμασι καὶ λόγοις , τίς οὕτως ἔξω τούτων ἐστὶν ὥστ’ ἀγνοεῖν παρ’ ὑμῶν οὖσαν ἅπασι τὴν ἀρχήν ; 
ὥστε εἰκὸς καὶ τὸν περὶ τούτων λόγον δεῦρο κομίζειν καὶ τιμᾶν τοῖς γιγνομένοις τὴν πόλιν . 
ὡς τὰς μὲν ἄλλας χάριτας δικαίας μὲν , οὐ μὴν τῶν πραγμάτων ἄντικρυς εἶναι συμβέβηκε , μόνην δὲ ταύτην γνησίαν τῆς εὐεργεσίας ἔξεστι προσειπεῖν . 
ἡ γὰρ ὑπὲρ λόγων λόγῳ γιγνομένη χάρις οὐ μόνον τὸ δίκαιον ἔχει μεθ’ ἑαυτῆς , ἀλλὰ καὶ τὴν ἀπὸ τοῦ λόγου πρῶτον ἐπωνυμίαν βεβαιοῖ , μόνη γάρ ἐστιν ἀκριβῶς εὔλογος . 
μηδεὶς δὲ ὑμῶν , ὦ νῦν τε παρόντες τοῖς λόγοις καὶ χρόνῳ συνεσόμενοι , μηδεμίαν προπέτειαν μηδὲ εὐήθειαν καταγνῷ τοῦ παντὸς ἐγχειρήματος , εἰ μήτε προστησάμενοι σχῆμα φαυλότερον τοῦ λόγου μήτε ἃ πολλὰ καὶ ἐργώδη τῷ λόγῳ πρόσεστι δείσαντες ὑπέστημεν ἐκ τοῦ φανεροῦ τοσοῦτον ἀγῶνα . 
μάλιστα μὲν γὰρ , εἰ καὶ τοῦτο ἄξιον αἰτίας , οὐδὲ τὰ πρὸς τοὺς θεοὺς ἡμῖν γε παρεῖται τὸ μὴ οὐ τετολμῆσθαι . 
ἔπειτ’ οὐδέ με τοῦτο λέληθεν ὡς ἐργώδης ὁ λόγος καὶ χαλεπὸς διενεγκεῖν καὶ τὰς ἐκδρομὰς ὁπόσας ἔχει · ἃς καὶ συνιδεῖν ἁπάσας καὶ διελέσθαι καθ’ ἑκάστην καὶ πληρῶσαι διὰ τέλους ἀδύνατον μὴ οὐ σὺν μεγάλῃ καὶ λαμπρᾷ τῇ τύχῃ · 
πρὸς δὲ τούτοις , ἐφ’ ὅσοις ἔθνεσι τοῖς περὶ αὐτῶν εἰρηκόσι καὶ προκατειληφόσι τὰς ἀκοὰς ἐπερχόμεθα , μεῖζον ἔχοντες ἔργον ὅ τι φυλαξόμεθα ἢ ὅτῳ χρησόμεθα εὑρεῖν . 
ἄλλων γὰρ ἄλλα κεκοσμηκότων καὶ διεξεληλυθότων τὰ πᾶσι παρειμένα πᾶσι καὶ πεπλήρωται · καὶ συμβαίνει διπλοῦν τὸν ἀγῶνα γίγνεσθαι τῷ μετὰ πάντας ἐγχειροῦντι , καὶ χωρὶς πρὸς ἕκαστον καὶ κοινῇ πρὸς ἅπαντας . 
οὐ μὴν ἀλλ’ αὐτό γε τοῦτ’ ἐστὶ τὸ καὶ μόνον πεποιηκός μοι τὸν λόγον , ὅτι οὕτω πολλοῖς καὶ μεγάλοις τῆς πόλεως ὑπερεχούσης , καὶ τόπον οὐδένα τοῖς βουλομένοις εὐφημεῖν ἀργὸν παρεικυίας , οὐδείς πω μέχρι τῆσδε τῆς ἡμέρας εἰς ἅπαντα καθῆκεν ἑαυτὸν οὐδ’ ἐθάρρησεν . 
ἀλλ’ οἱ μὲν τοὺς ἄνω χρόνους ἐν τοῖς ποιήμασιν ᾄδουσι καὶ τὰ πρὸς τοὺς θεοὺς κοινὰ τῇ πόλει , καὶ ταῦτ’ ἀπὸ τοῦ παρείκοντος , οἱ δὲ τοὺς ἐπὶ τῶν καιρῶν πολέμους πρὸς 
Ἕλληνας καὶ βαρβάρους ἀφηγοῦνται μεμερισμένως · ἕτεροι δὲ τὴν πολιτείαν καταλέγουσιν · οἱ δὲ ἐν τοῖς ἐπιταφίοις λόγοις τῶν ἀποθανόντων ἐνίους προσειρήκασιν . 
εἰσὶ δὲ οἳ κἀν τούτοις , οὐχ ὡς νομίζεται , διὰ τῶν πράξεων ἦλθον , ἀλλ’ ἑτέραν ἐτράποντο , δείσαντες , ἐμοὶ δοκεῖν , ἐλάττους γενέσθαι τῶν πραγμάτων , οὐκ ἔξω μέν που συγγνώμης λαβόντες φόβον , ἀλλ’ οὖν οὕτω πολλοῦ τινος ἐδέησαν περὶ πάντων γε τῶν ὑπαρχόντων τῇ πόλει διεξελθεῖν . 
καὶ μὴν οἱ μὲν τὴν σοφίαν αὐτῆς ἐγκωμιάζουσιν , οἱ δὲ τὰς ἀποικίας καταλέγουσιν , ἕτεροι δὲ αὖ τὴν κοινότητα καὶ φιλανθρωπίαν ὑμνοῦσι , καὶ ταῦτα οἱ μὲν τοῖς συγγράμμασί που τοῖς ἄλλοις ἐγκαταμιγνύντες , οἱ δ’ ἀπὸ στόματος οὑτωσὶ κατὰ τὸ συμβαῖνον τῆς μνήμης . 
ὡς δὲ ἁπλῶς εἰπεῖν , ἅπαντες ἢ τῷ βουλήματι τῷ σφετέρῳ μεμετρήκασιν ἢ τῇ δυνάμει τὰ πρὸς τὴν πόλιν , οὐ τῷ τῆς πόλεως μέτρῳ οὐδὲ τῷ τῶν πραγμάτων , ἀλλὰ ὥσπερ πελάγους ἀπείρου καὶ τοῖς ὀφθαλμοῖς οὐχ ὁρίζοντος ἕκαστος ὅσον καθορᾷ , τοῦτο θαυμάζει · καὶ συμβέβηκεν ὥσπερ αἴνιγμα τῇ πόλει · 
ᾗ γὰρ τοσοῦτον εὐφημιῶν καὶ δόξης περίεστι , ταύτῃ , κἂν ὡς ἐλάχιστον τούτων ὧν μέτεστιν εἴπῃ τις , οὐ τοῦ παντὸς ἁμαρτήσεται . 
οὐ δὴ δίκαιον τὴν μόνην τοῦ τολμήματος αἰτίαν καὶ δῑ ἣν εἰκότως ἐδέησε τοῦ νυνὶ λόγου , ταύτην ἐκείνης ἀξιῶσαι τῆς αἰτίας , ᾗ τὸ τῆς μέμψεώς ἐστιν ὄνομα . 
ἔπειτα εἰ μὲν μὴ πολλῶν καὶ καλῶν καὶ μεγάλων ὄντων , οὐ μὲν οὖν οὔτ’ ἀπαριθμῆσαι ῥᾳδίων οὔτε μετρῆσαι δυνατῶν τῶν εἰς τοσοῦτον τὴν πόλιν ᾐρκότων , ἕν τι καὶ τοῦτο τὸ τῶν λόγων ἦν ἀγαθὸν , οὐκ ἂν ἴσως ἥρμοττε παρακινδυνεύειν , ἀλλ’ ἐᾶν ὅπως ποτ’ εἶχε τὰ τῆς δόξης αὐτῇ · νυνὶ δ’ ὥσπερ τῶν ἄλλων ἁπάντων ἡγεμὼν τοῖς Ἕλλησιν , οἶμαι δὲ καὶ τοῖς ἄλλοις ἀνθρώποις , γεγένηται , οὕτως ὅτι καὶ τῶν λόγων πρώτη γνώριμόν ἐστιν · 
ὥστε οὔτ’ ἀλλοτρίᾳ τῇ πείρᾳ χρώμεθα , οὐδ’ ἑτέρωσε φέρουσαν ὁδὸν προειλόμεθα , ἀλλ’ ἀκριβῶς ἐπὶ τὴν πόλιν καὶ τοὺς Ἀθηναίους , οὔτε ἐλάττω τὰ τῆς πόλεως ποιοῦμεν , ἀλλ’ ἕν τι τῶν τῆς πόλεως ἐκτίνομεν , εἰς ὅσον ἐγχωρεῖ . 
εἰρημένον δὲ ὑπὸ πολλῶν πολλάκις ὡς ἄρα οὐ ῥᾴδιον εὑρεῖν ὅθεν ἄρξεταί τις , ἐμὸν , οὐκ ἄλλου τοῦτον τὸν λόγον εἶναι νομίζω τῇ χρείᾳ . 
οὐ γὰρ μόνον τῷ πρεσβυτάτην εἶναι τῶν ἐν μνήμῃ τὴν πόλιν συμβαίνει καὶ τὴν ἀρχὴν ἀνήκειν εἰς τὸ πλέον τοῦ φανεροῦ καὶ προχείρου λαβεῖν , ἀλλ’ ὅτι καὶ πολλὰς ὥσπερ ἐν κύκλῳ τὰς ἀρχὰς ὁ λόγος προδείκνυσιν , ἃς οὔτε ὁμοῦ ποιήσασθαι δή που δυνατὸν οὔθ’ ἥτις ἀρχὴ ταῖς ἄλλαις εἶναι νικήσει ῥᾴδιον κρῖναι · ἄλλα γὰρ ἄλλων ἕνεκα ἁρμόττειν ὥς γ’ ἐκ τοῦ προφαινομένου πρῶτα λεχθῆναι δόξαν παρίστησιν . 
ἣν δὲ ἁπασῶν ἐπικαιροτάτην ἀρχὴν ὑπολαμβάνω καὶ πρὸς ἣν ἥκιστ’ ἂν ἁμαρτεῖν , ἅπαντα καθιστάμενος τὸν λόγον , ταύτην καὶ δὴ ποιήσομαι · εἰ δ’ ὀρθῶς , ἢ μὴ , πάρεστι κοινωνεῖν τῆς γνώμης . 
οἶμαι δ’ , ἂν ὡς ὑπὲρ οἰκείας καὶ μετέχων τῶν ἀγαθῶν ἔστιν οὗ φαίνωμαι τῷ λόγῳ χρώμενος , οὐδ’ ὑμῖν ἂν φέρειν αἰσχύνην . 
ἡ γὰρ τῆς χώρας ἡμῖν φύσις τῇ φύσει τῶν ἀνδρῶν συμβαίνουσα φανήσεται καὶ οὔθ’ ἡ γῆ πρέπουσα ἑτέρων εἶναι , οὔκουν οὐδὲ ἐγένετο , οὔθ’ οἱ ἄνδρες ἄλλης ἀντὶ ταύτης ἄξιοι , οὔκουν οὐδὲ ἠλλάξαντο , ἀλλ’ ἔμειναν ἐφ’ ἧς εἶχον · ἄμφω δὲ ταῦτα ὄψει καὶ μνήμῃ κρίνεται . 
οἵ τε γὰρ οἰκήσαντες ἀεὶ τὴν χώραν ἐναργῆ καὶ θαυμαστὰ τῆς αὑτῶν ἐπιεικείας σημεῖα ἐξήνεγκαν ἐν παντὶ τῷ παρασχόντι , τὰ μὲν ἣν οὑτωσί τις ἂν εἴποι φιλανθρωπίαν ἐπιδεικνύμενοι τῇ τῶν τρόπων πραότητι καὶ ταῖς ὁμιλίαις , οὐδέσιν ἄλλοις ὁμοίως ἡμέροις εἶναι δοκεῖν λιπόντες , τὰ δ’ ἐν ταῖς χρείαις καὶ τοῖς κινδύνοις ἐν προβόλου μοίρᾳ τοῖς Ἕλλησι τεταγμένοι . 
καὶ τὸ τῆς χώρας αὖ σχῆμα τοιοῦτον ἐκ γῆς καὶ θαλάττης θεωροῦντι . 
πρόκειται γὰρ ἀντ’ ἄλλου φυλακτηρίου τῆς Ἑλλάδος τὴν γιγνομένην τάξιν ἔχουσα πρώτη πρὸς ἥλιον ἀνίσχοντα , προμήκης εἰς τὸ πέλαγος , καὶ μάλα ἐναργὴς συμβαλεῖν ὅτι τῆς Ἑλλάδος ἐστὶν ἔρυμα ὑπὸ τῶν κρειττόνων πεποιημένον καὶ μόνῃ ταύτῃ κατὰ φύσιν ἔστιν ἡγεῖσθαι τοῦ γένους . 
εἶτα καὶ τῆς φιλανθρωπίας ὡσπερεὶ σύμβολον ἐκφέρει · προβαίνει γὰρ μέχρι πλείστου , τὴν θάλατταν ἡμεροῦσα , καὶ ταῖς νήσοις ἐγκαταμίγνυται , θεαμάτων ἥδιστον , ἤπειρος ἐν νήσοις , καὶ τούτων ἐνίων νοτιωτέρα , πρώτη μὲν τοῖς ἐκ τοῦ πελάγους ὡσπερεὶ χεῖρα προτείνουσα εἰς ὑποδοχὴν , παντοδαποὺς δὲ ὅρμους καὶ λιμένας παρεχομένη κύκλῳ περὶ πᾶσαν ἑαυτὴν , ἔτι δὲ ἀκτὰς ἄλλας κατ’ ἄλλα μέρη τῆς τε θαλάττης καὶ ἑαυτῆς , καὶ πορθμοὺς πρὸς τὰς ἐπικειμένας νήσους οὐ πλέον διαλείποντας ἢ ὅσον αἱ νῆσοι πρὸς ἀλλήλας · ὥστε καὶ παραπλεῖν καὶ περιπλεῖν καὶ πεζεύειν καὶ ἔτι πελαγίους εἶναι διὰ τῆς Ἀττικῆς ὥσπερ ἐν πομπῇ κατ’ ἐξουσίαν τὸ πρὸς ἡδονὴν αἱρουμένους . 
αἱ δὲ ἐπίκεινται πανταχόθεν πεποικιλμέναι Κυκλάδες καὶ Σποράδες περὶ τὴν 
Ἀττικὴν , ὥσπερ τῆς θαλάττης ἐξεπίτηδες ἀνείσης ἀντὶ προαστείων τῇ πόλει , χοροῦ σχῆμα σώζουσαι , καὶ τὰ ἐκείνων κάλλη καὶ κόσμους τῆς πόλεως κάλλη καὶ κόσμους εἶναι συμβέβηκε . 
δύνανται γὰρ ὅπερ τοῖς βασιλείοις τὰ προπύλαια , καὶ σελήνην ἀστέρες ἐγκλείουσι , ποιητὴς ἂν εἴποι τις , μεῖζον φέρουσαι κέρδος ἢ ὅσον παρέχουσι · λέγω δὴ τοῦ προσοικεῖν . 
δῑ ἃ δὴ καὶ μόνῃ τῇ πόλει κυρίως ἄν τις φαίη τὴν ἀρχὴν αὐτῶν συμβῆναι καὶ γνησίαν ἐπὶ τῶν 
Ἑλληνικῶν , τοὺς δ’ ἄλλους νόθους εἰς τὴν θάλατταν ἐμβῆναι , ὥσπερ ὑποβολιμαίους , οὐ πατρικαῖς ταῖς νήσοις ἐπιθεμένους , ἀλλ’ ἁρπάσαντας τύχης ἀλογίᾳ , ὅπερ αὐτοὺς καὶ ταχέως πάλιν ἐξήλασε . 
τοῦτο δὲ τὸ σχῆμα καὶ ταύτην τὴν θέσιν τῆς χώρας ἐχούσης , τὸν μὲν ἀεὶ κατάπλουν τῶν ἐμπόρων τε καὶ καθ’ ἱστορίαν ἢ χρείαν εἰσαφικνουμένων , μεθ’ ὅσης τῆς ῥᾳστώνης καὶ ψυχαγωγίας γίγνεται καὶ τρυφῆς οὐ ῥᾴδιον εἰπεῖν , πλὴν εἰς ὅσον αὐτούς τις ἐπιμαρτύραιτο · οὕτω γὰρ παντάπασιν ἡ ψυχὴ προκαθαίρεται καὶ μετέωρος καὶ κούφη γίγνεται καὶ σφόδρα τῶν Ἀθηνῶν τῆς θέας ἐν παρασκευῇ , ὥσπερ ἐν ἱεροῖς προτελουμένη . 
ἐπίδηλον δὲ καὶ τοῖς ὀφθαλμοῖς πλέον τοῦ συνήθους τὸ φῶς ἐγγιγνόμενον , ἀφαιρούσης ἤδη τὴν πολλὴν ἀχλὺν ὡς ἀληθῶς καὶ καθ’ Ὅμηρον εἰπεῖν τῆς Ἀθηνᾶς ἔτι τῇ χώρᾳ προσαγόντων . 
ὥστε ἔοικεν ὀνείρατος εὐφροσύνῃ τὰ θεάματα καὶ χορείαν ἐξελίττειν , οὐ πλοῦν ἀνύτειν δόξαις ἂν , οἷα τὴν ναῦν ἀεὶ κύκλῳ περιίσταται κάλλη παντοδαπὰ ἄγοντα μετ’ εὐθυμίας ἐπὶ τὴν Ἀττικήν . 
τοῖς δ’ ὁρωμένοις συμβαίνει καὶ τὰ λεγόμενα , οἷς οὐκ ἔνεστιν ἀπιστεῖν · πάντα γὰρ ἑξῆς ὁμοίως ἔχει . 
Λητώ τε γὰρ , εἰ καὶ μικρὸν ὕστερον ἁρμόσει περὶ τῶν θείων διηγεῖσθαι , λυσαμένη τὴν ζώνην ἐν Ζωστῆρι τῆς Ἀττικῆς καὶ λιποῦσα τὴν ἐπωνυμίαν τῷ τόπῳ , βαδίζουσα ἀεὶ εἰς τὸ πρὸς ἕω τῆς Προνοίας Ἀθηνᾶς ἡγουμένης , ἀπ’ ἄκρας τῆς Ἀττικῆς ἐπιβᾶσα τῶν νήσων εἰς Δῆλον καταίρει καὶ τίκτει δὴ τοὺς θεοὺς τήν τε Ἄρτεμιν καὶ τὸν πατρῷον Ἀπόλλω τῇ πόλει , ἥ τ’ ἀπὸ τῆς Ἀσίας ἐπὶ τοὺς Ἕλληνας πρώτη διαβᾶσα δύναμις διὰ τῶν νήσων προσέσχεν εἰς Μαραθῶνα , καλῶς ὑπὸ τῆς φύσεως ἀχθεῖσα τοῦ τόπου πρὸς τὸ δοῦναι δίκην ὧν ἐπεβούλευσε τοῖς Ἕλλησιν . 
οὕτω δ’ ἐν ἀρχῇ τῆς Ἑλλάδος οὖσα ἡ χώρα ἐν μέσῳ τῆς πάσης οὐχ ἧττόν ἐστιν . 
ὅποι γὰρ ἀπ’ αὐτῆς κινηθείης , τὰ γνωριμώτατα τῶν Ἑλλήνων ἐκδέχεται γένη , καὶ ὥσπερ πόλιν ἡ οἰκεία χώρα προσοικεῖ , οὕτω καὶ τὴν Ἀττικὴν ἅπασα ἡ Ἑλλὰς προσοικεῖ . 
διὸ δὴ καὶ μόνη τὸ τῶν Ἑλλήνων πρόσχημα καθαρῶς ἀνῄρηται καὶ τοῖς βαρβάροις ἐστὶν ἐπὶ πλεῖστον ἀλλόφυλος · ὅσον γὰρ τῇ φύσει τοῦ τόπου κεχώρισται , τοσοῦτον καὶ τοῖς ἤθεσι τῶν ἀνδρῶν ἀφέστηκεν . 
οὔτε γὰρ ποταμοῦ μέσου κοινωνεῖ τινος οὔτ’ ἐστὶν αὐτῇ μεθόριον οὐδὲν τὸ αὐτὸ διαιροῦν καὶ μιγνύον τὴν γῆν , ἀλλ’ ὥσπερ πρὸς ἀσπίδος ἐπίσημον πάντα πρὸς μέσον τοῦτο τὸ χωρίον ἐκ παντὸς ἄκρου τείνει τὰ Ἑλληνικὰ , καὶ πανταχόθεν κύκλοι περιέχουσι τὴν χώραν Ἑλληνικοὶ , οἱ μὲν ἐκ θαλάττης , οἱ δ’ ἀπὸ τῆς ἠπείρου περικείμενοι , ὥσπερ εἰκὸς τῇ κοινῇ τοῦ γένους ἑστίᾳ . 
τοσοῦτον δὲ πέφευγε τὴν ἀλλοδαπὴν καὶ βάρβαρον ὥστε καὶ ἐπὶ τῆς ἀντιπέραν ἠπείρου προὐβάλλετο ἑτέραν Ἑλλάδα ἄποικον ἑαυτῆς , ἣ νῦν ἤδη πλεῖστον βαρβάρων ἀφέστηκεν , ὥσπερ φύσει ταχθεῖσα ἡ πόλις , ἀντίπαλος τούτῳ τῷ γένει καὶ πολεμία . 
ἐξ ὧν ἄδολον μὲν καὶ καθαρὸν καὶ ἀδιάφθορον τὸ ἦθος ἀεὶ τοῖς ἐξ αὐτῆς διαγέγονε παρεχομένη , εἰλικρινῆ δὲ καὶ καθαρὰν καὶ ἄλυπον καὶ παράδειγμα πάσης τῆς Ἑλληνικῆς ὁμιλίας φωνὴν εἰσηνέγκατο . 
ἡ δ’ αὐτὴ θέσις τῆς τε χώρας ἐν τῇ Ἑλλάδι καὶ τῆς πόλεως ἐν τῇ χώρᾳ , μέση γὰρ ἐν μέσῃ κεῖται , τοσοῦτον πρὸς θάλατταν ἐπικλίνουσα , ὅσον τοὺς λιμένας ἧς εἰσι φαίνεσθαι . 
τρίτη δὲ ἀκόλουθος τούτων ἀνέχει , περιφανὴς ἄνω διὰ μέσης τῆς πόλεως , ἡ πάλαι μὲν πόλις , νῦν δὲ ἀκρόπολις , κορυφῇ παραπλησίως , οὐχ ὡς ὕστατον εἶναι τῆς πόλεως , ἀλλ’ ὡς περὶ αὐτὴν πᾶν τὸ λοιπὸν σῶμα τῆς πόλεως , ἄκρου καὶ μέσου ταυτοῦ συμπεπτωκότος , τὸ διὰ πάντων ἤδη τοῦτο κάλλος καὶ ὁ τελευταῖος ὅρος τῆς περὶ γῆν εὐκαιρίας . 
ὥσπερ γὰρ ἐπ’ ἀσπίδος κύκλων εἰς ἀλλήλους ἐμβεβηκότων πέμπτος εἰς ὀμφαλὸν πληροῖ διὰ πάντων ὁ κάλλιστος , εἴπερ ἡ μὲν Ἑλλὰς ἐν μέσῳ τῆς πάσης γῆς , ἡ δ’ Ἀττικὴ τῆς Ἑλλάδος , τῆς δὲ χώρας ἡ πόλις , τῆς δ’ αὖ πόλεως ἡ ὁμώνυμος . 
ἀλλ’ ἐνταῦθα μὲν ἡμᾶς ὁ λόγος παρήνεγκε τῆς ἀεὶ παραπιπτούσης ἀκολουθίας ἐχόμενος . 
ἐπιστρεπτέον δὲ πάλιν πρὸς τὴν χώραν καὶ τὰ πρεσβεῖα φυλακτέον αὐτῇ , ἧς τὴν μὲν πρὸς γῆς τε καὶ θαλάττης φύσιν εἴπομεν δῑ ὅσων εἰκὸς ἦν , μῆκός τε φεύγοντες καὶ τὸ παρελθεῖν ἃ μὴ χεῖρον εἰπεῖν . 
ἀλλὰ μὴν τόν γε ὑπὲρ κεφαλῆς ἀέρα καὶ τὴν τῶν ὡρῶν κρᾶσιν οὕτω σύμμετρον εἴληχεν ὥστε εἰ τῷ λόγῳ μετρίως εἰπεῖν ἦν , εὐκτὸν ἂν ἦν . 
ἴσον γὰρ ἁπάντων ἀπέχει τῶν δυσχερῶν καὶ μετέχουσα τῶν ἀγαθῶν τῆς δυνάμεως ἑκάστης , ἃ λυπηρὰ πρόσεστιν ἑκάστῃ πέφευγε . 
τεκμαίρεσθαι δὲ ἔξεστιν οὐ μόνον τοῖς ὡραίοις νικῶσι καὶ παρὰ τὴν ἐπωνυμίαν καὶ τοσοῦτον τοῦ παντὸς ἔτους κατέχουσι χρόνον , ἀλλὰ καὶ τῇ ἀποστάσει , καθάπερ ἐν στάθμῃ , ὅταν τι βουληθῶμεν ἰδεῖν ἀκριβῶς . 
ὅσον γὰρ ἄν τις ἀποστῇ τῆς πόλεως δεῦρο ἢ ἐκεῖσε κινηθεὶς , ἢ τῇ θέρμῃ πλεῖον τῆς χρείας ἢ τῷ ψύχει προστυγχάνει . 
ὥστ’ ἐν τούτῳ μόνῳ νικᾶται ἐν ᾧ τὸ νικᾶν λυπεῖ καὶ οὗ τὸ νικᾶσθαι λυσιτελέστερον . 
τοσαύτη δ’ ἐστὶν ἡ περιουσία τῆς εὐτυχίας ὥστε καὶ τῶν ἄλλων γενῶν αἱ ταύτης ἄποικοι πόλεις αἱ τὴν νῦν Ἰωνίαν ἔχουσαι ἄριστα κεκρᾶσθαι δοκοῦσιν , ὥσπερ ἄλλο τι τῶν οἴκοθεν μετειληφυῖαι . 
ὥστε οὐ τὰ μὲν πρὸς ἄρκτον ἂν εἴποι τις εἶναι τῆς χώρας , τὰ δὲ πρὸς μεσημβρίαν ὀνομάζων , οὐδ’ αὖ τὰ λοιπὰ δύο ὡσαύτως , ἀλλ’ ἄνευ τῆς προσθήκης ἔξεστιν ὁρίσασθαι τὰ μὲν ἔνθεν αὐτῆς ἄρκτον εἶναι , τὰ δὲ ἔνθεν μεσημβρίαν ἤδη , ἀνατολάς τε καὶ δύσεις ὅσον τὸ ἄνω καὶ κάτω , αὐτὴν δ’ εἶναι πάντων ὡσπερεὶ μεθόριον , κοινόν τινα χῶρον , οὗ πάντα τὰ τμήματα συγκεράννυται , ὑπ’ αὐτὴν , ὡς εἰπεῖν , τὴν ἀκρόπολιν τοῦ οὐρανοῦ καὶ τὴν τοῦ Διὸς ἀρχὴν ὡς ἀληθῶς γιγνομένην λῆξιν τῆς Ἀθηνᾶς καὶ τῶν ταύτης ἔργων τε καὶ θρεμμάτων τόπον οἰκεῖον . 
οὐ γὰρ ἔστιν ὅστις τῶν περὶ γῆν ἀέρων τοσοῦτον ἀφέστηκε γῆς τῇ φύσει οὐδ’ αἰθέρι μᾶλλον εἴκασται . 
γῆς μὲν δὴ καὶ θαλάττης καὶ ἀέρων εἰς τοῦτ’ ἔθεσαν τὴν Ἀττικὴν οἷς ταῦτα ἔπρεπε δημιουργοῖς . 
ἃ δὲ τούτοις τοιούτοις οὖσιν ἕπεται πολλὴ ῥᾳστώνη δεικνύναι , πεδίων τε κάλλη καὶ χάριτας τῶν μὲν πρὸ τῆς πόλεως εὐθὺς ἀπὸ τοῦ τείχους , μᾶλλον δὲ ἀπὸ τῆς ἀκροπόλεως κεχυμένων καὶ ἐγκαταμιγνυμένων τῇ πόλει , τῶν δὲ ἐφ’ ἑκάστῃ τῇ θαλάττῃ τοῖς αἰγιαλοῖς ἐφορμούντων , τῶν δ’ ἐν τῇ μεσογείᾳ τοῖς ὄρεσι τοῖς περιέχουσιν ὥσπερ ἄλλοις ὁρίοις διειλημμένων ἐν κόλπων θαλαττίων τινῶν σχήματι . 
καὶ μὴν τήν γε τῶν ὀρῶν φαιδρότητα καὶ χάριν τίς οὐκ ἂν ἀγασθείη ; 
οἷς γε τοσοῦτον κόσμου περίεστιν ὥστε καὶ τὰς πόλεις αὐτὰ δὴ κοσμεῖ · ὃ γὰρ εἰκὸς ἔχειν τὴν χώραν , ἔργον θεῶν οὖσαν , σπέρμα τῆς χάριτος τῆς πρὸς τοὺς θεοὺς , τοῦτο δείκνυσιν ἐν τοῖς πρώτοις , καὶ προξενεῖ διὰ τῆς φύσεως τὴν χάριν . 
ἔστι δὲ ἐπιτηδειοτάτη πρὸς κάλλη νεῶν καὶ ἀγαλμάτων , ὥστε δὶς ἡγεμὼν τούτων ἂν εἴη . 
καὶ γὰρ ἐνθένδε ταῦτα πάντα ἤρξατο τῷ νόμῳ καὶ τὴν χορηγίαν οἴκοθεν ἡ πόλις ἔσχηκεν εἰς αὐτά . 
ἀλλὰ γὰρ οὐκ ἔχω τί χρήσωμαι , ἐπέρχεται γάρ μοι καὶ κατὰ μέρη τὴν ἐπιτηδειότητα ἀποφαίνειν τῆς χώρας , οἷον εὐθὺς τὸ μήτε ὑπτίαν εἶναι διὰ πάσης μήτε ὄρειον παντελῶς , ἀλλ’ ἐσχηματίσθαι πρὸς τὴν ἑκατέρου χρείαν ἐν μέρει καὶ πεποικίλθαι , ὥστε πῶς οὐκ ἂν ὀρθῶς εἴποι τις εἶναι τελέας καὶ πάσης τῆς οἰκουμένης οἱονεὶ μίμημα σωζούσης ; 
ἔτι δὲ ἡ τῆς θαλάττης τε καὶ γῆς διὰ τῶν λιμένων συζυγία καὶ συμφωνία , τῶν δ’ αὖ πεδίων καὶ τῶν ὀρῶν ἡ σὺν ὥρᾳ μίξις καὶ χάρις οὐ τῶν ὅπου τις ἂν εἴποι συμβεβηκότων οἶμαι . 
ἔξεστι δὲ ὁρᾶν καὶ τὰς φλέβας τὰς ἀργυρίτιδας ὥσπερ νοτίδας διὰ πάσης τῆς ὀρείου διηκούσας , ὅπως ἄρα μηδὲν ἀργὸν εἴη τῆς Ἀττικῆς μηδ’ εἴη ταῖς προσόδοις δυσχωρία μηδαμῆ , ἀλλὰ τὴν ἑτέρων εὔγεων ἡ τῇδε ἄσπορος νικῴη . 
ἔπρεπε δ’ ἄρα καὶ τοῦτο ἐλευθερίας ἐφόδιον καὶ μεγαλοψυχίας παρεσκευάσθαι τῇ πόλει . 
ἔτι τοίνυν ἀενάων ποταμῶν ῥεύματα ἄλυπα καὶ πηγὰς ἀφθόνους καὶ καρπῶν ἁπάντων φορὰν , ὧν ὁ πάντων ἡμερώτατος ἐνταῦθα τῶν πανταχοῦ κάλλιστος περιφανῶς . 
ἀλλὰ ταῦτα μέν ἐστιν ὥσπερ ἀπὸ τῶν τραγημάτων τὴν εὐωχίαν σεμνύνειν · τὸν δὲ οἰκειότατον καὶ μέγιστον τῆς χώρας καρπόν τε καὶ κόσμον καὶ ὃς ἅπασαν ἔχει τὴν ἐπιτηδειότητα συλλαβὼν αὐτῆς ἤδη δίειμι . 
ἀρχὴ δέ μοι τοῦ λόγου κατελήλυθεν εἰς ἀρχήν τινα ἑτέραν . 
ἄλλας μὲν γὰρ χώρας ἐλέφαντες καὶ λέοντες κοσμοῦσι , τὰς δὲ ἵπποι κύνες , τὰς δὲ ἃ τοὺς παῖδας ἀκούοντας ἐκπλήττει · τὴν δὲ ὑμετέραν χώραν κοσμεῖ τῶν ἐπὶ γῆς τὸ κάλλιστον , οὐ κατὰ τοὺς ἐν Ἰνδοῖς μύρμηκας ὑποπτέρους ἄξιον εἰπεῖν . 
πρώτη γὰρ ἤνεγκεν ἄνθρωπον καὶ πρώτη πατρίς ἐστιν ἀνθρώπου , καὶ ὅπερ τοῖς πᾶσι ζώοις τοῖς ἐγγείοις ἐστὶν ἡ πᾶσα γῆ , τοῦτο ἥδε νενίκηκεν εἶναι τῷ τῶν ἀνθρώπων γένει , μήτηρ καὶ τροφὸς κοινὴ καὶ τῆς φύσεως ἀφορμὴ , χῶρός τις ἀνθρώπων ἴδιος ἐκ πάσης γῆς ἐξῃρημένος , ὥσπερ οἱ τῶν τεμενῶν ὅροι . 
διὸ δὴ καὶ πάντα κρατίστους καὶ τῆς γιγνομένης ἀρετῆς ἐπὶ πλεῖστον ἥκοντας ἤνεγκεν , ἅτε οἰκείας αὐτῇ τῆς φορᾶς οὔσης , οὐκ ἐπεισάκτου . 
οὐ γὰρ πλάνην καταλύσαντες οὐδὲ ὥσπερ ἐπὶ σκότους πατρίδα ζητοῦντες διὰ πάσης γῆς καὶ θαλάττης , οὐδὲ δυοῖν δυστυχίαιν ἡγησαμέναιν , κατέσχον τὴν χώραν , βιασάμενοι τὴν ἐπωνυμίαν , εἴξαντες μὲν τοῖς κρείττοσιν , ἐκβαλόντες δὲ τοὺς ἥττους , ἀλλ’ ὥσπερ τὸ ἐκ τῶν πηγῶν ὕδωρ ἐκ τῶν κόλπων τῆς γῆς ἀνῆλθε τὸ γένος , αὐτὸ ἐξ αὑτοῦ λαβὸν τὴν ἀρχήν · καὶ ξένοι καὶ πολῖται μόνῃ τῇ γῇ ταύτῃ πρέπουσι διῃρῆσθαι . 
οἱ μὲν γὰρ ἄλλοι καθάπερ θέαν καταλαβόντες οὕτω ταῦτα κρίνουσιν , οὐ τῷ μᾶλλον ἄλλων ἑαυτοῖς προσήκειν τῶν χωρίων τοὺς ἄλλους ἀφορίζοντες , ἀλλὰ τῷ φθῆναι κατασχόντες , καὶ ξένους ὀνομάζουσι τοὺς δευτέρους ἐλθόντας , ἀγνοοῦντες ὅτι πάντες ὁμοίως εἰσὶ ξένοι , μᾶλλον δὲ αὐτοὶ ξένοι πρῶτοι , καὶ τοσοῦτον τῶν δημοποιήτων , οὓς αὐτοὶ ποιοῦνται , διαφέρουσιν , ὅσον οὐ κριθέντες ἄξιοι τῆς πολιτείας , ἀλλ’ εἰσβιασάμενοι προὐβάλοντο τὴν πατρίδα , ὥσπερ ὅπλων ἀπορίᾳ τῷ φανέντι χρησάμενοι · μόνοις δ’ ὑμῖν ὑπάρχει καθαρὰν εὐγένειάν τε καὶ πολιτείαν αὐχῆσαι . 
καὶ δυοῖν ὄντοιν ὀνομάτοιν ἑκάτερον κύριόν ἐστι τῇ χώρᾳ διὰ τὸ ἕτερον · εἰκότως . 
οἵ τε γὰρ ξένοι διὰ τοὺς ἄλλους πολίτας γνησίους ὄντας ἐνέχονται τῷ προσρήματι οἵ τε πολῖται βεβαιοῦσι τὴν ἐπωνυμίαν τῷ καθαροὶ ξένων εἶναι τὸ ἐξ ἀρχῆς · οὔκουν ἐξούλης γε μόνοις ὑμῖν , εἰ οἷόν τ’ ἐστὶν εἰπεῖν , οὐδ’ ἂν εἷς λάχοι τῆς γῆς , οὐ μᾶλλόν γε ἢ τῆς μητρός τινι . 
καὶ τοίνυν μόνοις τοῖς τῇδε γενομένοις δημοποιήτοις οὐκ ἔπεστι γέλως · ὄντες γὰρ ἅπαντες φύσει πολῖται τῆς χώρας νόμῳ τοῖς ἄλλοις τὴν τιμὴν ἀπενείματε · τῶν δ’ ἄλλων οἱ πλεῖστοι κινδυνεύουσι νόθοι νόθους εἰσποιεῖσθαι , χρόνῳ τὴν ἀρχαίαν φύσιν διαφθείραντες , ὥσπερ ἐν συνοικίᾳ τῇ πάσῃ γῇ ζῶντες , ἐκ περιόδων καλοῦντες οἰκείαν οἱ τελευταῖοι τῶν ἄλλων οἰκησάμενοι . 
καί μοι δοκεῖ τις ἂν εἰπεῖν παραιτησάμενος τὸν φθόνον ὅτι οἱ μὲν ἄλλοι τὰς πόλεις οἰκοῦσιν , ὥσπερ στρατόπεδα , οἷς κατέλαβον ἐμμείναντες , μόνοις δὲ τοῖς ταύτης ἐγγόνοις τῆς χώρας ἡ πόλις ἐστὶ κυρία καὶ μόνη πόλεων , ἢ κομιδῆ γε ἐν ὀλίγαις ἑστίαν ἀκίνητον πρυτανείου δικαίως νέμει . 
πολλῶν δὲ ἐπιρρεόντων καὶ πάντων αὐτὸ ἕκαστον εἰπεῖν ἐπειγόντων αἱροῦμαι τὸ τῇ φύσει δεύτερον καὶ τὸ πρὸ αὐτοῦ βεβαιοῦν ἐφεξῆς ἀποδοῦναι . 
ἐπειδὴ γὰρ ἀνῆκεν ἡ χώρα τοὺς ἄνδρας , ἐκόσμει καὶ κατεσκεύαζε τὸν βίον αὐτοῖς , ἃ μητρὸς ἦν ἔργα ποιοῦσα , καὶ οὐ περιεῖδεν ὥσπερ ἀλλοτρίας τῆς τροφοῦ δεηθέντας , ἀλλ’ ἐκ τῶν αὐτῶν κόλπων ἐδωρεῖτο τὰ δεύτερα . 
καὶ γίγνεται δὴ πανήγυρις ὡς ἀληθῶς ἱερὰ καὶ ὑπὲρ γῆς πάσης τῆς οἰκουμένης ἐνταυθοῖ καὶ ὥσπερ ἐν θεωρίᾳ πάντα εἰς ἅμιλλαν κατέστη . 
ἔρρωτο μὲν ἡ γῆ πρὸς ἁπάσας γονὰς , θεοὶ δὲ συμφέροντες παρεῖχον οἱ μὲν φυτὰ , οἱ δὲ σπέρματα , οἱ δὲ βοσκήματα , ὧν ἔμελλεν ἡ φορὰ τὸ τοῦ ἀνθρώπου σῶμα κοσμήσειν οὐχ ἧττον ἢ τὸ οἰκεῖον καὶ παρέξειν τὴν σκέπην κοινὴν τοῖς μὲν τὴν ἐπέτειον καὶ πρώτην ἀεὶ , τοῖς δὲ εἰς ὅσον ἐξικνεῖτο · τέχνας δὲ ἐπὶ τούτοις ἔφαινον τὰς μὲν πυρὶ συγκεραννύντες , τὰς δὲ καὶ πυρὸς χωρίς . 
καίτοι ταῦτα οὐ μόνον τοῦ πλήθους ἕνεκα τῶν ἐνταῦθα καὶ φύντων καὶ φανέντων φιλοτιμίαν ἔχει τῇ πόλει καὶ χάριν , ἀλλὰ καὶ τεκμήρια παμμεγέθη τοῦ πρώτου λόγου , καὶ παντός ἐστιν ἐναργέστερα , ὅτι πρῶτον ἄνθρωπος ἐπὶ τῆσδε τῆς γῆς ἔστη , καὶ ταὐτὰ συμβαίνει πλήθει τε ὑπερφέρειν καὶ σημεῖα τῆς ἀληθείας ἀλλήλοις ἑξῆς εἶναι . 
πρώτους μὲν γὰρ φύντας ἔδει πρώτους καὶ δεηθῆναι , δεηθέντας δέ που καὶ τυχεῖν · καὶ μὴν τοῦτό γε ἀμήχανον μὴ θεοφιλεῖς ὄντας , θεοφιλεῖς δ’ αὖ τιθέναι τοὺς πρώτους ἀξιωθέντας φῦναι πῶς οὐκ εὔλογον ; 
πάλιν γὰρ εἰς ταυτὸν ἐπανέρχεται . 
καὶ μὴν τούς γε θεοὺς ἀμφοτέρων χάριν εἰκὸς τῇ γῇ τὴν φορὰν πληρῶσαι , τοῦτο μὲν τῆς χρείας , ὅτι πρώτους , ὥσπερ ἔφην , τοὺς ἐν ταύτῃ κατελάμβανε , τοῦτο δὲ τῆς τιμῆς , ἣ τοῖς ἀρίστοις ὠφείλετο . 
λαβόντες δὲ οὕτω τὰς παρὰ τῶν θεῶν δωρεὰς οὕτως εὖ τοὺς δόντας ἐμιμήσαντο ὥστε αὐτοὶ τοῖς ἄλλοις ἀνθρώποις ἀντὶ τῶν θεῶν κατέστησαν , καὶ πεῖραν ταύτην πρώτην ἔδοσαν τοῦ κατ’ ἀξίαν τυχεῖν , τὸ χρήσασθαι τοῖς ὑπάρχουσιν ὡς προσῆκεν . 
οὐ γὰρ ἠξίωσαν αὐτὸ δὴ τοῦτο γῇ κρύψαντες ἐξαρκεῖν , ἀλλὰ τοσοῦτον ἀπέσχον τοῦ φοβηθῆναι μὴ ἄρα τοὺς ἄλλους ἐξ ἴσου σφίσι ποιήσωσιν , ὥστ’ οὐκ εἶναι κάλλιον ᾠήθησαν ὅσῳ τῶν ἄλλων προέχουσιν ἐνδείξασθαι ἢ εἰ πάντας εὖ ποιοῦντες ὀφθήσονται . 
δοκεῖ δέ μοι καὶ Ἡρακλῆς ὕστερον παράδειγμα τοῦ βίου τήνδε τὴν πόλιν ποιησάμενος τὴν διάνοιαν ἐκείνην ὑπὲρ ἁπάντων ἀνθρώπων λαβεῖν , ἣ μετὰ τῶν θεῶν αὐτὸν καταστήσασα ἔχει . 
καὶ τὸ σημεῖον ἐναργὲς ἡ πρὸς Θησέα φιλία οὐ μόνον τῶν ἐκείνοις πρὸς τοὺς ἄλλους , ἀλλὰ καὶ τῶν οἱστισινοῦν πρὸς ἀλλήλους καθ’ ἑταιρίαν γενομένων παμπληθὲς ὑπερέχουσα . 
ἀνθ’ ὧν αὖ καὶ πρώτη πόλεων ἥδε ἐτίμησεν ἐκεῖνον ταῖς τῶν θεῶν τιμαῖς καὶ τοὺς παῖδας διετήρησε μόνη . 
ἀλλ’ ὁ λόγος γὰρ ὥσπερ ῥεῦμα φέρων ὑπήνεγκε βίᾳ · ἀναχωρεῖν οὖν ὅθεν ἐξέβην καιρός . 
πέμπουσι δὴ θείᾳ πομπῇ γῆν ἐπὶ πᾶσαν ἀφορμὰς τοῦ βίου , καθάπερ θεωρικοῦ τινος διάδοσιν ἐπιστήσαντες τῶν Δήμητρος , ὡς λέγεται , τροφίμων ἕνα , καὶ τὸ ἅρμα πτερωτὸν εἶναι φήμη κατέσχεν , ὅτι θᾶττον ἐλπίδος ᾔει πανταχοῦ , καὶ πρόσαντες οὐδ’ ἄβατον οὐδὲν ἦν αὐτῷ , ἀλλ’ ὥσπερ διὰ ψιλοῦ τοῦ ἀέρος , οὕτως ἐκομίζετο . 
δοκοῦσι δέ μοι κἀκεῖνον τὸν λόγον ἔργῳ πρῶτοι βεβαιῶσαι , καὶ καταδεῖξαι τὰς χάριτας ταχείας εἶναι τὴν φύσιν · εὖ γὰρ ποιοῦντες ἔφθανον τὴν ἐπιθυμίαν τῶν εὖ παθεῖν δεομένων . 
μνημεῖον δὲ καὶ σύμβολον τῆς θείας ἐκείνης πομπῆς καὶ τῆς εἰς ἅπαντας εὐεργεσίας αἱ παρὰ τῶν Ἑλλήνων ἀπαρχαὶ δεῦρ’ ἀφικνούμεναι καθ’ ἕκαστον ἔτος τῶν σπερμάτων ἐπὶ τῶν προτέρων χρόνων . 
ἔτι δὲ αἱ τοῦ θεοῦ μαντεῖαι , δῑ ὧν μητρόπολιν τῶν καρπῶν ὀνομάζει τὴν πόλιν , ἄμφω μαρτυρῶν , καὶ πρώτην ἔχειν καὶ τοῖς ἄλλοις παρ’ αὐτῆς γενέσθαι . 
τίθησι δὲ καὶ ἀγῶνας πρώτη πόλεων ἁπασῶν καὶ τὸ ἆθλον ἐκ τῶν εὐεργεσιῶν , καλῶς τὰ δοθέντα πιστουμένη . 
καίτοι πῶς οὐκ ἀληθῶς ἐκεῖνοι θεῶν μὲν παῖδες , θεῶν δὲ καὶ τρόφιμοι , πρόγονοι δὲ τοῦ κοινοῦ βίου πᾶσιν ἀνθρώποις ; 
οἳ μετὰ τοιαύτην τιμὴν παρὰ τῶν θεῶν αὐτοῖς ὑπάρξασαν ἄλλα καλλίω τοῖς ἐξ ἑαυτῶν εἰς φιλοτιμίαν κατέλιπον , τοιοῦτοι μὲν πρὸς τοὺς δόντας θεοὺς γενόμενοι , οὕτω δ’ αὖ καὶ τοῖς ἄλλοις ὁμιλήσαντες ἀνθρώποις . 
καὶ τοῦτο μὲν ἐνταυθοῖ λῆξαν τελέως ἡμῖν διήνυσται , τὰ δ’ ἐντεῦθεν ὥσπερ ὁδοῦ διττὰ φέρει καὶ πλείω τμήματα τοῖς μὲν εἰρημένοις ἕκαστον ἐφεξῆς , ἐν μέρει δ’ εἰπεῖν , εἰ σώζοντα ἐν ἀλλήλοις τὴν διαδοχὴν , οὔπω δῆλον . 
κράτιστον δ’ ἴσως περὶ τῶν θείων πρῶτον διεξελθεῖν , εἶθ’ οὕτως καὶ περὶ τῆς ἄλλης ἐκείνων ἀρετῆς διαλέγεσθαι · ἔτι δ’ ὧν καθ’ αὑτούς τε καὶ ἐν κοινωνίαις εἰργάσαντο οἱ καθ’ ἑκάστους ἀεὶ τοὺς χρόνους . 
μικρὸν δὲ ἀναλήψομαι · οὐ γὰρ μόνον οἷς εἶπον ἐτίμησαν οἱ θεοὶ τὴν γῆν ὑμῖν , ἀλλὰ καὶ πολλοῖς ἄλλοις μεγάλοις , μεγίστῳ δὲ , ὃ καὶ μόνον εἰπεῖν ἴσως ἐξήρκει · περὶ γὰρ μόνης ταύτης τῶν ὑφ’ ἡλίῳ πόλεων ἤρισαν καὶ καταλαμβάνουσι τὴν ἀκρόπολιν ὥσπερ ἐπὶ μοναρχίᾳ σχεδὸν ὡς εἰπεῖν οἱ πρῶτοι τῶν θεῶν . 
ταύτης δὲ τῆς τιμῆς οὐχ ἥττω τὴν δευτέραν ἐπεδείξαντο , ἐπιτρέψαντες δικασταῖς καὶ κριταῖς αὐτοῖς τοῖς τότε τὴν χώραν ἔχουσι , νομίσαντες χάριεν καὶ κοῦφον ἐπ’ ἀμφότερα ἐν τοῖς παιδικοῖς κριθῆναι . 
φανέντων δὲ τῶν συμβόλων ἑκατέρωθεν , τοῦ τε ῥοθίου καὶ τοῦ θαλλοῦ , νικᾷ μὲν Ἀθηνᾶ καὶ καταδείκνυσι τὸν θαλλὸν νικῆς εἶναι σύμβολον , Ποσειδῶν δὲ ὑπεχώρησε μὲν , οὐ μὴν κατέλυσε τὸν ἔρωτα . 
τῆς δὲ παρ’ ἀμφοτέρων σπουδῆς τε καὶ τιμῆς οὐκ ἐλάττω σημεῖα τὰ δεύτερα · ἡ μὲν γὰρ σοφίᾳ νικᾶν ἔδωκε τῇ πόλει , ὁ δὲ ταῖς ναυμαχίαις οὐ μόνον τοὺς ἀνταγωνιστὰς νικᾶν , ἀλλὰ καὶ τοὺς τῶν αὐτῶν μετασχόντας , οἶμαι δὲ καὶ οἷς ὅλως ἀγῶνες καὶ νῖκαι ναυτικαὶ γεγόνασιν . 
ἀλλ’ ὁ μὲν περὶ τούτων ἐκδέχεται λόγος αὐτίκα . 
λαβοῦσα δὲ τὰς ψήφους ἡ θεὸς τὴν ἐπωνυμίαν τῇ πόλει δίδωσιν ὡς ἑαυτῆς οὔσῃ καὶ κατεσκευάσατο ὡς κτῆμα ἑαυτῆς , διαρκῆ πρὸς εἰρήνην τε καὶ πόλεμον , πρῶτον μὲν λόγους τε καὶ νόμων τάξιν καταδείξασα καὶ πολιτείαν δυναστείας ἀπηλλαγμένην . 
ἀφ’ ὧν μαθήματα πάντα εὑρέθη καὶ βίων παραδείγματα εἰσῆλθεν . 
αὖθις δὲ ὅπλων τε χρῆσιν διδάξασα καὶ κοσμήσασα πρώτους ᾧ νῦν ἡμεῖς ἐκείνην σχήματι , ἔτι δ’ ἵππων ἁμιλλητηρίων καὶ πολεμιστηρίων ἔφηνεν ὀχήματα · καὶ ζεύγνυσιν ἐν τῇδε τῇ γῇ πρῶτος ἀνθρώπων ὁ τῆσδε τῆς θεοῦ πάρεδρος ἅρμα τέλειον σὺν τῇ θεῷ καὶ φαίνει πᾶσι τὴν τελείαν ἱππικήν . 
ἐπὶ δὲ τούτοις χορεῖαι καὶ τελεταὶ καὶ πανηγύρεις ἐπεκράτησαν ἄλλαι δῑ ἄλλων θεῶν ἐπιδημίας . 
ταῖς γὰρ τιμαῖς τῶν θεῶν ἠκολούθει τὰ δῶρα διδόντων καὶ λαμβανόντων ἐκ τῶν αὐτῶν τὰ ἐπιβάλλοντα ἑκατέροις . 
οὐ μόνον δὲ ὑπὲρ τῆς πόλεως θεοὶ πρὸς ἀλλήλους ἤρισαν , ἀλλὰ καὶ ὧν ἤρισαν πρὸς ἀλλήλους ἐν τῇδε τῇ πόλει τὰς κρίσεις ἐποιήσαντο , πανταχόθεν πάντας ἀνθρώπους ἐπιστρέφοντες πρὸς τὴν πόλιν καὶ πάντων ἀρχὰς καὶ δείγματα βουλόμενοι καταθέσθαι παρ’ αὐτῇ , καθάπερ οἱ τοὺς παῖδας προδιδάσκοντες , ἵν’ ὥσπερ πανταχοῦ τῶν ἄκρων προδιδαξάντων καλῶς ἔχει τοῖς ζηλοῦσιν , οὕτω κἀκεῖνοι τέλειοι τὴν γιγνομένην ἀρετὴν ἀποβαῖεν , οἷς χρῆν ἑπόμενοι , καὶ μὴ μόνον τῶν πυρῶν καὶ κριθῶν εἴη τὰ σπέρματα αὐτοῖς , ἀλλὰ καὶ δικαιοσύνης καὶ τῆς ἄλλης ἁπάσης διαίτης τε καὶ πολιτείας ἐκ θεῶν αὐτοῖς εἴη τὰ σπέρματα . 
καὶ λαγχάνει Ποσειδῶν Ἄρει τὴν ὑπὲρ τοῦ παιδὸς καὶ νικᾷ ἐν ἅπασι τοῖς θεοῖς καὶ τὴν ἐπωνυμίαν ὁ τόπος λαμβάνει τὴν αὐτὴν τοῦ τε συμβάντος σύμβολον καὶ δικαιοσύνης ὥσπερ ἄλλο τι μαρτύριον καὶ πίστιν εἰς ἀνθρώπους . 
οὐ γὰρ ἔστιν ὑπὲρ τὸν Ἄρειον πάγον οὐδὲν εὑρεῖν , εἴ τις ὑπερβολὴν ζητοίη . 
ἀλλ’ ὥσπερ τὰ ὕδατα ὅσα μαντικὰ καὶ πνεύματα αὐτόθεν ἰσχύει , οὕτως καὶ οὗτος ὁ χῶρος ὥσπερ ἀνιέναι δοκεῖ τὴν τοῦ δικαίου γνῶσιν ἐναργῆ καὶ τῆς παρὰ τοῖς θεοῖς ὡς δυνατὸν ἐγγυτάτω . 
καὶ τοσούτῳ τετίμηται παρὰ πάντων τῷ συγκεχωρηκότι , ὥσθ’ οἱ μὲν ἡττώμενοι στέργουσιν ὁμοίως τοῖς κεκρατηκόσιν , ἀρχαὶ δὲ πᾶσαι καὶ συνέδρια τά τε ἄλλα καὶ τὸ μέγιστον ὁ δῆμος πάντες ἰδιῶται πρὸς τὰς ἐν τούτῳ τῷ τόπῳ δίκας εἰσὶν εἴκοντες . 
καὶ μεταβολὴ τοῦ χωρίου τούτου μόνου ἤδη σχεδὸν οὐχ ἥψατο , οἷα δὴ τὰ ἀνθρώπινα , ἀλλ’ ὥσπερ ἀγωνιστήριον τοῖς θεοῖς ἀνεῖται καὶ οἷς ἐξ ἐκείνου καθήκει καὶ πάντες παράδειγμα δικαιοσύνης νομίζοντες οὕτω τιμῶσιν αἰδοῖ τῶν θεῶν . 
ἑτέρα δὲ γίγνεται κρίσις ὕστερον μικτὴ τοῖς ἀγωνισταῖς , θεία δὲ καὶ αὕτη τοῖς δικασταῖς , ἣν ἀγωνίζεται τῶν Πελοπιδῶν ἀνὴρ δυστυχῶν πρὸς τὰς νῦν προσοίκους τῷ τόπῳ θεὰς σεμνὰς , καταφυγὼν καὶ δοὺς ὥσπερ ἔφεσιν εἰς τὴν πόλιν , ὡς ἐνταῦθα εἴπερ που τὴν δικαίαν φιλανθρωπίαν οὖσαν , καὶ τυχὼν τῆς θεοῦ τῶν μανιῶν ἀπαλλάττεται . 
περὶ μὲν δὴ γένους καὶ τροφῆς καὶ τῆς ἐκ θεῶν τιμῆς καὶ τῶν δωρεῶν , ἃς αὐτοί τε εὕροντο καὶ τοῖς ἄλλοις ἔνειμαν , εἴρηται , τῶν μὲν πραγμάτων ἴσως ἧττον , οὐχ ἧττον δὲ ἢ τοῖς πρὸ ἡμῶν . 
νῦν δὲ παντοδαπῶν ἐπιόντων ἀκόλουθον ἴσως ἐστὶ λέγειν ὧν μέρος ἐγγέγραπται τοῖς εἰρημένοις , ὅσῃ τινὶ καὶ οἵᾳ τῇ περιουσίᾳ τῆς φιλανθρωπίας εἰς ἅπαντας ἐχρήσαντο καὶ ὅπως εἰς τὸ κοινὸν ἐπολιτεύσαντο . 
ἄνειμι δὲ κἀνταῦθα μικρόν . 
ὥσπερ γὰρ τοῖς θεοῖς οὐκ ἀπέχρησε δῑ ἑνός τινος τρόπου τὴν εὔνοιαν ἐνδείξασθαι τῇ πόλει , οὕτως οὐδ’ ἐκεῖνοι τοῦ σίτου τὴν κοινωνίαν τοῖς ἀνθρώποις ἔκριναν ἐξαρκεῖν , ἀλλ’ ὁδῷ προῄεσαν αὔξοντες τὴν φιλοτιμίαν , ὥσπερ οἱ τὰ σπέρματα . 
μεγίστη δὲ καὶ κοινοτάτη τῶν εὐεργεσιῶν ἡ τῶν πανταχόθεν δυστυχούντων ὑποδοχὴ καὶ παραμυθία . 
οὐ γάρ ἐστι γένος οὐδὲν τῆς Ἑλλάδος , ὡς ἔπος εἰπεῖν , ὃ τῆσδε τῆς πόλεως ἀπείρατόν ἐστιν , οὐδ’ ἄοικον ἐπὶ καιρῶν , ἀλλὰ καὶ πόλεις καὶ ἔθνη μετελήλυθεν εἰς αὐτὴν καὶ καταπέφευγε , καὶ κατ’ ἄνδρα σχεδὸν οἱ γνωριμώτατοι , ὧν ἁπάντων μὲν ἀμήχανον καὶ μνημονεῦσαι πρῶτον καὶ τῆς μνήμης τοὺς λόγους συμμέτρους ἀποδοῦναι , μὴ ὅτι τῶν ἰδίᾳ λέγω μεταστάντων κατὰ συμφορὰς , ἀλλ’ οὐδὲ τῶν κοινῇ · ἃ δ’ ἐστὶ τῶν παλαιῶν ἐντιμότατα καὶ ὥσπερ ἀρχὴ τοῖς πολλοῖς διηγεῖσθαι , Ἡρακλέους ἀπελθόντος ἐξ ἀνθρώπων ἡ μὲν πόλις καὶ νεὼς καὶ βωμοὺς ἱδρύεται πρώτη , καθάπερ καὶ πρόσθεν τοῖς μυστηρίοις ἐτίμησε πρῶτον ξένων . 
καὶ διατελεῖ δὴ θεὸς ὢν καὶ δοκῶν ἐξ ἐκείνου . 
οὐ γὰρ μόνον τοὺς πρεσβυτάτους ἄρα τῶν θεῶν ἦρξε τιμᾶν , καὶ ταῦτα διαφερόντως καὶ ὑπὲρ πάντας τοὺς ἀκολουθήσαντας , ἀλλὰ καὶ τοὺς ἐπήλυδας αὕτη μετὰ τῶν ἄλλων θεῶν ἐνέκρινεν , ὥσπερ συμπολιτευομένη τοῖς θεοῖς · ἅμα γὰρ ἐκεῖνοί τε ἐδέχοντο καὶ ταύτην οὐκ ἐλελήθει , ἀλλ’ ἐξηγεῖτο τοῖς ἄλλοις ἀνθρώποις καὶ ἀνεκήρυττεν , ὥστε ἀπέφηνε τούς τε Θηβαίους ὀλίγον τῇ φύσει προσήκοντας αὐτῷ , κατὰ ταὐτὰ δὲ καὶ τοὺς ἄλλους οἷς τι μέτεστιν ὡς οἰκείοις ἐκείνου μνήμης . 
μόνη γὰρ οἶδε τίνων ἦν ἄξιος . 
αὐτῷ μὲν δὴ ταύτην ἀποδεδώκει τὴν χάριν , δῑ ἣν καὶ ὅσων παρὰ τῶν ἄλλων ἔτυχεν Ἡρακλῆς ἁπάσας τῆς πόλεως χάριτας δικαίως ἄν τις λέγοι · 
ταύτην γὰρ ἅπαντες μιμησάμενοι τὰ δίκαια συνωμολόγησαν . 
Εὐρυσθέως δ’ ἐλάσαντος μὲν ἐκ Πελοποννήσου τοὺς παῖδας αὐτοῦ , προσθέντος δὲ ἑτέραν ἀγνωμοσύνην ἔτι μείζω καὶ δεινοτέραν , τὸ μηδὲ τῶν ἄλλων πόλεων μηδεμίαν δέχεσθαι προκηρῦξαι , καὶ τὰ ἔσχατα ἀπειλήσαντος , οἱ μὲν ἄλλοι πάντες ἐσχετλίαζον , βοηθεῖν δὲ οὐκ εἶχον · 
ἡ πόλις δὲ ὑπεδέξατο μόνη τῶν πάντων , μισήσασα μᾶλλον τὰς ἀπειλὰς ἢ φοβηθεῖσα , καὶ τὴν προστασίαν , ἣν ἁπάντων ἀνθρώπων Ἡρακλῆς ἔσχε , ταύτην αὐτὴ τοῖς ἐκείνου παισὶν ὥσπερ τινὰ ἐράνου φορὰν διεσώσατο · εἰκότως . 
καὶ γὰρ ἐκείνῳ τῶν πλείστων διὰ Θησέως συνεπείληπτο , καὶ πάλαι κοινωνὸν ἦγεν , ἀφ’ οὗ ταὐτὰ ἑώρα γιγνώσκοντα ἑαυτῇ · καὶ ἃ μὲν κατειργάσατο μετ’ αὐτῶν καὶ ὑπὲρ αὐτῶν ἐν ἑτέρᾳ τῶν λόγων καθήκει δηλῶσαι μερίδι · τὴν δ’ οὖν ἐπιτροπὴν οὕτω λαμπρὰν αὐτῶν ἐποιήσατο ὥστ’ αὐτοῖς τὴν συμφορὰν λυσιτελῆσαι . 
οὐ γὰρ τὴν ὀρφανίαν μόνον ἄδηλον κατέστησεν , ἀντὶ τοῦ πατρὸς αὐτοῖς γενομένη , ἀλλὰ καὶ ὡς πατρόθεν εὐεργέτας τῶν ἀνθρώπων οὕτως ἐτίμησε , τέτταρας μὲν δοῦσα νέμεσθαι πόλεις τῶν τότε οἰκουμένων ἐν τῇ χώρᾳ , πρώτους δὲ θρέψασα δημοσίᾳ , πατρὸς εὐεργέτου παῖδας , ὥσπερ οὓς ὕστερον τῶν ἐν τῷ πολέμῳ τελευτησάντων τρέφειν ἐνόμισε . 
καὶ μέντοι καὶ τὰ τροφεῖα πρέποντα ἐκομίσατο ἑαυτῇ · τῶν γὰρ ὑπηργμένων ἀξίους εὗρεν · ἡ δ’ ἐκείνων ὁδὸς τὸ δεῦρο κοινὴ πάντων ὕστερον τῶν ἐκπιπτόντων ἐγένετο , μᾶλλον δὲ ἐπὶ πολλοῖς τοῖς πρότερον κἀκεῖνοι κατέφυγον . 
ἅπασι γὰρ ἡ πόλις ἑαυτὴν παρέσχε τοῖς ἐν χρείᾳ κοινὴν εὐθὺς ἐξ ἀρχῆς , καὶ πάντες ἐπὶ δυοῖν ὁρμεῖν ἔδοξαν οἱ Ἕλληνες ἀληθῆ νομίσαντες , ἰδίᾳ μὲν ἕκαστοι τὴν ἀρχαίαν , κοινὴν δ’ ἅπαντες ταύτην προσονομάζοντες πατρίδα , καὶ τὴν μὲν προτέραν δευτέραν , τὴν δὲ ὑστέραν προτέραν ἄγοντες τῇ δυνάμει . 
τοσούτῳ γὰρ βεβαιοτέραν ταύτην αὑτοῖς εἶναι καὶ λυσιτελεστέραν , ὅσῳ μᾶλλον ἀνάλωτον καὶ ὡς ἀληθῶς ἱερὰν καὶ μετὰ τῆς πείρας ἔγνωσαν , ὀρθῶς βουλευόμενοι , τοῦτο μὲν οἱ περὶ Θήβας ἀτυχήσαντες καὶ πάσης τῆς 
Βοιωτίας συνεκπεσόντες , τοῦτο δὲ Θετταλῶν οἱ ταύτῃ τραπόμενοι καὶ Ταναγραίων οἱ μεταστάντες , Δωριέων 
Πελοποννήσου κρατησάντων , ὑπὸ τῶν εἰξάντων ἀναστάντες · οὗτοι δ’ ἦσαν Ἰωνία πάντες . 
τὸ δ’ αὐτὸ πρὸς τοὺς ἀπ’ ἀμφοτέρων τῶν αἰγιαλῶν ἐποίησε , τοῦ θ’ ἑσπερίου καὶ τοῦ ἑώου . 
καὶ γὰρ καὶ τούτους κἀκείνους ἐν ταῖς ἀνάγκαις ὑπεδέξατο . 
ἔστι δ’ ἃ καὶ παντάπασιν ἐκκεχωρηκότα νῦν γένη τῶν Ἑλλήνων καταφεύγοντα εἰς αὐτὴν ἀνέλαβεν , ὥσπερ Δρύοπας καὶ Πελασγούς · ὧν ἔτι καὶ νῦν σημεῖα τῆς σωτηρίας λείπεται . 
αἱ γὰρ ἀπ’ αὐτῶν ἐπωνυμίαι σύμβολον οὖσαι τῆς οἰκήσεως αὐτῶν ἅμα καὶ τῆς σωτηρίας εἰσίν . 
οὕτω δ’ ἐκ παλαιοῦ πᾶσιν ἑαυτὴν δοῦσα διετήρησεν ὥσπερ νόμον εἰς τέλος τὴν γνώμην , καὶ διεξῆλθε διὰ πάντων τῶν Ἑλληνικῶν καιρῶν , ἅπασι τὰς πύλας ὑπανοίγουσα τοῖς ἐκ τῶν πολέμων , ἢ κατὰ στάσιν , ἢ κατ’ ἄλλην τινὰ φεύγουσι τύχην πόρρωθεν προκηρύττουσα θαρρεῖν , ὡς οὐδεὶς ἔσται τῶν Ἑλλήνων ἄπολις , ἕως ἂν ἡ τῶν Ἀθηναίων ᾖ πόλις , ἀλλ’ ἢ πατρίδα μεταλλάξουσιν οἷς συμβαίνει . 
μιᾶς μέν γε τῶν τριῶν ἐν Πελοποννήσῳ μοιρῶν διαφθαρείσης τῆς Μεσσηνίων μόνη διετήρησε τοὺς λοιποὺς αὐτῶν , δεξαμένη τε καὶ σκεψαμένη τόπους ἐν οἷς ἔμελλον ἱδρύσεσθαι . 
καὶ νῦν εἰσὶ Μεσσήνιοι διὰ τὴν πόλιν . 
αὖθις δὲ τοῦ περὶ Βοιωτίαν πάθους συμβάντος καὶ τῆς παρασχούσης ποθ’ αὑτὴν ἐνευτυχῆσαι τοῖς Ἕλλησι πόλεως ἀπροσδοκήτως καὶ παρ’ ἀξίαν ἀναιρεθείσης , οὐδένες εἰς τὴν χρείαν ἀπεμνημόνευσαν οὐδ’ ἐπεκούφισαν , ἀλλὰ τὸ μὲν τῶν ἄλλων μέρος ἐξήκει τὸ 
Πλαταιέων γένος , ἡ δὲ πόλις μετὰ καλοῦ τοῦ σχήματος τὴν δυστυχίαν ἐπηνώρθωσεν αὐτοῖς , Ἀθηναίους ἀντὶ 
Πλαταιέων ἀποφήνασα καὶ φυλάξασα τῷ τόπῳ τὸ μνημεῖον , ὥσπερ εἰκὸς ἦν τὴν κοινῇ τότε πάντων προστᾶσαν · τοὺς δὲ πταίσαντας τῶν ἐκεῖ φανερῶν ἀνώρθωσε . 
πάλιν τοίνυν Θηβαίων κακῶς ὑπὸ τῆς φρουρᾶς τῆς Λακωνικῆς διακειμένων ἐδέξατο τὸν δῆμον καὶ διέτριβον οἱ φεύγοντες ὡς Ἀθηναῖοι τὸν χρόνον τοῦτον , ἕως ἔμελλον διὰ τῆς πόλεως αὖθις κομιεῖσθαι τὴν ἑαυτῶν . 
αὖθις αὖ 
Πλαταιέας δεύτερον ἐξοικισθέντας καὶ Θεσπιέας ἅμα ἐκείνοις δέχεται πανοικησίᾳ . 
καὶ πάλιν Θηβαίους ἐπὶ τοῖς ἐσχάτοις ἀτυχήμασι καὶ πρὸ τούτων τοὺς ἐπὶ Θρᾴκης κακῶς πράξαντας δύο καὶ τριάκοντα πόλεων ὅσον λοιπὸν , τοὺς ἐκ Κορίνθου καὶ Θάσου καὶ Βυζαντίου καὶ πανταχόθεν τίς ἂν ἐξαριθμήσειεν ; 
οἶμαι μὲν οὐδὲ τοὺς ἐκ τῶν νήσων μόνον εἶναι ῥᾴδιον . 
μόνη γὰρ ὡς εἰπεῖν διαγέγονε πρὸς τὴν ἁπάντων τύχην ἁμιλλωμένη καὶ πειρωμένη πᾶσι περιτρέπειν τὰς συμφορὰς ἐπὶ θάτερα , καὶ τὴν παροιμίαν ἐνήλλαξεν · οὐ γὰρ ἐκποδὼν εἶναι κατέδειξε φίλου κακῶς πράξαντος , ἀλλὰ πολλοὺς καὶ τῶν πρόσθεν διαφόρων ἐπὶ τοῖς ἀτυχήμασι φίλους πεποίηται . 
οὐδ’ εὖ μὲν πράττουσι κέχρηται , κακῶς δ’ ἀπαλλάξαντας ἠτίμακε , τῇ τύχῃ μετροῦσα τὴν φιλανθρωπίαν , ἀλλὰ τοὺς τοῦ δυστυχεῖν καιροὺς τοῦ πράττειν εὖ πεποίηκε , τοῖς πολλοῖς τὰ παρ’ αὑτῆς ἀγαθὰ προσθεῖσα καὶ ποιησαμένη κοινωνοὺς , ὧν ὅτε κάλλιστα ἔπραττον οὐδ’ ἐλπὶς ἦν αὐτοῖς . 
καὶ γάρ τοι πάντες ἐν ἅπασι τοῖς τῆς χρείας καιροῖς μίαν ταύτην ὁδὸν εἶδον τὴν δεῦρο φέρουσαν . 
καὶ πρεσβυτάτη τῶν 
Ἑλληνίδων οὖσα τῷ δέχεσθαι τοὺς πανταχόθεν μᾶλλον ἢ τῷ προειληφέναι τῷ χρόνῳ τοῦ γένους ὡσπερεὶ πατρίς ἐστι καὶ ἑστία κοινή . 
καὶ τὴν ἐπιτηδειότητα τὴν πρὸς ἅπαντας οὐ μόνον οἷς αὐτὴ παρ’ αὑτῆς ἀπέστειλεν ἐδήλωσεν , ἀλλὰ καὶ τῷ τοὔδαφος παρέχειν τοῖς ἔξωθεν καταφεύγουσιν εἰς αὐτὴν καὶ προσίεσθαι πάντας ὡς μέρος αὐτῆς . 
ἓν μὲν οὖν τοῦτο τοιοῦτον καὶ τοσοῦτον εἶδος εὐεργεσίας τοῖς προϋπηργμένοις ἀκόλουθον · ἕτερον δ’ , ὃ καὶ τοῖς πράγμασίν ἐστιν ἐφεξῆς καὶ μεγέθους χάριν οὐ λείπεται , προσλαβοῦσα γὰρ τὸν κοινὸν τῶν Ἑλλήνων ἐξηγητὴν , ἑαυτῇ δὲ πατρῷον , τὸν Ἀπόλλω τὸν Πύθιον , ἐξήγαγε πανταχῆ γῆς τὸ Ἑλληνικὸν , τὴν αὐτὴν φυλακὴν ἅμα καὶ προσθήκην τῷ γένει ποιουμένη . 
καὶ πρῶτον μὲν τὴν ἐπικειμένην ἐκάθηρε θάλατταν , ἔοικα δὲ οὐ τὸ πρῶτον λέγειν τῶν ἔργων , καὶ τῆς Ἑλλάδος ὥσπερ λήμην ἀφεῖλε , τοὺς ἐπὶ τῶν προθύρων ὀχληροὺς ἀναστήσασα , λέγω τὸ λῃστικὸν ἅπαν καὶ βαρβαρικὸν , καὶ καταναγκάσασα ὡς πορρωτάτω τῆς Ἑλληνικῆς παραλίας καὶ τῶν εἴσπλων ἀποχωρῆσαι . 
ἐξ ὧν ὁ τῶν νήσων κύκλος ᾠκίσθη βεβαίως καὶ διὰ τῶν ἡμερωτάτων τὸν Αἰγαῖον ὑπῆρξε πλεῖν σύνδυο καὶ σύντρεις πόλεις , ὥσπερ ἐν ἠπείρῳ νήσου μιᾶς ἀμείβοντας ἔστιν οὗ · οὕτως εὖ κατεσκεύασε τὴν θάλατταν . 
πρὸς δὲ τούτοις τὰς ἐπικειμένας τῇ Πελοποννήσῳ νήσους ᾤκισε , τοὺς ἑσπερίους τόπους οἰκειουμένη καὶ πανταχόθεν τοὺς βαρβάρους ὥσπερ προβόλοις ἀνείργουσα · ὡς δ’ αὐτῇ διχόθεν κατεσκεύαστο ἡ τῆς Ἑλλάδος φρουρὰ καὶ συνεκέκλειστο ὥσπερ λιμέσι κλειστοῖς , οὕτως ἤδη καὶ μέχρι τῆς ὑπερορίας ᾔει διὰ τῆς θαλάττης , καὶ διεβίβαζεν εἰς τὴν Ἀσίαν τὰς πολλὰς καὶ μεγάλας ἀποικίας , συνάπτουσα τὴν γῆν ὡς μίαν οὖσαν τῇ φύσει , καὶ τὰ πέραν τῆς Ἑλλάδος οὐ κεχωρισμένα , ἕως κατεσκεύασε τὸ ἐπὶ τῆς Ἀσίας ἀντίπρῳρον , εἰ οἷόν τ’ εἰπεῖν , Ἑλλάδι τῇ παλαιᾷ , μεγάλῃ μὲν αὔξουσα μοίρᾳ τὰ ὑπάρχοντα τοῖς 
Ἕλλησι , μέγα δ’ εἰς ἀσφάλειαν προϊδοῦσα τὴν κοινὴν , ὡς ἔδειξεν ὁ μέλλων χρόνος . 
κάλλιστον δὲ κόσμον ἀμφοτέρῳ τῷ γένει περιθεῖσα οὐ μόνον τῷ πλήθει καὶ ἅμα καιρίῳ τῆς χώρας , ἀλλὰ καὶ τῷ δεῖξαι τὴν ὁμόνοιαν ὅσων καὶ οἵων ἀγαθῶν αἰτία γίγνεται . 
ταύτης δὲ τοιαύτης ὥσπερ κρηπῖδος ἢ ῥίζης ὑποκειμένης ἐξεφοίτησαν καὶ διὰ πάσης ἤδη γῆς αἱ τῶν Ἑλλήνων ἀποικίαι . 
τοῖς γὰρ πεμφθεῖσι καὶ κρατήσασιν ἔρως ἐμπίπτει μιμήσασθαι τὴν μητρόπολιν . 
καὶ διαλαβόντες ᾤκιζον τὴν γῆν , ἐκτείνοντες ὥσπερ ἄλλο τι μέτρον τὸ τῆς Ἑλλάδος , ἕως ἐξεπλήρωσαν ἅπαν τὸ δεχόμενον . 
καὶ νῦν ἐπ’ ἀμφοτέροις τοῖς πέρασι τῆς γῆς ὑμετέρων παίδων παῖδες οἰκοῦσιν , οἱ μὲν ἄχρι 
Γαδείρων ἀπὸ Μασσαλίας παρήκοντες , οἱ δ’ ἐπὶ τῷ 
Τανάϊδι καὶ τῇ λίμνῃ μεμερισμένοι . 
ὥστ’ ἐμοὶ μὲν γέλως ἐπέρχεται ἀκούοντι τῶν νῦν πόλεων τοῖς σφετέροις κόσμοις φιλοτιμουμένων καὶ φρονουσῶν ὡς ἐπὶ λαμπροῖς , ὅταν εὑρίσκω θεωρῶν ὑπὸ τῆς ὑμετέρας πόλεως γῆν καὶ θάλατταν κεκοσμημένην ἄνευ τῶν ἄλλων πολλῶν καὶ πολλῷ μειζόνων . 
τοῦτο δὴ βούλομαι διὰ βραχέων ἐπανελθὼν ἐξετάσαι καὶ δεῖξαι τὴν συνέχειαν τῆς πολιτείας , ᾗ κέχρηται πρὸς τὸ Ἑλληνικὸν ἡ πόλις , καὶ ὅτι οὐκ ἔστι πρόσρημα βέλτιον ἐπενεγκεῖν οὗ νῦν ἐφθεγξάμην . 
ὅτε μὲν γὰρ τοῖς Ἡρακλέους παισὶν ἔδει βοηθείας , παρέσχε μόνη καὶ μετέδωκεν ἁπάντων , παρελθοῦσα τὴν χρείαν τῇ μεγαλοψυχίᾳ . 
ἐπεὶ δὲ ἔδει τὴν Πελοπόννησον Δωριέων γενέσθαι , συγκατήγαγε πάλιν αὐτοὺς μετὰ τοῦ θεοῦ . 
γενομένης δὲ τῆς Ἡρακλειδῶν καθόδου καὶ νεωτέρων συμβάντων ἐν τῇ 
Πελοποννήσῳ , πάλιν τὸ κινηθὲν ἐδέξατο . 
ἐν ᾧ τὰ μὲν τῶν προτέρων ἱκετῶν ἀσφαλῶς εἶχεν , ἕτεροι δὲ αὖ τὸ ἐκείνων σχῆμα μετειλήφεσαν . 
δεξαμένη δὲ ἤδη πάντας ἀνθρώπους καὶ μεταδοῦσα χώρας καὶ νόμων καὶ πολιτείας ἐπενόησεν ὑπὲρ τῆς Ἑλλάδος χρῆσθαι τῷ πλεονεκτήματι καὶ τὰς παρ’ αὑτῇ πόλεις πολλὰς συμπεφευγυίας ἀφορμὴν τῶν ἔξω πόλεων πολλῶν καὶ μεγάλων ποιήσασθαι . 
καίτοι πῶς ἂν φιλανθρωπότερον ἡ πόλις ἢ πῶς λαμπρότερον περὶ τῶν ἑαυτοὺς δόντων ἐβουλεύσατο ; 
ἣ πρῶτον μὲν τῆς ἑαυτῆς χώρας καὶ πολιτείας μετέδωκεν , ἔπειθ’ ἑτέραν ὅπως κτήσονται συμπαρεσκεύασεν , ὁμοίως τῇ τε οἰκείᾳ καὶ τῇ ἀλλοδαπῇ δέχεσθαι τοὺς δεομένους ἀξιοῦσα , καὶ τὰ πρέποντα ἑκατέροις τοῖς καιροῖς ἐτήρησεν . 
ὅτε μὲν γὰρ ἀσθενεῖς ἦσαν , τὸν φόβον περιεῖλεν αὐτῶν καὶ τὰς ἀπορίας ἐπηνώρθωσεν · ὡς δ’ ἄμεινον ἢ κατὰ συμφορὰν ἐπεπράγεσαν , οὕτως ἤδη διεκόσμει καὶ προέπεμπεν , ἡγεμόνας τε ἑκάστοις ἐφιστᾶσα , ὥσπερ αὐτὴ συμπάντων ἡγεμὼν καὶ φύλαξ ἐγεγόνει κοινὴ , καὶ λεὼν οἴκοθεν παραζευγνῦσα . 
ταῦτα δ’ οὐ μόνον ταῖς πράξεσιν εὕροι τις ἂν συνεχῆ , ἀλλὰ καὶ τῷ βουλήματι . 
ὥσπερ γὰρ τοὺς προτέρους δεξαμένη κατήγαγε , τοὺς Ἡρακλείδας εἶπον , οὕτω καὶ τοὺς μετ’ ἐκείνους δεξαμένη πρῶτον , εἶτ’ ἐπεξήγαγε , διπλῆν ἀνθ’ ἁπλῆς τὴν εὐεργεσίαν ἐπ’ ἀμφοτέρων τιθεμένη . 
καὶ προϊοῦσα ἀπὸ τοῦ πρώτου πρὸς τὸ τελευταῖον ἀεὶ οὕτως , ὅπερ εἶπον , πολιτείᾳ προσέοικεν ἡ τῆς πόλεως ὑπὲρ τῶν 
Ἑλλήνων πρόνοια καὶ διὰ πολλῆς καὶ συνεχοῦς τῆς ἀκολουθίας σώζεται . 
καὶ μὴν τὸ μὲν τοὺς φεύγοντας δέχεσθαι , εἰ καὶ μηδὲ τοῦτ’ ἐκφεύγει κοινῆς εἶναι δεῖγμα φιλανθρωπίας , ἀλλ’ οὖν εἴποι γ’ ἄν τις ὡς ἐκείνους ἦν εὖ ποιούσης μόνους , ὅσοι ταύτης τῆς τύχης ἐπειράθησαν . 
αἱ δὲ τῶν ἀποικιῶν κατασκευαὶ κοινὸν τῶν Ἑλλήνων κέρδος εἰσὶν , οὐ μόνων τῶν ἀπελθόντων . 
καὶ γὰρ πόλεις καὶ χώρας καὶ δυνάμεις πολλὰς καὶ μεγάλας εἰς τὸ κοινὸν προσέλαβον , ἐξ ὧν οὐκ ὀλίγῳ μείζους ἐγένοντο . 
οὕτως ἐγώ φημι τῆς πόλεως οὐχ ἧττον τὸ ἐκπέμψαι παρ’ αὐτῆς ἢ τὸ εἰσφέρεσθαι τοὺς δεηθέντας πρὸς τὴν παρὰ τῶν 
Ἑλλήνων εἶναι χάριν . 
καὶ γάρ τοι συμβέβηκε μόνοις τοῖς ταύτῃ καὶ διὰ τῶν ἐναντίων εὐδοκιμεῖν . 
οἱ γὰρ αὐτοὶ πρεσβύτατοι τῶν ἄλλων Ἑλλήνων εἰσὶ καὶ εἰς νέους Ἕλληνας τελοῦσι πολλαχῆ , καθάπερ τὸν Διόνυσον γράφουσιν . 
ἐπελθόντες δὲ οὐδαμόθεν , ἀλλ’ αὐτόθεν φύντες τοὺς πανταχόθεν πόλεως δεηθέντας ἐδέξαντο . 
καὶ μὴν δεξάμενοι τοὺς ἁπανταχόθεν , πανταχῆ καὶ πεπόμφασι , σώζοντες κἀν τούτοις τὸ προσῆκον ἑξῆς . 
καὶ γὰρ τῶν πρεσβυτάτων πλείστους εἶναι τοὺς ἀπογόνους εἰκὸς καὶ μᾶλλον ἢ τινῶν ἄλλων , καὶ τὸ δέχεσθαι τοὺς δεομένους τῶν κρειττόνων ἐστί . 
καὶ μὴν τῷ γε τὸν σῖτον ἐν ἀρχῇ διανεῖμαι πῶς οὐκ εἰς ταυτὸν ἥκει τὸ καὶ τὰ τῶν ἀποικιῶν σμήνη διαπέμψαι καὶ κατοικίσαι τὴν γῆν ; 
ἄλλως τε καὶ ἐξουσίας ἤδη πᾶσιν οὔσης ἐργάζεσθαι καὶ τὰ τοῦ βίου τίθεσθαι ῥᾷον ἀφορμῶν ἕνεκα . 
ἐκδέχεται δ’ ἡ πάλαι τοῦ λόγου προσδοκωμένη μοῖρα , ὡς ἐμοὶ δοκεῖ , καὶ ὑπὸ πολλῶν , αἱ μετὰ τῶν κινδύνων πράξεις , ἃς ἐγὼ δέδοικα μὴ τῷ λέγοντι κίνδυνον ἔχωσιν εἰπεῖν μᾶλλον ἢ τῇ πόλει τῶν ἔργων ὅτε ἐπραγματεύετο . 
οὐ μὴν ἀλλ’ ἀναγκαῖον ἅψασθαι καὶ τούτων ἤδη δυοῖν ἕνεκα , ἑνὸς μὲν ὅτι τῶν ἀπὸ τῆς εἰρήνης ἀγαθῶν καὶ οἷς κατεσκεύασε τὸν βίον ἡμῖν ἀποχρώντως μνημονεύσαντας εἰκὸς ἦν δή που καὶ τὰς ἐπὶ τῶν ἑτέρων καιρῶν πράξεις μὴ παρελθεῖν , ἄλλως τε καὶ πλείους μὲν ἢ τὰς τῶν ἄλλων συμπάντων , μείζους δὲ ἁπασῶν οὔσας ὧν παρειλήφαμεν · ἑτέρου δ’ ὅτι συμπίπτει τῇ πάσῃ φιλανθρωπίᾳ τῆς πόλεως , ἣν ἄρτι διεξιόντες ἐπαυσάμεθα , ὁ τῶν ἔργων τῶν ἐν τοῖς πολέμοις ἐξετασμὸς , ὥσθ’ ἡμῖν πάλιν ἀρχὴν ἐκ τελευτῆς ἐπανήκειν . 
σχεδὸν μὲν οὖν οὐδὲ τὰς ἀποικίας εὕροι τις ἂν τοῦτο τὸ μέρος τῶν λόγων διαπεφευγυίας . 
οὐ γὰρ ἄνευ μεγάλων ἀγώνων οὐδὲ τοῦ πανταχοῦ κρατεῖν οὐδ’ αὗται δή που συνέβησαν . 
ἐπάνειμι δ’ ὅθεν ἐπαυσάμην . 
οὐ τοίνυν μόνον ταῖς ἄλλαις δωρεαῖς οὐδὲ τῇ τῶν καταφευγόντων δή που θεραπείᾳ καὶ προστασίᾳ , οὐδ’ οἷς , ὡς εἴπομεν , ηὔξησε τὸ Ἑλληνικὸν τῆς εἰς πάντας ἀρετῆς καὶ μεγαλοψυχίας ἐναργῆ δείγματα ἐξήνεγκεν ἡ πόλις ἡμῖν , ἀλλ’ οὐδείς ἐστιν ἀγὼν ὅτου δεῆσαν ὤκνησεν , ἀλλ’ ἀμείνων περὶ τοὺς δεηθέντας ἢ 
’κεῖνοι συνεβούλοντο ἐγένετο . 
ἀφ’ ὧν δ’ ἠρξάμεθ’ ἀρτίως τὴν ὅλην φιλανθρωπίαν ἐξετάζειν , ταῦθ’ ἡμῖν καὶ νῦν τῆς ἐπὶ τῶν ἀγώνων ἀρχέτω , τοὺς σὺν Εὐρυσθεῖ Πελοποννησίους μεθ’ ὅσου τοῦ κρείττονος ἠμύνατο ὑπὲρ τῶν 
Ἡρακλειδῶν καὶ τὸ πρᾶγμα ὡς μετέθηκεν . 
ὃν γὰρ οὐ πόλις , οὐκ ἀνὴρ , οὐ γένος οὐδὲν τῶν ἐν τοῖς Ἕλλησιν ὑφίστατο , καὶ ᾧ τοσοῦτον περιῆν ὥστ’ ἀπειλεῖν ἀπειλὰς κοινὰς τοῖς τε Ἡρακλέους παισὶ καὶ ταῖς πόλεσι , τοῖς μὲν , εἰ φανήσονται , ταῖς δὲ , εἰ δέξονται τοῦτον , εἰς τοῦτ’ ἤγαγεν ὥστ’ αὐτὸν οἴκοι ταφῆς μὴ τυχεῖν , καὶ τῆς ἐξουσίας , ἧς παρ’ ἀξίαν ἀπέλαυσεν Εὐρυσθεὺς , τὴν τελευτὴν ἡ πόλις εὗρε κατ’ ἀξίαν . 
καὶ τοῦτ’ ἄρ’ ἐκεῖνος ἐν καιρῷ μόνον ὕβρισε · τοῖς γὰρ ὑπάρχουσι θαρρήσας ἔδωκε δίκην . 
καὶ τοῦτο μὲν ἐν τῇ Ἀττικῇ τὸ ἔργον ἐκρίθη , καὶ διὰ τῆς τῶν ἱκετευσάντων σωτηρίας ἅπασαν τὴν 
Πελοπόννησον ἠλευθέρωσε , τοσούτῳ χεῖρον ἐκείνων διακειμένην ὅσῳ τοῖς μὲν μὴ καταφεύγειν ἀπορρηθὲν , τοῖς δὲ μὴ δέχεσθαι , οἱ μὲν διὰ τῆς πόλεως ἄδειαν εὕροντο , οἱ δ’ οὐκ εἶχον ὅπως μὴ ποιήσουσι τὸ κελευόμενον · ἕτερον δὲ πρὸ τούτων ἐν μέσῃ τῇ Βοιωτίᾳ τῆς πόλεως ἔργον γίγνεται , καὶ μάλα μέντοι τῆς πόλεως , ὃ τῷ μὲν ἀκοῦσαι καὶ τῇ χρείᾳ τῶν ἱκετῶν ὑπὲρ Ἀργείων οἱ τότε ἔπραξαν , τῇ δ’ ἀληθείᾳ καὶ τῷ σχήματι τῆς εὐεργεσίας ὑπὲρ τῆς φύσεως ἁπάσης τῆς ἀνθρωπείας κατεπράχθη . 
ὡς γὰρ ἤκουσαν τοὺς ὑπὸ τῇ Καδμείᾳ δυστυχήσαντας ἀτάφους ἐρρῖφθαι , οὐ φοβηθέντες τὴν ὕβριν τῶν ταῦτα τετολμηκότων οὐδ’ οἷα βουλευομένοις περὶ ὧν ἂν κρατήσωσιν ἐπίασιν , ἀλλὰ τὴν μὲν τοῦ νικήσειν ἐλπίδα τῷ συνειδότι τοῦ κρείττονος δόντες , τὴν δ’ ὀργὴν ὥσπερ ἂν αὐτοὶ πεπονθότες , οὕτω λαβόντες ὑπὲρ τοῦ κοινοῦ νόμου πρέπουσαν τοῖς μὲν τὴν τιμὴν , τοῖς δὲ τὴν τιμωρίαν ἀπέδοσαν . 
καὶ μὴν αὐτὸ τοῦτο πρῶτον τὸ πάντας τοὺς ἐν χρείᾳ βοηθείας καταφεύγειν ἐπὶ τὴν πόλιν ὥσπερ ἐκ δυοῖν ποδοῖν ὡς ἀληθῶς καὶ μηδεμίαν τῶν ἄλλων πόλεων ὁρᾶν μέγα καὶ φανερὸν σύμβολόν ἐστι καὶ στήλης ἄμεινον τοῦ προέχειν εὐθὺς ἐξ ἀρχῆς , οὐχ ὅσον λανθάνειν , καὶ μαρτύριόν γε δυοῖν τοῖν καλλίστοιν ἀνδρείας καὶ φιλανθρωπίας , εἰ δὲ βούλει , λέγω δικαιοσύνης ἀντὶ τῆς φιλανθρωπίας . 
ὥσπερ γὰρ κήρυκες ἅπαντες οὗτοι περὶ αὐτῆς γεγόνασι καὶ τὴν ἀνάρρησιν ἀπ’ αὐτῶν τῶν ἔργων πεποίηνται , μήτε μέλειν τισὶ τοῦ δικαίου μᾶλλον τῶν 
Ἀθηναίων μήτε ἀμείνους εἶναι κωλύειν ὅσα ἂν ἔξω τοῦ καλοῦ γίγνηται , ἀλλ’ εἶναι τὰς μὲν ἄλλας πόλεις τῆς 
Ἀθηναίων δεομένας αὐτὰς ἐφ’ αὑτῶν ἀριθμὸν πληρούσας τῇ Ἑλλάδι , τὴν δ’ ὡς ἀληθῶς ὥσπερ πόλιν ἐν χωρίοις ἀνέχουσαν ὁμοίαν τῇ κατασκευῇ καὶ τοῖς λογισμοῖς , τῶν μὲν τὰ δίκαια τιμώντων ὀχυρωτέραν , τῶν δὲ τὰς δυνάμεις ἐχόντων ἐπιεικεστέραν , μᾶλλον δὲ τῶν μὲν τὰ δίκαια τιμώντων ἀκριβεστέραν εἰς αὐτὸν τὸν τοῦ δικαίου λόγον , τῶν δὲ ἐπὶ τοῦ βιάζεσθαι δυνατωτέραν εἰς τέλος · ὥστ’ ἄμφω τὼ γένη δῑ ἀμφοῖν νικᾶν . 
ταυτὶ μὲν οὖν κοινὰ δείγματα , ὅπερ εἶπον , ἀνδρείας τε καὶ φιλανθρωπίας ὑπαρχέτω τῶν ἀρχαίων ἐξειλεγμένα . 
ἀλλὰ μὴν ἅ γε ὑπὲρ τῆς οἰκείας ἐπεδείξαντο πρὸς τοὺς ἑκάστοτε ἐπιόντας ἀνήκοος μὲν οὐδεὶς οἶμαι , λεκτέον δὲ καὶ τούτων μικρὰ προχειρισαμένους · Ἀμαζόσι μὲν γὰρ , αἳ παρῆλθον τοῖς ἔργοις τὴν φύσιν , ἱππομαχίαν συνάψαντες πανωλεθρίᾳ διέφθειραν , οὐδενὸς ἀνταίροντος τῶν μέχρι τῆς Ἀττικῆς , ἀλλ’ ἐξισώκεσαν ἤδη τὰς ἠπείρους , ὥσπερ ἀπὸ σημείου τοῦ 
Θερμώδοντος ὁρμώμεναι , τὴν μὲν Ἀσίαν μέχρι Λυκίας καὶ 
Καρίας καὶ Παμφυλίας παρατείνουσαι , ὥσπερ ἐν στρατοπέδῳ , τὴν δ’ Εὐρώπην ἄχρι τοῦ στρατοπέδου τοῦ πρὸς τὴν πόλιν . 
ἐντεῦθεν δὲ ἤδη πάντα ὥσπερ κάλω ῥαγέντος ἐχώρησεν ὀπίσω , καὶ διελέλυτο Ἀμαζόσιν ἥ τε ἀρχὴ καὶ ὁ δρόμος , καὶ ἡ πόλις κἀνταῦθα ἐβοήθησε τῇ κοινῇ φύσει , καὶ νῦν εἰς ἄπιστον περιέστηκεν εἴ ποτε ἐγένοντο . 
οἶμαι δ’ οὐδὲ Θρᾷκας αὑτοῖς μέμψασθαι τῆς συμφορᾶς , οἳ δεῦρ’ ἔτι πρόσθεν ἐλθόντες σὺν Εὐμόλπῳ καὶ Ἑλλήνων τοῖς τἀκείνων ἑλομένοις ἔγνωσαν παραπλήσια βουλεύσαντες ὥσπερ ἂν εἰ τὴν θάλατταν ἐνεχείρουν περαιοῦσθαι πεζῇ . 
ἄξιον τοίνυν κἀκεῖνο προσθεῖναι , ὃ τοῖς πολλοῖς τῶν εἰωθότων λέγειν ἐπὶ τῷ τάφῳ τῷ δημοσίῳ παρεῖται , ὅτι οὐ μόνον ἡ κοινὴ τῆς πόλεως προθυμία τε καὶ ῥώμη τοσαύτη περὶ πάντα ἃ δεῖ γεγένηται , ἀλλὰ καὶ ἰδίᾳ πεφήνασιν ἐνταῦθα βουλόμενοί τινες χρήσασθαι συμφοραῖς ὑπὲρ τοῦ κοινοῦ , καὶ μάλα εὐλόγως . 
ᾧ γὰρ ἑώρων τρόπῳ τὴν πατρίδα τοῖς Ἕλλησιν ὁμιλοῦσαν , τοῦτον ᾤοντο δεῖν αὐτοὶ προσφέρεσθαι τῇ πατρίδι , ἡνίκα ὁ καιρὸς καλοίη · 
ὥστε καὶ ἐκ τῶν κοινῶν καὶ ἐκ τῶν ἰδίων διπλῆν εἶναι τῇ πόλει τὴν ὅλην φιλοτιμίαν . 
ὃ δέ γε ἔτι τούτου μεῖζόν ἐστιν , ὅτι καὶ τῶν ξένων τινὲς οὕτω πρὸς αὐτὴν διετέθησαν . 
λέγεται γὰρ Ἐρεχθεὺς μὲν ἐν τῷ πρὸς Εὔμολπον τούτῳ πολέμῳ τὴν θυγατέρα ὑπὲρ τῆς πόλεως ἐπιδοῦναι , τοῦ θεοῦ χρήσαντος , προσαγαγεῖν δ’ αὐτὴν κοσμήσασα ἡ μήτηρ ὥσπερ εἰς θεωρίαν πέμπουσα · λεὼς δὲ ὅμοια τούτῳ βουλεύσας , ἐκστῆναι τῶν θυγατέρων καὶ οὗτος ἐν τῷ λοιμῷ · Κόδρος δ’ ἐν τῷ πρὸς Δωριέας πολέμῳ καὶ 
Πελοποννησίους αὐτὸς ἐθελοντὴς ὑπὲρ τῆς χώρας ἀποθανεῖν . 
ὥστε καὶ οἷς τοιαῦτα ὑπάρχει τῶν σφετέρων διηγήσασθαι , καὶ τούτοις μηδὲν εἶναι πλέον εἰπεῖν τῶν παρ’ ὑμῖν , ἀλλὰ καὶ τῶν τοιούτων ἔργων ἄρχειν τὴν πόλιν διὰ τοσούτων καὶ ἔτι πλειόνων τῶν παραδειγμάτων , καὶ μηδεμίαν λείπεσθαι μήτε κοινὴν ὑπερβολὴν μήτ’ ἰδίαν . 
οὐ τοίνυν τῶν μὲν ἄλλων οὐδὲ καθ’ ἓν ἡττᾶσθαι τῇ πόλει συμβέβηκεν , οὐδὲ τῶν πολεμίων ὅσων εἶπον κεκρατηκέναι , τῶν δὲ παρ’ αὐτῇ ταῦτα γνόντων ὑπὲρ αὐτῆς ἀπολειφθῆναι περὶ τὴν χάριν , ἀλλὰ καὶ τούτους ταῖς εὐεργεσίαις νενικηκυῖα φανήσεται , Κόδρῳ μὲν δοῦσα τὴν ἀρχὴν εἰς τοὺς παῖδας καὶ κοσμήσασα καὶ παρ’ αὐτῇ κἀν τῇ ὑπερορίᾳ τὸ γένος , τῶν δὲ κορῶν ἱερὰ ἱδρυσαμένη καὶ θείας μοίρας ἀντὶ θνητῆς ἀξιώσασα ταῖς τιμαῖς , Ἐρεχθέα δὲ τοῖς ἐν ἀκροπόλει θεοῖς πάρεδρον ἀποδείξασα . 
καὶ ταῦτα μὲν ἡμῖν εἰς τοσοῦτον ἀνήχθω τοῦ λόγου , δείγματα τῆς τε πρὸς τοὺς ἔξωθεν φιλανθρωπίας τῶν προγόνων καὶ τῆς ὑπὲρ αὐτῶν εὐψυχίας ἐν τοῖς ἐπείγουσι , καὶ αὖ τῶν ἐπιφανῶν τε καὶ πολλῶν ὡς ἀλλήλοις ὡμίλουν . 
χρὴ δὲ καὶ τῶν λοιπῶν ἴσως καθ’ ὅσον ἐγχωρεῖ μνησθῆναι , ἐπισκοποῦντας τά θ’ ὑπὲρ τῶν ἄλλων καταπραχθέντα καὶ ὅσα ὑπὲρ τῆς οἰκείας ὑπέστησαν , ὅπως ἂν συμπίπτῃ τῷ λόγῳ τοῦ μὴ πολὺ τὰς πράξεις τῷ χρόνῳ παρενεγκεῖν . 
ἔξεστι δ’ ἀκούοντας ἐπ’ αὐτῶν τῶν ἔργων διαιρεῖν τά τε κοινὰ καὶ τὰ ἴδια . 
εἰ μὲν οὖν περὶ ἄλλης τινὸς ἦν πόλεως ὁ λόγος , οὐκ ἂν ἦν παρελθεῖν ἃς νῦν δεήσει πράξεις , ἀλλὰ μόνας ἂν ταύτας ἀπέχρησεν εἰπεῖν · εἰσὶ γὰρ οἵας ἄν τις ἐζήτησε , καὶ πολλοὶ πολλῶν ἂν χρημάτων , εἰ δύναιντο , πρίαιντο αὑτοῖς εἶναι . 
νῦν δ’ ἐξ ἴσου καθεστῶτος τοῦ θ’ εὑρεῖν ἃ χρὴ παραλιπεῖν καὶ τοῦ πρὸς ἀξίαν εἰπεῖν τὰ νικήσαντα , καὶ οὐδενὸς μὲν οὐδ’ ἐν ἁπλῇ διηγήσει πάντα πω διεξελθόντος , πλεῖστα δ’ ὑπὲρ μιᾶς πόλεως ταύτης ἁπάντων εἰρηκότων , μᾶλλον δ’ ὑπὲρ μόνης πλείω σχεδὸν ἢ τῶν ἄλλων ἁπασῶν , οὐκ ἐνδέχεται διεξιέναι καθ’ ἕκαστον ἀκριβῶς , ἀλλ’ ἀνάγκη τὰ πλεῖστα παραλιπεῖν , ἵνα τοῖς μεγίστοις χρησώμεθα . 
ἐπεὶ τίς οὐκ ἂν ἀσμένως καὶ ταῦτα εἰς μέσον ἤνεγκεν ἃ ἑτέροις γ’ ἂν ἤρκει καὶ μόνα ; 
τριῶν γὰρ ἐθνῶν τῶν μεγίστων ἐν τοῖς Ἕλλησιν ἐπιθεμένων τῇ πόλει , τὸ μὲν αὑτῷ φυγῆς τιμῆσαν ἀπῆλθε , τὸ Δωρικὸν , Βοιωτοὶ δὲ χερσὶν ἡττῶντο , καὶ τῆς αὐτῆς ἡμέρας Εὐβοεῖς ἐν Εὐβοίᾳ · τοσοῦτον περιῆν τῇ πόλει · ἀλλ’ ἵνα μὴ πολλὰ τοιαῦτα λέγων πόρρω τοῦ καιροῦ γένωμαι , παρεὶς ἅπαν τὸ μέσον καὶ προσχρησάμενος καὶ πρὸς αὐτό γε τοῦτο τῇ τῆς πόλεως μεγαλοψυχίᾳ καὶ δὴ πρὸς αὐτὰ τὰ κύρια τοῦ λόγου τρέψομαι . 
ὅτε γὰρ τοῖς Ἕλλησι καὶ βαρβάροις τὰ πράγματα ἐκρίνετο καὶ μικρὸν πρὸς πολὺ τῆς γῆς μέρος ἠγωνίζετο , ὁ δ’ ἀγὼν ἦν ὑπὲρ τῆς σωτηρίας ἅμα καὶ ἀρετῆς , τότ’ ἐνίκησεν ἡ πόλις ἄμφω τὼ γένη κάλλιον εὐχῆς , ὡς τὸ μὲν προσθήκην μικρὰν αὐτῆς ἀποφανθῆναι , τὸ δὲ πλέον χεῖρον ἢ ὅσῳ πλέον ἐδόκει . 
ἔξεστι μὲν οὖν καὶ θεῶν τινα αἰτιάσασθαι τοῦ παντὸς ἔργου βουλόμενον ὥσπερ κρίσιν τινὰ ποιήσασθαι τῶν ὑφ’ αὑτὸν ἀνθρώπων καὶ τὸν ἀγῶνα τοῦτον διαθεῖναι , καθάπερ τοὺς εἰωθότας ἡμεῖς , οὐ μὴν ἀλλ’ οὐκ ἐλάχιστον μέρος ἡ τῆς πόλεως ἀρετὴ συνεβάλετο , καὶ μάλ’ εἰκότως καὶ μετ’ ἀξίου τοῦ λόγου τῆς μελλούσης τύχης . 
ὥσπερ γὰρ ἐπὶ τούτῳ κινοῦσα τοὺς βαρβάρους , ἵν’ αὐτήν τε καὶ πᾶν τὸ Ἑλληνικὸν ἐκφήνειε καὶ δείξειε τίς οὖσα τίνων προέστηκεν , οὕτως ἐφειλκύσατο αὐτοὺς , οὐκ ἄδικον τὴν ἀρχὴν παρασχομένη οὐδ’ , ὥσπερ οἱ ὕστερον διαβάντες εἰς τὴν Ἀσίαν , ἔρωτι τοῦ πλείονος , ἀλλ’ ἤδη τότε ἀμυνομένη καὶ δίκην ἀξιοῦσα λαβεῖν τῶν ἐν τῇ ἠπείρῳ τῇ τῶν Ἰώνων δεδουλωμένων Ἑλλήνων , οὓς μόνη μὲν ἐδέξατο φθειρομένους κατὰ πᾶσαν τὴν Ἑλλάδα , μόνη δὲ εἰς τὸ δέον κατέστησε . 
καὶ πρῶτοι δὴ τῶν εἰς ἐκεῖνον τὸν χρόνον Ἑλλήνων ἀναβάντες εἰς Σάρδεις στρατιᾷ κοινῇ πορθήσαντες ᾤχοντο · τέως δὲ ἐν Βαβυλῶνος τάξει καὶ τῶν ἐν Ἰνδοῖς Ἕλληνες Σάρδεις ἐθαύμαζον · 
λαβὼν δὲ ταύτην πρόφασιν Δαρεῖος ἡσυχίαν ἄγειν οὐκ ἠδύνατο , ἀλλ’ ἐξήταζε τὴν ἀρχὴν καὶ τὰς δυνάμεις συνεκρότει , καὶ πᾶν μικρὸν ἦν αὐτῷ . 
καὶ τὸ μὲν πρόσχημα τοῦτο ἦν ἀμύνασθαι Ἀθηναίους καὶ Ἐρετριέας · παρενθήκην γὰρ τοὺς Ἐρετριέας ἐποιήσατο , ἵνα δὴ πιστὸν ᾖ . 
δύο δ’ ὡς ἀληθῶς ἦν τὰ κινοῦντα , ἓν μὲν φόβος ἤδη καὶ ὑποψία τῆς πόλεως μὴ ἄρα οὐδὲν ἀποχρῆν ἀξιώσῃ · ἕτερον δ’ ἐπιθυμία καὶ πόθος αὐξῆσαι τὴν ἀρχὴν ἐνδόξῳ προσθήκῃ τῇ τοῦ Ἑλληνικοῦ καὶ τῆς γῆς μὴ διῃρημένως ἄρχειν , ἀλλὰ καὶ πάσης . 
τοῦτο δ’ οὐ παντάπασιν ἀνέλπιστον ἦν αὐτῷ , διὰ πλῆθος τῶν ἤδη δεδουλωμένων ἐθνῶν , ἃ καὶ ὀνομαστὶ γνωρίσαι φιλοτιμίαν εἶχε καὶ ψιλῇ πορείᾳ διελθεῖν ἐλπίδος κρεῖττον ἦν . 
πάντα γὰρ τότε Πέρσαις εἴπετο , ὥσπερ ἄλλως ζῆν οὐ δυνάμενα . 
ἔχων δ’ , ὡς εἶπον , μέσην τινὰ τοῦ τε φόβου καὶ τῆς ἐπιθυμίας ἦλθεν . 
αὐτὸς μὲν γὰρ ἀπέγνω μὴ διαβαίνειν , τὰ δ’ ἔθνη πέμπειν ἐπενόει . 
καὶ πρῶτον μὲν ἡ τῶν κηρύκων περίοδος ἡ γιγνομένη κατὰ τὴν Ἑλλάδα ὑπ’ ἐκείνου τε καὶ τοῦ μετ’ ἐκεῖνον βασιλέως περὶ τῆς γῆς καὶ τοῦ ὕδατος ἀπὸ ταύτης τῆς πόλεως ἤρχετο , καὶ πάντα πρὸς ταύτην διελέγοντο · 
ἔν τε ταῖς ἐπιστολαῖς ταῖς Ἑλληνικαῖς καὶ ὅσαι πυκναὶ τοῖς ὑπάρχοις ᾔεσαν οὐδὲν ἦν ὅτι μὴ Ἀθῆναι , ὡς ταυτὸν ὃν εἰπεῖν τὴν Ἀθηναίων πόλιν καὶ τὴν Ἑλλάδα , καὶ οὐκ εἰπεῖν μόνον , ἀλλὰ καὶ ἔργῳ συμβαῖνον πάσας ἔχειν τὰς πόλεις , εἴ τις κατάσχοι ταύτην . 
καὶ μὴν ὅσα γε αὖ τούτοις ἔδει χρήσασθαι καὶ προβουλεῦσαι περὶ τῶν ὅλων , ἅπαντα ἡ πόλις ἐξήταζεν , ἀπ’ ἀρχῆς προτάξασα τῶν 
Ἑλλήνων ἑαυτήν . 
καὶ διχόθεν ἤδη ἀπὸ Περσῶν καὶ Ἀθηναίων συνεκροτεῖτο ὁ πόλεμος , τοῦ μὲν ἀπειλοῦντος καὶ πειρωμένου , τῆς δ’ ἀνθεστηκυίας καὶ νικώσης εὐθὺς ταῖς ἀποκρίσεσι . 
καὶ παρ’ ἀμφοτέρων τούτων ἐμαρτυρεῖτο ὅτι 
Ἀθηναίων καὶ Περσῶν ἐστιν ὁ πόλεμος περὶ τῆς Ἑλλάδος , τῶν μὲν λαβεῖν πειρωμένων , τῶν δὲ κωλῦσαι . 
ἐν ἐκείνοις μέντοι τοῖς καιροῖς ἔργα λόγων ἡττήθη—λέγω δὲ τὰ τῶν ἄλλων ἔργα λόγων τῶν παρ’ ὑμῖν—καὶ ψήφισμα τροπαίου κρεῖττον εἰς μνήμην ἐνίκησεν ἅμα λόγῳ καὶ ἔργῳ νικῆσαν . 
εὐθὺς γὰρ ἐν χεροῖν κύριον ἦν οὐ τῇ χειροτονίᾳ μόνον , ὡς νόμος , ἀλλὰ καὶ τῷ διαφθεῖραι τοὺς ἀγγέλους . 
τῷ δ’ ἑρμηνεύσαντι τὰ γράμματα διαχειροτονίαν μὲν ἀπέδοσαν , ἵν’ , ἐπειδήπερ Ἕλλην ἦν , ἔχοι πλέον τὴν τῆς κρίσεως εἰκόνα , ἀπέκτειναν δὲ καὶ τοῦτον , ὡς οὐδ’ ἄχρι φωνῆς διακονῆσαι προσῆκον τοῖς βαρβάροις . 
καὶ τὸ ἰσχυρὸν περιῆλθεν αὐτῷ · τὸν γὰρ τῆς πόλεως ἄποικον οὐκ ἠξίουν κατὰ τῆς πόλεως καὶ τῶν Ἑλλήνων ἑρμηνέα τῷ φύσει πολεμίῳ γίγνεσθαι . 
καὶ οὕτω δὴ ῥίπτουσιν εἰς τὸ βάραθρον , ὥστ’ ἄλλους ἀναγγεῖλαι τῷ βασιλεῖ τὰς ἀποκρίσεις καὶ παρὰ τῶν πεμφθέντων μὴ ἐκγενέσθαι μαθεῖν . 
ὁ δὲ δὴ καὶ δὴ λαμπρῶς ἐκινεῖτο , καὶ τοῦτο μὲν τοῖς ὑπάρχοις ἐκέλευεν ἑτοιμάζειν αὐτόθεν τὰς πέδας ὑπερβαλὼν ἢ καθ’ ὅσους ᾤετο τοὺς Ἀθηναίους εἶναι , ἵνα μηδεὶς ἄδετος αὐτῶν διαφύγοι , καὶ τῆς ὀργῆς ἀπολαύων ἕως ἐξῆν , τοῦτο δὲ τοῖς πλήθεσιν ἄλλα ἄλλοις ἐπέταττεν . 
ἐκ δὲ τούτου κήρυκες μὲν οὐκέτι ἐφοίτων εἰς τὴν 
Ἑλλάδα , αὐτάγγελον δὲ ἤδη κατέπεμπε τὸν στόλον , προστήσας ἄρχοντας Περσῶν τοὺς ἀρίστους , καὶ δίδωσι πλῆθος στρατιᾶς . 
οὗ τὸ διαλλάττον παρ’ ἑκάστους τοὺς ἀφηγουμένους τοσοῦτόν ἐστιν ὥστ’ εἶναι τὸν μέγιστον ὅρον στόλου , βουλόμενος μηδεμίαν πρόφασιν λιπεῖν μήτ’ ἐκείνοις μήτ’ αὐτὸς αὑτῷ τὸ μὴ οὐ πρᾶξαι περὶ ὧν ἐνετέλλετο . 
ταῦτα δ’ ἦν τὴν μὲν πόλιν καταποντίσαι , τὸ δὲ φῦλον κομίζειν ἅπαν ὡς αὑτὸν ᾧ δὴ προειρήκειν τῷ σχήματι . 
θυμοῦ μὲν δὴ καὶ παρασκευῆς οὕτως εἶχε τὰ τοῦ βασιλέως , οἱ δ’ ἐφέροντο ὑπερηχοῦντες μὲν τὸν Αἰγαῖον , ἀποστεροῦντες δὲ τὴν ὄψιν τοὺς ἐντυγχάνοντας , φυγῆς δ’ ἐμπιμπλάντες τὴν θάλατταν · ὥστ’ οὐδεὶς ἦν ὅστις νῆσον τότ’ ἂν οἰκεῖν ἐβούλετο . 
ἔτι δ’ αὐτοῖς οὖσιν ἐν πλῷ καὶ μικρὸν πρὸ τῆς καταγωγῆς ἔδοξεν ἀπάρξασθαι τοῖς τοῦ βασιλέως ἐπιτάγμασι καὶ ὥσπερ τι προοίμιον ᾆσαι τοῦ πολέμου · καὶ δόξαν οὕτως Ἐρετριᾶς ἐπιβάντες ᾤχοντο φέροντες , σαγήνην τινὰ μιμησάμενοι ναυτικήν . 
καὶ τὸ μὲν Ἐρετριέων γένος οὕτως ἀνήρπαστο ὡσπερεὶ παρ’ ἄλλου τινὸς τῶν κρειττόνων ἁρπασθὲν , οἱ δ’ ἐπὶ τὸν δεύτερον ᾔεσαν , ὡς ἀνασπάσοντες αὐτοὺς ἤδη τοὺς Ἀθηναίους καὶ τὴν Ἑλλάδα ἀναρπασόμενοι , κακῶς εἰδότες οἵαν θήραν μετέρχονται καὶ ὅτι οὐκ ἐνέχονται τῷ λόγῳ ὡς ἄρα οὐ τὰ φεύγοντα διώκουσιν , ἀλλὰ μᾶλλον τὰ τῷ διώκειν συνήθη . 
οὕτω δὲ τούτων κεχωρηκότων καὶ φερομένων αὐτῶν πρὸς τὴν ἤπειρον ὥσπερ ἄλλου τινὸς ἐκ τοῦ πελάγους κακοῦ , οἱ μὲν ἄλλοι πάντες Ἕλληνες καὶ πάλαι προϊδόντες τὴν διάβασιν καὶ τότε ὁρῶντες ἤδη καθῆντο ἐκπεπληγμένοι , τὸ μέλλον ἀποσκοποῦντες , ὀνειροπολοῦντες ἕκαστοι τὰς Ἐρετριέων συμφορὰς , καὶ τοσοῦτον τῶν δεινῶν ἀπέχειν νομίζοντες ὅσον τὸν στρατὸν αὐτῶν . 
ἡ δὲ πόλις πομπὴν ἀγούσῃ προσεῴκει μᾶλλον ἢ πρὸς ἀγῶνα κοσμουμένῃ . 
ἱερά τε γὰρ πάντα ἀνέῳγε καὶ τὰ τῶν ἱερέων γένη συνῆγε καὶ διεπρεσβεύετο πρὸς τοὺς θεοὺς τὸν ἀρχαῖον τρόπον , συμμάχους τε καλοῦσα καὶ ἡγεμόνας ποιουμένη · ὡς δ’ αὐτῇ τὸ θεῖον ἤσκητο , οὐδὲν ἦν ἀργὸν ἔτι , ἀλλ’ οἱ μὲν φύλακες τῶν ἱερῶν οἱ γέροντες καὶ τῆς πόλεως ὑπελείποντο , ἡ δὲ νεότης ἐχώρει . 
καὶ πρῶτον μὲν τοὺς ἐν τοῖς στεφανίταις δρόμους ἀπέκρυψαν , ὅσῳ περὶ καλλιόνων τῶν ἄθλων ἠγωνίζοντο , τοσούτῳ θαυμαστοτέραν τὴν προθυμίαν παρασχόμενοι · ἔπειτα κρείττους ἦσαν τὰ τελευταῖα ἢ τὰ ἀπὸ τῶν πυλῶν . 
καίτοι μεσοῦντας μὲν ἔτι τῆς πορείας προσέβαλεν ὥσπερ πνεῦμα ἀπὸ θαλάττης βοὴ συμμιγὴς ἵππων καὶ ἀνδρῶν καὶ τῶν ἄλλων ἐφολκίων τῷ στρατοπέδῳ , τῶν μὲν χρείας ἕνεκα , τῶν δὲ καὶ ψυχαγωγίας βαρβαρικῆς κεκομισμένων . 
ὑπερβαλόντες δ’ οὐκ εἶχον ὅ τι ἴδωσι , πλὴν τῶν πολεμίων καὶ τῶν ἀτόπων ἐκείνων φασμάτων . 
χαλκὸς δὲ καὶ σίδηρος πόρρωθεν εἶργε μὴ προσιέναι . 
τοσαύτη δ’ ἦν ὑπερηφανία τῆς παρασκευῆς καὶ τῶν ποιουμένων ὥστ’ ἐξαρκεῖν ἐδόκει τοῖς βαρβάροις ὀφθῆναι μόνον . 
ᾤοντο γὰρ ὥσπερ ἐν ἄθλοις ἅπαντας εὐθὺς ἀπογνώσεσθαι καὶ δώσειν ἑαυτοὺς ἀκονιτί . 
αὕτη πρώτη δημοτελὴς κρίσις ἐν τῷ μέσῳ κατὰ τοὺς ἀνθρώπους ἐγένετο ἀρετῆς πρὸς πλοῦτον καὶ φρονήματος Ἑλληνικοῦ πρὸς βαρβάρων πλῆθος καὶ παρασκευὴν , οὐ λόγων εὐφημίᾳ κριθεῖσα , ἀλλ’ ἔργων ἀποδείξει καὶ τῷ καλοῦντι τοῦ καιροῦ . 
οὐ γὰρ εἰς φόβον τὴν θέαν ἔτρεψαν , ἀλλ’ εἰς προθυμίαν κατεχρήσαντο , οὐδ’ ἐξεπλάγησαν τῶν ὁρωμένων τὴν ἀήθειαν , ἀλλ’ ἥσθησαν ὁρῶντες ὅσων κρείττους γενήσονται , καὶ νομίσαντες ὥσπερ ἀφορμὴν εἰληφέναι παρὰ τῆς τύχης ὑπερβαλέσθαι πάντας ἀνθρώπους ἀνδραγαθίᾳ καὶ τοῦτ’ εἶναι πλέον τῆς τοσαύτης στρατιᾶς ἔχειν ὥσπερ χρήμασιν ἀφθόνως χρήσασθαι , καὶ διανοηθέντες ὅτι νῦν ὥσπερ ἑστιάσονται λαμπρῶς ὑπὸ τῶν βαρβάρων καὶ τῆς ἀρετῆς ἀξίως τῆς ἑαυτῶν . 
καὶ γὰρ ἵπποι καὶ βέλη καὶ νῆες καὶ ψέλια καὶ στρεπτοὶ καὶ κύνες καὶ πάντα χρήματα δῶρα τῆς τύχης ἐστὶ προκείμενα τοῖς κρείττοσι , καὶ πάντα ταῦτα ἡ νίκη παραδίδωσι . 
ταῦτα καὶ στρατηγοὶ πρὸς ἑαυτοὺς εἰπόντες καὶ πρὸς ἀλλήλους ἕκαστοι διαλεχθέντες , ἐκ θεῶν ἀρξάμενοι καὶ τοῦ φίλου παιῶνος , ἐχώρουν δρόμῳ , καθάπερ διὰ ψιλοῦ τοῦ πεδίου θέοντες , καὶ τοῖς βαρβάροις οὐκ ἔδωκαν ἰδεῖν ὅ τι ἐστὶ τὰ γιγνόμενα , ἀλλ’ ἅμα τε τάξεις ἐρρώγεσαν καὶ ἄνδρες ἐκτείνοντο καὶ ἵπποι συνελαμβάνοντο καὶ νῆες εἵλκοντο καὶ χρήματα ἤγετο καὶ χορεία Πανὸς ἦν τὰ ποιούμενα . 
ἤδη δέ τις καὶ τελευτήσας εἱστήκει περιτοξευθεὶς ὑπὸ τῶν βαρβάρων , φοβῶν τοὺς λοιποὺς , ὥσπερ ἀθάνατος ὤν . 
ἀπολλύμενοι δὲ οἱ τὰ μεγάλα τολμήσαντες καὶ τρόπαια φέροντες ἐν ταῖς ναυσὶ πλείους αὐτοῖς ἐφάνησαν ἢ πρότερον . 
οὔτε γὰρ τὸ ἕλος οὔτε ἡ θάλαττα ἀρκούντως αὐτοὺς ἐδέχετο , οὐδ’ ἦν εὐρυχωρία τοῖς κακοῖς οὐδὲ διέξοδος , ἀλλὰ τότε ὡς ἀληθῶς ὄχλος ὄντες ᾐσθάνοντο καὶ μέγιστον ἐναντίωμα ἑαυτοῖς , καὶ τοῖς πλείοσιν ἥττους ἐγένοντο ἢ ὅσοις ἄν τις ἐξ ἀρχῆς ἐθάρρησεν ἀντιστῆναι . 
ὥστε οἱ τοῦ αἵματος ῥύακες ἤρκουν ἐν νοτίῳ ταῖς ναυσὶν εἶναι . 
τοσαύτη δὲ ἡ λαμπρότης τῶν ἀνδρῶν ἐκείνων ἐγένετο καὶ τοσοῦτον τῆς νίκης τὸ ἀξίωμα , ὥστε καὶ τὸ χωρίον ὥσπερ τι σύμβολον ἀρετῆς κατέστησαν . 
οὔκουν ἔστι γε οὐδεὶς ὅστις ἀκούσας τὸ τοῦ Μαραθῶνος ὄνομα οὐκ ἀνίσταται τῇ ψυχῇ οὐδ’ ὥσπερ ἄλλο τι τὴν ἐπωνυμίαν ἀσπάζεται καὶ σέβεται σὺν χαρᾷ . 
καὶ συνέβη δὲ τῇ πόλει πρώτῃ μὲν κινδυνεῦσαι τῶν κατὰ τὴν ἤπειρον Ἑλλήνων , μόνῃ δὲ ἀρκέσαι νικῆσαι , τῶν δὲ ἰδίων κινδύνων κοινὰ τὰ ἆθλα ἅπασι καταστῆσαι καὶ τροφὸν οὖσαν τῆς Ἑλλάδος τοὐναντίον τοῦ νενομισμένου ποιῆσαι . 
τοὺς μὲν γὰρ ἄλλους τὰ τροφεῖα κομίζεσθαι παρὰ τῶν ἐκτραφέντων ὁ νόμος λέγει , ἡ δὲ πόλις πρὸς ταῖς τροφαῖς καὶ οἷς ἔδωκεν ἐξ ἀρχῆς καὶ τὴν ἐλευθερίαν μετὰ τῆς σωτηρίας ἐν τοῖς αὑτῆς κινδύνοις ἀπέδωκε τῇ 
Ἑλλάδι , ὥσπερ τοῦτο ὀφείλουσα τοῖς Ἕλλησι , ποιεῖν διὰ παντὸς αὐτοὺς εὖ καὶ τοῦτο ὡμολογηκυῖα τοῖς πρὸ τοῦ πᾶσιν . 
ὥστ’ εἰκότως εἰπεῖν εἶναι τὴν μὲν πόλιν τὸν ἐλευθέριον Δία τιμᾶν ἐπὶ τοῖς πραχθεῖσι προσήκειν , τοῖς δὲ ἄλλοις Ἕλλησι τὴν πόλιν , καὶ νομίζειν τὸν Ἀθηναίων δῆμον ὥσπερ ἐλευθέριον τοῖς Ἕλλησιν εἶναι . 
δοκεῖ δέ μοι συγκληρωθῆναι τῇ τύχῃ τῆς πόλεως ἡ μάχη καὶ μηδένων ἄλλων εἶναι κατὰ γένος ἢ τῶν Ἀθηναίων . 
ἐκείνη γὰρ , εἰ καὶ νεανικώτερον εἰπεῖν , ὥσπερ μητρόπολις καὶ ἀφορμὴ τῶν ὕστερον πάντων ἐγένετο τοῖς Ἕλλησιν , οὐ μόνον τῶν ἐν τοῖς πολέμοις ἀγώνων ἀντὶ κρηπῖδος ἢ παραδείγματος προτελεσθεῖσα , ἀλλὰ καὶ πάντων ἐπιτηδευμάτων καὶ βίου καὶ προαιρέσεως καὶ , τὸ σύμπαν εἰπεῖν , τοῦ τῶν Ἑλλήνων σπέρματος . 
καὶ εἰ μὴ τότε ἡ πόλις οὕτω διήνεγκεν , ἅπαντ’ ἂν ἔρρει καὶ σώματα καὶ πράξεις καὶ λόγοι καὶ τὰ κοινὰ τῆς φύσεως . 
οἱ μὲν οὖν πολλοὶ θαυμάζουσιν ὅσας μυριάδας τῶν βαρβάρων ἐνίκων , ἐμοὶ δὲ δοκοῦσιν ἅπαντας ἀνθρώπους , οὐ μόνον πρὸς οὓς ἠγωνίσαντο , ἐκεῖνοι νενικηκέναι , εἰ δεῖ παραιτησάμενον τὸν φθόνον εἰπεῖν , οὐ μόνον τῷ πᾶσι τοιούτων ἀγαθῶν αἴτιοι καταστῆναι , ἀλλὰ καὶ τῷ μηδένας ἐγγὺς εἶναι τοῖς ὑπάρχουσιν . 
ὥστ’ εἰ τὸ μὴ ἔχειν ἐξ ἴσου γενέσθαι τῶν ἡττόνων ἐστὶν , ἅπαντας νενικήκασιν . 
οἶμαι μὲν οὖν εἰ καὶ μόνα ταῦτα ἐκλέξας ἐπεπαύμην , ἔχειν ἂν πέρας ἀρκοῦν τὸν λόγον καὶ μηδὲν ἂν προσδεῖν τῇ πόλει φιλοτιμίας μηδ’ ἀρετῆς εἰς τὸ ὁμόφυλον . 
τὴν γὰρ πρώτην μὲν ἀνεῖσαν ἀνθρώπους , πρώτην δὲ βίου χρῆσιν εὑροῦσαν , θρέψασαν δ’ οὐ μόνον τοὺς ἐξ αὑτῆς , ἀλλὰ καὶ πάντας , δεξαμένην δὲ τοὺς ἐκπίπτοντας πρώτην τε καὶ πλείστους , ἑκάστους τε καὶ σύμπαντας , πλείστους δὲ αὖθις ἀποστείλασαν πανταχοῖ , πάλιν δ’ ἐν τοῖς ὑπὲρ σωτηρίας ἀγῶσιν ἀμφοτέρων προστᾶσαν , τῶν τ’ ἐν τῇ ὑπερορίᾳ καὶ τῶν ἐπὶ τῆς ἀρχαίας Ἑλλάδος , πῶς οὐ διὰ παντὸς ἂν εἴποι τις ἀφῖχθαι καὶ καθάπερ τοὺς δρομέας τὸ γιγνόμενον πεπληρωκέναι ; 
ὥστε μηδεμίαν πρὸ ταύτης ἐγχωρεῖν ἐν τοῖς Ἕλλησι κηρύττεσθαι . 
πρὶν γὰρ ἄρχεσθαι τῶν ὁμοίων ἑτέρους , τοσοῦτον ἡ πόλις προεληλύθει . 
οὐ μὴν ἐῶσί γε ἀπελθεῖν αἱ πράξεις , ἀλλὰ καλοῦσι καὶ προσάγουσιν εἰς τὸ πρόσω τοῦ λόγου , καὶ τοσούτῳ μᾶλλον ὅσῳ ταῦτα ἀκριβέστερον ἐξήτασται . 
τοσαύτην γὰρ ὑπερβολὴν τοῖς ἐφεξῆς ἐποιήσατο ἡ πόλις ὥσθ’ ὑπερῆρεν αὑτὴν τοσοῦτον ὅσονπερ πρὸ τοῦ τοὺς ἄλλους . 
καὶ πρὶν τὰ πρῶτα ἀξίως τινὰ θαυμάσαι , ἐπέθηκε τὰ δεύτερα , ὥσπερ αὐτὴ πρὸς αὑτὴν ἁμιλλωμένη . 
γενομένου γὰρ τοῦ 
Μαραθῶνι τολμήματος καὶ τῶν βαρβάρων ἐλαθέντων ἐκ τῆς Ἑλλάδος ὥσπερ κονιορτοῦ , Δαρεῖος μὲν οὐκ εἶχεν ὅ τι χρήσεται , ἀλλ’ ὥσπερ ἐκ θεοῦ πληγεὶς ὑποπεπτώκει τῇ πόλει καὶ τοὺς αἰτίους τῆς διαβάσεως κατεμέμφετο , ὡς κακῶς προξενήσαντας αὐτῷ τοὺς Ἀθηναίους , καὶ τελευτᾷ δὴ , πρίν τι δεύτερον κακὸν αὑτὸν ἐξεργάσασθαι . 
ὁ δὲ πάντας βασιλέας παρενεγκὼν ταῖς ἐπινοίαις καὶ μηδὲν καταλιπὼν ἄτοπον νομίσαι , Ξέρξης ὁ Δαρείου , καταγνοὺς μὲν τοῦ πατρὸς ὡς ἐνδεῶς ἐπιχειρήσαντος , ὑπεριδὼν δὲ τῆς πόλεως καὶ τῶν Ἑλλήνων ὡς οὐδαμοῦ φανησομένων , ἀγῶνα διπλοῦν ἀγωνίζεται , τὸν μὲν ὑπερβαλέσθαι , τὴν δὲ τιμωρήσασθαι , μετὰ πολλοῦ τοῦ κρείττονος . 
καὶ τοσοῦτον ὕβρισε τῇ ὑπερβολῇ ὥστ’ ἔγνω τὸν πρότερον στόλον ὡσπερεὶ παιδιὰν ἀποφῆναι . 
δοκεῖ δέ μοι καὶ πρὸς τὰς διοσημίας τότε 
Ξέρξης οὐ μόνον πρὸς τὸν πατέρα ἁμιλλήσασθαι καὶ πρὸς ἅπασαν ὄψιν τε καὶ ἀκοὴν ἀνθρώποις ἀνέλπιστον ὥσπερ ἐνδείξασθαι βουλόμενος ὅτι αὑτοῦ βεβαίως ἐστὶν ἡ γῆ . 
ποίαν γὰρ κυμάτων ἐπιρροὴν , ἢ τίνας σκηπτοὺς , ἢ τίνας σεισμοὺς , ἢ ποίαν νεφῶν ἢ χαλάζης ἐμβολὴν , ἢ ποίους ἀήθεις ἀστέρας οὐκ ἐλαφροτέρους ἐκεῖνός γε ἀπέδειξεν ; 
ἢ ποίους φόβους ἐγγείους ἢ θαλαττίους οὐχὶ συνέστειλε τοῖς παρ’ αὑτοῦ ; 
οὗ τὰς ἀπειλὰς πρῶτον οὐκ ἦν ἑστῶσι τοῖς ὠσὶν ἀκοῦσαι , ἀλλ’ ἀπῆγον εἰς ἔσχατα γῆς , καὶ προὔλεγον ἃ μηδενὸς ἦν εὑρεῖν πλὴν ἐκείνου μόνου . 
αἰτεῖν μὲν γὰρ ἔφασκεν οὐδὲν τῶν ἀλλοτρίων , ἀλλ’ ἀπαρχὰς γῆς καὶ ὕδατος · πάντων δ’ εἶναι τούτων κύριος . 
τῆς δ’ ἀγνωμοσύνης τῆς Μαραθῶνι λύσιν μίαν εἶναι καὶ παραίτησιν , εἰ ταῦτα συγχωρήσαιεν καὶ μετὰ τῶν ἄλλων ἀνθρώπων γένοιντο καὶ τὸν κοινὸν δεσπότην γνοῖεν · εἰ δὲ μὴ , διδάξειν αὐτοὺς καλῶς μετὰ τῶν προπατόρων θεῶν · οὕτω γὰρ θεοῖς τε καὶ Ξέρξῃ δοκεῖν ὑπὲρ τῶν Ξέρξου πραγμάτων · 
ἥξειν γὰρ ἄγων ἅπαντα , ναῦς μὲν ὅσας ἡ Ἑλληνικὴ θάλαττα οὐχ ὑποδέξεται , ἵππῳ δὲ καὶ πεζοῖς ἀποκρύψειν τὴν Ἀττικὴν , καὶ τὴν πόλιν ἱππόκροτον καταστήσειν , ἱερά τε συμφλέξειν καὶ θήκας ἀναρρήξειν καὶ μετασκευάσειν ἅπαντα . 
ἔτι δὲ Ἀτλαντικοῦ πελάγους κληρουχίας ἀτίμους ἠπείλει καὶ γῆς ποίησιν ἔξω τῆς οἰκουμένης , ἣν ἀναγκάσειν ἠκρωτηριασμένους προχοῦν εἰς τὸ πέλαγος , ὕδωρ μὲν ἀντλοῦντας , πέτρας δὲ ὀρύττοντας , τοσαῦτ’ ἔχοντας τοῦ σώματος ὅσα τοῖς ἔργοις ἀρκέσει . 
καὶ οὐκ ἠπείλει μὲν οὕτως ἀήθη καὶ ὑπερόρια καὶ φόβου μείζω , ἐτελεύτησε δ’ ἐνταῦθα , ἀλλ’ ἀπέκρυψε τοῖς ἔργοις τὰς ἀπειλὰς , ἄνευ γε τοῦ τι δυνηθῆναι , λέγω δὴ χρήσασθαι τῇ πόλει . 
τίνα γὰρ μεσόγειαν ἢ ποίαν Ἀτλαντικὴν ῥαχίαν οὐκ ἔσεισεν ; 
ἢ ποῖον κόλπον ὧν ἴσασιν ἄνθρωποι , λέγω τῶν εἰσεχόντων ἀπὸ τῆς ἔξω θαλάττης , παρῆκεν ἀσύμβολον ; 
οὐ τὸν εἰς Φᾶσιν , οὐ τὸν ἄνω τὸν Περσικὸν , οὐκ ἐρυθρὰν θάλατταν , οὐχ Ὑρκανίαν , οὐ πάντας συνήγαγεν ; 
οὐ διηρευνήσατο πάντας τῆς γῆς τοὺς μυχοὺς ἀκριβέστερον ἢ Δᾶτις τὴν Ἐρετρικήν ; 
οὐκ ἐσχατιαῖς γῆς καὶ θαλάττης τὸν στόλον ὡρίσατο , ὥσπερ σαγηνεύων τὴν ἀρχὴν τὴν αὐτὸς αὑτοῦ ; 
ποῖον δὲ τότε φάσμα οὐκ ἐκινήθη ; 
ἢ τί τῶν ὄντων οὐχ ὑπερώφθη ; 
ἢ τί τῶν οὐκ ὄντων οὐκ ἐγένετο ; 
οὐχ οἱ πορθμοὶ τοσοῦτον αὐτῷ τῶν ποταμῶν διαφέρειν ἐδόκουν ὅσον οὐ παρέχειν πιεῖν ἐξ αὐτῶν ; 
οἱ δ’ ἀέναοι ποταμοὶ τῶν χειμάρρων οὐδὲν ἀλλοιότερον διετέθησαν , μᾶλλον δὲ τοῖς χειμάρροις εἰς τοὐναντίον περιέστησαν · ὥσπερ γὰρ τὰ ἐκείνων ῥεύματα ἐκ Διὸς αὔξεται , οὕτως ὑπὸ Ξέρξῃ πάντα ἐπέλιπεν . 
ἐδέχετο δ’ αὐτὸν οὔτε γῆ οὔτε θάλαττα ἱκανῶς , καὶ ταῦτα εἶπε πρὸς τὴν ἐκείνου χρείαν καὶ μετέβαλλεν εἰς ἄλληλα . 
γῆ τε γὰρ ἡ μὲν ἐγίγνετο , ἡ δ’ ἀπώλλυτο , καὶ θάλαττα ὑπεχώρει καὶ πάλιν συνῄει τῷ βασιλεῖ · —καὶ νῦν ἐστι τῆς νέας θαλάττης ὅσος τῆς ἐκείνου διαβάσεως χρόνος καὶ ὁ Ἄθως ἀντὶ στήλης τῷ ἔργῳ λέλειπται · —ὡς δ’ εἰπεῖν πάντα κινουμένοις ἐῴκει καὶ μεθισταμένοις ὡς ἐκείνῳ δοκοίη . 
κάμηλοι δὲ χρυσοῦ καὶ ἀργύρου κατέλαμπον , ὅσον μήκιστόν ἐστιν ἀνύσαι , τοσοῦτον ἐπέχουσαι . 
εἰ δ’ ἐπιθυμήσειε σκιᾶς , δένδρον ἦν αὐτῷ χρυσοῦν ἡ σκιά . 
ὥστε νύκτωρ μὲν ἤστραπτεν ἀργύρῳ καὶ χρυσῷ , μεθ’ ἡμέραν δὲ νύκτα ἐπῆγεν ὁσαχοῦ τοξεῦσαι κελεύσειε . 
πολλοῖς δ’ ἦν ἀφανὴς ὧν ἦγεν οὗ γῆς εἴη τὰ νῦν . 
οὐδὲν δ’ ἦν ἔθνος τῶν κατὰ τὴν πορείαν μεῖζον ἢ κρύπτεσθαι . 
φιλονεικήσας δὲ μαθεῖν ὁ πάντα ἄτοπος βασιλεὺς ὁπόσους ἄγει , χρῆν γὰρ καὶ τοῦτο ἐκείνῳ γενέσθαι δυνατὸν , ἠναγκάσθη μετρῆσαι τρόπον δή τινα μᾶλλον ἢ ἀριθμῆσαι τὴν στρατιὰν , καὶ κατασκευασάμενος τεῖχος μυρίανδρον πρὸς μέτρον ἠρίθμει . 
καὶ ὁ μὲν οὕτω πάντα κινῶν ᾔει , τοσαῦτα προσλαμβάνων ὁπόσοις ἐντύχοι , καὶ κατεπτήχει καὶ ἔθνη καὶ πόλεις καὶ πάντα γένη καὶ Εὐρωπαῖα καὶ τὰ ἐπὶ τῆς Ἀσίας πάντα , καὶ πρὸς τὴν κίνησιν εἶκεν ὥσπερ τὰ κοῦφα σὺν πολλῷ τῷ φόβῳ . 
ἡ πόλις δ’ ἕτερα ἀντεπεδείκνυτο , οὐδ’ ἦν Ξέρξην μᾶλλον θαυμάσαι τῆς ὑπερηφανίας ἢ τὴν πόλιν τοῦ μηδὲν τῶν ἐκείνου θαυμάσαι · ἣ θορύβου τοσούτου διὰ γῆς ἁπάσης καταρραγέντος καὶ τῶν ἠπείρων ἀμφοτέρων κρινομένων ἐπὶ τῆς Ἑλλάδος ἀντέσχεν , ὥσπερ ἔρυμα καὶ πρόβολος , ἀπ’ ἀρχῆς ἀρξαμένη καὶ αὐτὴ τὰ αὑτῆς ἐπιδεικνύναι . 
πρῶτον μὲν τοῖς περὶ τὰς ἐπιστολὰς ἀκροβολισμοῖς καὶ πείραις τοσοῦτον ὑπερέσχε φρονήματι καὶ τοσοῦτον ἀπέσχε τοῦ πτοηθῆναι πρὸς τὰς τῶν ἀτόπων ἐκείνων φόβων ἐπαγωγὰς , ὥστ’ οὐκ ἐδεήθη ψηφίσματος πρὸς ταῦτα ἔτι , ἀλλ’ ὥσπερ ἑνὸς κοινοῦ νενικηκότος τοῦ κατὰ Δαρεῖον , μηδένα ἀκούειν βαρβάρων , πρὶν ἐκκλησίαν ἀποδοῦναι , ἀφανίζει τοὺς ἀγγέλους αὐτῇ σκευῇ καὶ ποικίλμασι , καὶ τοῖς εὖ φρονοῦσι τῶν Ἑλλήνων ἡγεμὼν τῆς ἀποκρίσεως ἐγένετο . 
ἔπειτα πάντων ἀγγελλόντων τὰ δεινὰ δὴ ταῦτα , ὅτι πάντα χρήματα μίγνυται καὶ τῶν Ἑλλήνων κερδανοῦσιν οἱ τελευταῖοι , πάντες δὲ ὥσπερ ὑπὸ κύματος τοῦ πολέμου καλυφθήσονται , καὶ τοσαύτης κατεχούσης ἐκπλήξεως τοῦ βαρβάρου ὥστ’ εἰκάζειν θεῶν τινος εἶναι πορείαν μετὰ τῶν λοιπῶν ἀνθρώπων ἐπὶ τὴν Ἑλλάδα ἐλαύνοντος , οὐδὲν μᾶλλον ὑφεῖτο οὐδὲ μετέγνω περὶ ὧν ἐβουλεύσατο , οὐδὲ ἐμέμψατο αὐτῇ τῆς ἀποκρίσεως , ἀλλὰ τούς τε Ἕλληνας συνεκάλει πρὸς τὸν ἀγῶνα τὸν κοινὸν , αἰσχυνομένη μοι δοκεῖν μόνη φανῆναι τῷ βαρβάρῳ , καθάπερ πρότερον Μαραθῶνι . 
οὐ γὰρ αὐτή γε ἐν ἄλλοις εἶχε τὰς ἐλπίδας τῆς σωτηρίας , ἀλλὰ πάντες εἶχον ἐν αὐτῇ τὰς ὑπὲρ αὑτῶν , οἵ γε ὁμοίως τε σωτηρίας δεόμενοι καὶ ἐλευθερίας , καὶ τὸ παράδειγμα ὑπῆρχεν ἀμφοῖν ἐγγύθεν ἡ προτέρα κρίσις , ἐσκόπει τε ὅ τι βουλευσαμένη πρῶτον ἀντεκπλήξει τὸν βάρβαρον · καὶ παρῆλθέ γε αὐτὸν τοῖς θαύμασι . 
μετοικίζεται γὰρ ἐξαναστᾶσα , καὶ τὸ μέγιστον ἁπάντων , γῆς μὲν οὐδαμοῦ , πᾶσα γὰρ εἴχετο , ἡ δὲ εἰς τὴν θάλατταν ἀπεχώρει , καὶ τῆς περὶ τὸν Ἄθω διωρυχῆς καὶ τοῦ πορθμοῦ τῆς γεφύρας οὔτε εἰς ἀκοὴν ἀηδέστερον οὔτε γνώμῃ φαυλότερον τοῦτο τὸ τόλμημα ἀντεπεδείξατο ἐπὶ τῆς θαλάττης φανεῖσα , καὶ Ξέρξῃ καταλιποῦσα τὸ ἴχνος μόνον προσιδεῖν · ὥστ’ ἐλθὼν οὐχ εὗρε τὴν πόλιν οὐδὲ εἶχε λαβεῖν ἔχων ὡς ᾤετο · οὕτως εἰς ἄπορον καὶ ὑπερφυὲς αἴνιγμα συνηλάθη . 
ἀλλ’ ὥσπερ τῶν ποιητῶν φασί τινες τὸν Ἀλέξανδρον τῆς Ἑλένης τὸ εἴδωλον λαβεῖν , αὐτὴν δὲ οὐ δυνηθῆναι , οὕτω καὶ 
Ξέρξης τῆς πόλεως τοὔδαφος εἶχεν , αὐτὴν δὲ οὐχ εὗρε , πλήν γε δὴ καλῶς εὗρεν ἐπ’ Ἀρτεμισίῳ καὶ Σαλαμῖνι , καὶ τὴν θέαν οὐκ ἤνεγκεν , ὥσπερ τινὸς ἐν μύθῳ Γοργόνος , ἀλλ’ ἐκπλαγεὶς ἔδεισεν οὐ μόνον περὶ τῶν λοιπῶν , ἀλλὰ καὶ περὶ τοῦ σώματος , πάντα τὸν ἔμπροσθεν χρόνον ἀήθης ὢν τούτου καὶ τῷ φοβεῖν συνεζηκώς . 
ὅπερ δὲ καὶ πρὶν ἅπτεσθαι τῶν λόγων τούτων προειρήκειν , ὅτι ἄμφω τὼ γένη τῆς πόλεως ἡττᾶτο λαμπρῶς , τό τε Ἑλληνικὸν καὶ τὸ βαρβαρικὸν , τὸ μὲν ἁπάντων ἀποτυχὸν , τὸ δὲ οὐδ’ ἐγγὺς γενόμενον , καὶ πάλιν ὃ μικρῷ πρόσθεν ἔφην , ὅτι μᾶλλον αἰσχυνομένη συνῆγε τοὺς Ἕλληνας ἢ δεομένη , νῦν τοῦτο ἄξιον εἰπεῖν καὶ πάρεστι διὰ τῶν πραγμάτων καταμαθεῖν . 
φανεῖται γὰρ πανταχῆ σκοπουμένῳ τοσοῦτον ὑπερβαλλομένη ὥστε μὴ πρώτη τῶν Ἑλληνίδων μηδὲ μάλιστα αἰτία τῆς ἐλευθερίας μᾶλλον ἢ μόνη δικαίως ἂν ἀκοῦσαι πάντα κατειργασμένη . 
πρῶτον μὲν γὰρ ἐκεῖνο πάντες ἂν συμφαῖεν ὅτι τοῖς τοσοῦτον λειπομένοις καὶ ναυσὶ καὶ ὅπλοις καὶ σώμασι καὶ χρήμασι καὶ πάσῃ τῇ τοῦ πολέμου παρασκευῇ ἓν μόνον ἀντίρροπον κατελείπετο καὶ ὡς ἀληθῶς Ἑλληνικὸν , τὸ βουλεύεσθαι καλῶς , ἢ χρῆναι ἀτίμως συμπατηθῆναι , καθάπερ τὰ μικρὸν τῆς γῆς ὑπερέχοντα . 
μὴ γὰρ ὅτι εἰς ἀντιπάλων μέρος ἐξήρκουν , ἀλλ’ ἐν προσθήκῃ τῷ βασιλεῖ γενομένων οὐκ ἂν ἦν τὸ ἐπίδηλον . 
τούτου δ’ οὕτω κειμένου καὶ πάντων ἂν ταύτῃ 
[κατὰ ταὐτὸ ψηφιζομένων ἢ] θεμένων καὶ σοφῶν καὶ πολλῶν οὐκ ἔστιν ἀντειπεῖν ὡς οὐχ ἥδ’ ἐστὶν ἡ παρασχομένη τὸν βουλευσάμενον καὶ περὶ αὐτῶν καὶ περὶ τῶν ἄλλων ἃ σώσειν ἔμελλεν . 
ὃ δὲ τούτου τ’ ἐξήρτηται καὶ καθ’ αὑτὸ διαρκῆ τὴν ἐπίδειξιν ἔχει πάλιν σκεψώμεθα . 
οὐδεὶς γὰρ οὕτω σκαιός ἐστιν οὐδὲ τἀναντία τοῖς φανεροῖς φρονῶν ὅστις οὐ συμφήσει ὡς εἰς τὰς ναῦς ἧκε τότε τοῖς Ἕλλησι τὰ πράγματα , οὐδ’ ὡς τοῦτο ἄριστον ἦν τῆς γνώμης · οἱ μὲν γὰρ εἰς Πύλας ἐξελθόντες καὶ τάξαντες ἑαυτοὺς ἐπὶ τὰς παρόδους οἱ μὲν ὥσπερ νεφέλην προσιοῦσαν οὐκ ἤνεγκαν , ἀλλ’ αἰσχρῶς τὴν ἐπίνοιαν διέφθειραν , δραπετεύειν ἀναγκασθέντες καὶ σώζειν ἑαυτοὺς χωρὶς ἕκαστοι μελλόντων ἔτι τῶν δεινῶν · οὕτως ἀνομοίως τὴν Μαραθῶνι μάχην ἐμιμήσαντο · οἱ δὲ ὑπολειφθέντες οὐκ ἠδυνήθησαν ταυτὸν τοῖς Μαραθῶνι διαπράξασθαι , ἀλλ’ εὐθύς τ’ ἔμειναν ὡς πεισόμενοι μᾶλλον ἢ δράσοντες καὶ καταχωσθέντες ἀπώλοντο , ἑνὶ τούτῳ κοσμήσαντες τὴν Ἑλλάδα , τῷ καλῶς ἀποθανεῖν , καὶ τοσοῦτον ἐπιδειξάμενοι μόνον · 
οἱ δ’ ὥσπερ χειμάρρους ἐχώρουν διὰ πάντων ἤδη δεχομένων . 
καίτοι τοῦτο δυοῖν ἐστι σημεῖον , τοῦ μήτ’ ἐν τῇ γῇ φανῆναί τινας τῶν Ἑλλήνων ὁμοίους τῇ πόλει καὶ οἷς ἐκεῖνοι πρότερον κατέπραξαν , μᾶλλον δὲ τοῦ μηδὲ σύμπαντας ὁμοίους καὶ τοῦ τὰ ἐν τῇ θαλάττῃ μόνα τότε τοῖς Ἕλλησι λειφθῆναι · οὕτω δ’ αὖ τούτου σαφοῦς ὄντος καὶ διπλῆν γενέσθαι τὴν γνώμην οὐδενὶ λείποντος τοσοῦτον διήνεγκεν ἡ πόλις ἐν τούτοις ὥστε κἂν αἰσχυνθῆναί τινα ὑπὲρ τῆς λοιπῆς Ἑλλάδος . 
πρῶτον μέν γε τῷ πλήθει τῶν τριήρων οὕτω λαμπρῶς ὑπερῆρεν ὥστε , εἴ τις χωρὶς ἀφέλοι τὸ τῆς πόλεως ἀξίωμα καὶ τὴν δύναμιν πρός γε τὸν συλλεχθέντα τοῦ ναυτικοῦ ἀριθμὸν , ἐξεῖναι τὰς μὲν τῆς πόλεως ναῦς νομίσαι τὰς ἁπάντων εἶναι , τὰς δὲ κοινὰς ἁπάντων μιᾶς τινος τῶν ἐν τοῖς Ἕλλησι πόλεως . 
ὥστ’ εἴ τις θεῶν ἤρετο τοὺς Ἕλληνας τότ’ εἰ μὴ δέοι πάσας ἀγωνίσασθαι μηδ’ ἐξείη , πότερον τὰς ἁπάντων τῶν ἄλλων παρούσας δέξαιντο ἂν μᾶλλον ἢ τὰς Ἀθήνηθεν μόνας , οὐχ αἵρεσιν εἶναι πάντες ἂν εἶπον , ἀλλ’ 
Ἀθηναίους ὑπὲρ σφῶν ἀγωνίζεσθαι λείπεσθαι . 
κἂν εἰ πάλιν αὐτὸς ὁ θεὸς αὐτοὺς ἐπανήρετο , οὐκοῦν ὁμολογεῖτ’ 
Ἀθηναίοις γε θαρρεῖν ὑπὲρ αὑτῶν μᾶλλον ἢ ὑμῖν αὐτοῖς , ἄρνησις οὐκ ἦν δήπουθεν . 
οὐ γὰρ μέρος εἰς τὸ κοινὸν εἰσήνεγκαν , ἀλλ’ ἡ παρὰ πάντων συντέλεια μέρος τῶν ἰδίων τῆς πόλεως ἐγένετο . 
ἀλλὰ μὴν τήν γε εὐψυχίαν καὶ τόλμαν τοσαύτην συνεισήνεγκαν ὥστε μικρὸν εἶναι τὸ ταῖς ναυσὶ τοσοῦτον ὑπερέχειν . 
μόνοι μὲν γὰρ ἁπάντων ἀνθρώπων ὑπέμειναν τὴν ἑαυτῶν ἐκλιπεῖν ὑπὲρ τοῦ μὴ τὴν τῶν ἄλλων ἁπάντων ἀνάστατον γενομένην ἐπιδεῖν , μόνοι δὲ οὐχ ὑπὸ πολεμίων τοῦτο παθόντες , ὑπὸ σφῶν αὐτῶν ἐξῳκίσθησαν ὑπὲρ νίκης , οὐ κατὰ συμφορὰν ὑφ’ ἑτέρων , ἀλλ’ ἃ τοῖς ἄλλοις πέρας εἶναι δοκεῖ τῶν ἐν τοῖς πολέμοις ἀτυχημάτων , ταῦτ’ εἰς ἀρετὴν ἔτρεψαν καὶ παρείλοντο 
Ξέρξην τὰς ἐλπίδας τὸ καθ’ αὑτοὺς , ἐνδειξάμενοι τοῦθ’ , ὅτι κἂν μυριάκις κατάσχῃ τὴν χώραν , κἂν τὰς ἑστίας διερευνήσηται , κἂν ἐκ βάθρων ἅπαντα ἀνασπάσῃ , οὐδὲν μᾶλλον τὸ τῶν Ἀθηναίων ἀξίωμα καθαιρήσει οὐδὲ ἀφαιρήσεται σφᾶς τό γ’ Ἀθηναίους εἶναι , ἀλλ’ ἀπέραντα πονεῖ καὶ τοῖς ἐν Ἅιδου καταδίκοις προσόμοια . 
καίτοι τίς προθυμία λαμπροτέρα , τίς εὐψυχία φανερωτέρα τίνων 
Ἑλλήνων ἢ καθάπαξ εἰπεῖν ἀνθρώπων ἐξετάζοντι φανήσεται ; 
οἳ τῆς γῆς ἐξέστησαν ὑπὲρ τοῦ μήτ’ ἐν γῇ μήτ’ ἐν θαλάττῃ δουλεῦσαι , τὸ μὲν τηρεῖν τὰ ὑπάρχοντα δουλείας ἀρχὴν νομίσαντες εἶναι , τὴν δὲ τῶν ὄντων στέρησιν ἀφορμὴν τῶν μελλόντων ἀγαθῶν ποιησάμενοι , καὶ τοὺς ἔχοντας τὰ ἑαυτῶν ἔσωζον ἀφ’ ὧν αὐτοὶ προεῖντο τὴν αὑτῶν . 
ἡ μὲν δὴ πρὸ τῶν κινδύνων τε καὶ πρὸς τοὺς κινδύνους προθυμία τοσαύτη καὶ οὕτως ἄλογος ὡς εἰπεῖν , ἢ τό γε ἀληθέστερον εἰπεῖν , οὕτως εὔλογος · ἡ δὲ παρ’ αὐτὸν τὸν ἀγῶνα καὶ κίνδυνον οὕτω περιφανὴς ὥστε μόνους ἔξεστιν εἰπεῖν ἐπὶ σφῶν αὐτῶν νικῆσαι · πρῶτοι γὰρ ἐποίησαν τὴν τροπήν . 
βούλομαι δὲ ἐπαναχωρήσας ἔτι μικρὰ πρὸ τῆς ναυμαχίας προειπεῖν . 
οἱ μὲν γὰρ ἄλλοι πάντες τὸ τῶν νεῶν πλῆθος καὶ τὴν προθυμίαν τῆς πόλεως καὶ τὰς πράξεις ἐγκωμιάζουσιν , ἐγὼ δὲ , εἰ καὶ παράδοξον εἰπεῖν , ἕν τι φημὶ πάντας αὐτοὺς παραλιπεῖν , οὐδενὸς ἧττον τούτων ἄξιον ἰδεῖν καὶ θαυμάσαι , ὃ νῦν αὐτὸς εἰς μέσον θήσω , τἀληθὲς οὐκ αἰσχυνθείς · ὡς ὅστις αἰσχύνῃ τοῦτο παρέρχεται καὶ δῑ εὔνοιαν τὴν πρὸς τὴν πόλιν παραπλήσιον ποιεῖ ὥσπερ ἂν εἰ τὴν ναυμαχίαν παρέρχοιτο δῑ εὔνοιαν τὴν πρὸς τὴν πόλιν . 
ἀμφοτέρας γὰρ τὰς νίκας ἀνείλοντο σαφέστατα ἀνθρώπων οἱ τότε , πάλαι τε δὴ τὰς Ἀθήνας οἰκοῦντες καὶ ἔτι κάλλιον κομισάμενοι · τοὺς μὲν γὰρ ἐχθροὺς τοῖς ὅπλοις , τῇ δ’ ἐπιεικείᾳ τοὺς φίλους ἐνίκησαν . 
τὸ γὰρ τοσαύτην μὲν προθυμίαν παρεχομένους ὑπὲρ τῆς ἁπάντων σωτηρίας , τοσαύτην δὲ εἰσφορὰν εἰσενεγκόντας τῇ κοινῇ χρείᾳ , πάντα δὲ αὐτοὺς ὄντας , καὶ τῶν μὲν πραγμάτων εἰς τὴν θάλατταν καὶ τὰς ναῦς , τῶν δ’ ἐν ταῖς ναυσὶν εἰς τὴν πόλιν ἀνακειμένων , τῶν δ’ ἄλλων , ὥσπερ χειμῶνος ὥρᾳ , καταφευγόντων πρὸς τὴν ἐκείνων δύναμιν καὶ ἐπὶ τῆς ἐκείνων ἀρετῆς τε καὶ τύχης ὁρμούντων , καὶ μηδ’ ἂν αὐτῶν , ὅπερ εἶπον , ἐξάρνων γιγνομένων ὡς οὐχ οὕτως ταῦτ’ ἔχει , τοσοῦτον πραότητος καὶ μεγαλοψυχίας προσθεῖναι ὥσθ’ ἑτέροις ἡγεῖσθαι συγχωρῆσαι τὴν ἐπὶ σχήματος ἡγεμονίαν , καὶ μὴ φιλονεικῆσαι , μηδὲ ἃ κἂν οἱ νωθρότατοι τὴν φύσιν εἶπον , κἂν ὑπὲρ αὐτῶν ἕτεροι μηδὲν μήτε φθέγξασθαι μήτε μελλῆσαι μήθ’ ὅλως φωνὴν ἔχουσιν ἐοικότας ὀφθῆναι τούτων ἕνεκα , πῶς οὐ πᾶσαν ἤδη σοφίαν παρ’ ἐκείνοις οὖσαν ὡς ἀληθῶς ἀποφαίνει καὶ πάντων ἄνδρας ἀρίστους ἐκείνους καὶ κατὰ ἔθνη καὶ καθ’ ἕνα καὶ ὁπωσοῦν ἐξετάζοντι ; 
εἰ γὰρ τότ’ ἐκεῖνοι δυσχεράναντες τὴν τοιαύτην ἀγνωμοσύνην ἐκποδὼν ἔστησαν , ἢ πρὸς φιλονεικίαν ἐχώρησαν , τίς μηχανὴ σωτηρίας , ἢ ποῖον ὄναρ χρηστὸν κατελείπετο τοῖς ἄλλοις , ἢ τίς τῶν εἴτε πλεόνων εἴτε ἐλαττόνων νεῶν ὑπῆρξεν ἂν εἰς τὸ δέον τοῖς Ἕλλησιν ἔτι ; 
φέρε γὰρ πρὸς θεῶν , ἵνα μικρὸν προσδιατρίψωμεν τῷ λόγῳ καὶ τὸ ἦθος αὐτῶν καὶ πᾶν ὃ λέγω σαφέστερον κατίδῃ τις , εἰ τὴν ἡγεμονίαν αὐτοὶ τότε τοὺς Ἕλληνας ᾔτησαν , λέγοντες ὡς , ἂν μὲν κρατηθῶσι τῇ ναυμαχίᾳ , οὐκ ἔσονται κύριοι σφίσιν αἱρεῖσθαι τοὺς ἡγεμόνας οὐδὲ ὑπὲρ τῶν ἐν αὐτοῖς ἡγησομένων ὁ βάρβαρος αὐτοῖς εἶναι ποιήσει τὸν λόγον , ἀλλ’ ἀκολουθεῖν αἰσχρῶς ἐκείνῳ δεήσει καὶ δούλους καὶ ἀναρπάστους γενέσθαι , ἴσως δὲ οὐδ’ ἀκολουθεῖν , ἀλλ’ ἀφανισθέντας τρόπον ὅντινα ἐκείνῳ δόξειεν ἀπελθεῖν ἐξ ἀνθρώπων αὐτοῖς ἱεροῖς καὶ ὅπλοις καὶ νόμοις · λέγοντες δ’ ὅτι ταῦθ’ ἡμεῖς προορώμενοι τὴν πόλιν εἰς τὰς τριήρεις πᾶσαν μετεσκευάσαμεν , καὶ εἴτε δεῖ τὰ μέγιστα τετολμηκέναι , ἐκλέλειπται τὰ κοινὰ τῆς ἀνθρωπείας φύσεως ἡμῖν ὑπὲρ ὑμῶν , εἴτε παρασκευῆς οὕτως ἔχειν , ὡς ἀβίωτον ὂν ἡττηθεῖσιν , ἡμεῖς τοῦτο διανενοήμεθα · καὶ μόνοις ἡμῖν ἀναγκαῖόν ἐστι τὸ νικᾶν · ὥστ’ εἴτε τι νίκης δεῖσθε , τοσοῦτον ἡμῖν προκέκοπται , εἴτε καὶ τὴν συντέλειαν δεῖ σκοπεῖν , δύο τοῦ παντὸς μέρη μόνοι πληροῦμεν , οὗτοι δ’ εἰκοστὸν τοῦ παρ’ ἡμῶν · εἰ ταῦτ’ ἔλεγον καὶ κεφάλαια προσετίθεσαν , ὅτι εἰ μὲν δέχεσθε ἐπὶ τούτοις · εἰ δὲ μὴ , σκοπεῖτε μὴ οὐχ ἡμᾶς μειζόνων ἢ ὑμᾶς αὐτοὺς ἀποστερήσετε · εἰ δὲ δὴ καὶ προσέθηκαν , ἐῶ γὰρ τὸν ἡγούμενον , ὃς τοσοῦτον ἁπάντων ὑπερεῖχεν ὥσθ’ εἷς ἀντὶ πάντων ἦν , ὃς μόνος καὶ τόπους καὶ καιροὺς καὶ τὰ τῶν βαρβάρων ἀπόρρητα καὶ τὰ μέλλοντα ὥσπερ μάντις ἐξηγεῖτο · ἀλλ’ εἰ προσέθηκαν ἐκεῖνο μόνον τῇ προκλήσει , ὅτι , εἰ δ’ ἄρ’ ἄλλως ἐγνώκατε ὑμεῖς , ἡμῖν δ’ ἕτερος δώσει τὴν ὑμετέραν ἡγεμονίαν ἄσμενος καὶ προσθήσει χρήματα Μηδικὰ καὶ δωρεὰς , πρὸς ταῦθ’ αἱρεῖσθε ὁπότερα βούλεσθε , ἆρ’ ἢ τῷ δικαίῳ λόγους οὐχὶ συμβαίνοντας , ἢ ταῖς παρούσαις ἀνάγκαις οἵους ἐγχωρεῖ παριδεῖν , εἶπον ἂν , εἰ τούτοις ἐχρῶντο ; 
μὴ γὰρ ὅτι λειπομένης μὲν τῆς θαλάττης μόνης , τοσαύτας δὲ ναῦς αὐτοὺς ἰδίᾳ παρεχομένους , τῶν δ’ ἐλπίδων ὄντας τὸ κεφάλαιον , ἐφεστηκότας δὲ τῇ ῥοπῇ τῆς σωτηρίας , μόνους δὲ ἀγωνιστὰς ὄντας τοῦ πράγματος ἀξιόχρεως , πάντων δὲ προβεβληκότας αὑτοὺς , οὐχ ἡγεμόνων τάξιν μόνον , ἀλλὰ καὶ πατέρων , ἔχοντας δ’ ὡς εἰπεῖν παρ’ αὐτῶν ὧν ἐποίουν τὴν ἡγεμονίαν · ἀλλ’ εἰ κοινὰ μὲν πάντα ἦν , μηδεὶς δὲ ὑπερεῖχε μηδενὸς , πάντες δ’ ἐξ ἴσου συνετέλουν , οἱ δὲ ναύαρχοι παραπλησίως εἶχον τὰς φύσεις ἀλλήλοις , ἔρανος δ’ ἦν , ἔδει δ’ ἐκ τῶν ὑπαρχόντων σκεψαμένους τοὺς ἡγησομένους καταστῆσαι , πῶς οὐκ ἐκεῖνοι διὰ πάντων ἐξέλαμπον ὥσπερ ἀστέρες ; 
ἢ πῶς οὐχ ὑπὲρ σύμπαντας ἦσαν ταῖς ψήφοις , οὐ μόνον κατὰ τὴν ἐπιστήμην ; 
καίτοι τοῦτο ἔσχατον εἶναι δοκεῖ τῶν δικαίων ἐν τοῖς τοιούτοις · οὐ γὰρ δή που κατὰ μίαν μὲν τῶν τριήρων αὐτοῖς οὕτως ἦρχον οἱ κυβερνῆται τέχνῃ προκριθέντες , πασῶν δὲ λαβεῖν τὴν ἡγεμονίαν οὐ τοῖς ταῦτα κρατίστοις ὠφείλετο , ἀλλὰ καὶ τοῦτο μικρὸν ἐκείνοις τὸ δίκαιον . 
ἀλλ’ ἐκεῖνό γε δὴ καὶ πρόδηλον καὶ μόνον ἀρκοῦν , τῶν συνειλεγμένων δέον τινὰς ἡγεῖσθαι τοῦ πρὸς τὸν βάρβαρον πολέμου , οὐ τοὺς πρὸς τὸν πρότερον στόλον τῶν αὐτῶν τούτων βαρβάρων μόνους κινδυνεύσαντας ὑπὲρ πάντων , τούτους ἡγεῖσθαι ἔδει ; 
οἷς γὰρ τὰ παρόντα κοινὰ πρὸς τοὺς μετέχοντας ἦν , οὗτοι τοῖς ἰδίοις ἐνίκων ἅπαντας · καὶ τοσούτῳ γε ἐλάττω τὴν χάριν ἐκομίζοντ’ ἂν , ὅσῳ πάντας μὲν ἠλευθέρωσαν , τῶν παρόντων δὲ ἔμελλον ἡγήσεσθαι . 
καὶ μὴν εἰ μὲν οὐδεὶς ἀντεῖπεν αὐτοῖς πρὸς ταῦτα , ἀλλὰ πάντες ἀμφοῖν χεροῖν ἀπέστησαν , πῶς οὐκ ἄξιον τῆς μεγαλοψυχίας ἀγασθῆναι ; 
οἳ πανταχῆ παρεῖδον τὰ καθ’ ἑαυτοὺς , καὶ τοσοῦτον μὲν τὸν πρόσθεν ἀράμενοι , πάλιν δὲ ἐν τῷ τότε ὑπὲρ τὴν φύσιν φιλοτιμούμενοι πλέον οὐδὲν ἐζήτησαν . 
εἰ δὲ μὴ προσέξειν ἔμελλον αὐτοῖς οἱ 
Ἕλληνες , οἱ δὲ πρὸς ὀργὴν ἐγκατέλιπον , τί ἦν ἐν μέσῳ τῆς οὐδ’ ἐν τοῖς βαρβάροις ἀπεστερημένης Ἑλλάδος τὸ θαυμάζεσθαι ἀλλ’ οὐδ’ ὄνομα νῦν λείπεσθαι ; 
ἀλλὰ μὴν τριῶν γε ἕν τι κατηνάγκαστο , ἢ πάντων εἰξάντων ἔχειν τὴν ἡγεμονίαν , οὗ μεῖζον οὐδὲν ἂν εἴποι τις δεῖγμα τῆς ἐκείνων ἀρετῆς καὶ τοῦ προῖκα τοὺς Ἕλληνας ἐλευθεροῦν , ἢ μηδενὸς ταῦτα συγχωροῦντος ἅπαντας οἴχεσθαι καταλειφθέντας , ἢ δίχα τὰς ψήφους ἐλθεῖν , ἐν ᾧ στασιάζειν καὶ πολεμεῖν πρὸς ἀλλήλους ἦν , οὐκ ἔχοντας ὅπως χρὴ τοῖς βαρβάροις · ὃ τῇ μὲν τοῦ πράγματος φύσει συμβὰν , τῇ δὲ ἐκείνων προνοίᾳ κωλυθὲν φαίνεται . 
καὶ μὴν εἰ μὲν ἐκίνει ταῦτα αὐτοὺς ἃ νῦν διεξῆλθον , εἶτα κατεῖχον σιγῇ τοὺς λογισμοὺς , ἐσχάτης βάσανον καρτερίας παρεῖχον . 
εἰ δ’ οὐδὲν ᾤοντο ἐλαττοῦσθαι , τίνας εἰς ταυτὸν ἄξιον ἐκείνοις θεῖναι , οἳ μόνοις ᾔδεσαν τοῖς βαρβάροις ὀργίζεσθαι ; 
ἀλλ’ οἶμαι πρὸς ἓν τοῦτο ἅπαντα συνετάξαντο , ὅπως καὶ τοὺς παρόντας καὶ τοὺς ἀπόντας τοὺς μὲν ἑκόντας , τοὺς δ’ ἄκοντας ἐξαιρήσονται καὶ τοῦτο δίκαιον ἑώρων μόνον , ἐπεὶ πάντα γε εἰ καθαρῶς ἐξήταζον , οὐδεὶς ἂν 
Ἑλλήνων τότ’ ἦν ἐν Σαλαμῖνι . 
προσθήσω γὰρ εὐφημίας ἕνεκα τὴν Σαλαμῖνα . 
νῦν δὲ τοῦτο σφίσιν ἔκριναν ἐξαρκεῖν , καταστῆναι τοῖς Ἕλλησι τὰ πράγματα . 
καὶ διὰ τοῦτο οὐ μόνον τῆς ἡγεμονίας , ἀλλὰ καὶ τῆς πόλεως αὐτῆς ἀπέστησαν , ἁπάσης ἰδίας ἀσφαλείας καὶ πλεονεξίας τὰ κοινῇ συμφέροντα προκρίναντες , καὶ νομίζοντες ταύτην ὡς ἀληθῶς καὶ μεγάλην ἡγεμονίαν κατεργάσεσθαι , ἐὰν ἡγήσωνται τοῖς Ἕλλησι πρὸς τὴν ἐλευθερίαν καὶ τὸ σωθῆναι . 
Λακεδαιμονίους δὲ , ὥσπερ οἱ τοὺς παῖδας προδιδάσκοντες , ἐβουλήθησαν προθυμοτέρους ποιῆσαι . 
καὶ διὰ τοῦτο ἤγαγον εἰς τὸ πρόσθεν παρακλήσεως ἕνεκα καὶ τοῦ τὰ πραττόμενα ὑπὸ σφῶν μιμεῖσθαι . 
ταῦτα δὲ ἐποίουν καὶ τοῖς ψηφίσμασιν . 
οὐ μὴν ὥσπερ τῷ ῥήματι καὶ τῷ κέρᾳ τῆς παρατάξεως , οὕτω κἀν ταῖς πράξεσι τὴν ἡγεμονίαν ἑτέροις παρεῖσαν , πόθεν ; 
ἀλλ’ οἱ μὲν ὄνομα ἡγεμόνων , οἱ δ’ ἔργα παρείχοντο , καὶ τοσούτῳ κάλλιον αὐτοῖς τὸ σχῆμα καθίστατο ὅσῳ τῶν ἡγεμόνων αὐτῶν εἶχον τὴν ἡγεμονίαν . 
ὅ τι γὰρ μὴ δόξειεν Ἀθηναίων ἑνὶ , πάντ’ ἦν ἄκυρα , ὥσθ’ ὁ μὲν Λακεδαιμονίων ναύαρχος τῶν ἀφ’ ἑκάστων ἀρχόντων ἦρχεν , ὁ δὲ τῶν Ἀθηναίων ἄρχοντος ἀρχόντων · ἅπερ οὖν καὶ οἱ Ἕλληνες συνιδόντες τὰ ἀριστεῖα τῶν ναυμαχιῶν ἀπέδοσαν τῇ πόλει , καὶ μαρτυρίαν παρόντων ὡς ἀληθῶς καὶ ἑορακότων παρέσχοντο τίνες ἦσαν οἱ πρὸς τὴν σωτηρίαν αὐτοῖς ἡγησάμενοι . 
καὶ συνέβη τῇ πόλει διχόθεν τὰ πρωτεῖα ἀνελέσθαι . 
τὰς μὲν γὰρ πόλεις ὑπερεῖχον Ἀθῆναι , τοὺς δὲ ἄνδρας ἀνὴρ Ἀθηναίων εἷς . 
οὕτως ὃ μὲν ἦν τρόπου πραότητος ἐν τῷ συγχωρῆσαι παρέσχοντο , ὃ δὲ ἀληθινῆς ἡγεμονίας ἦν παρὰ πάντων ἐκείνοις ἀνετέθη . 
καὶ μὴν καὶ πρὸς τὰ λοιπὰ τοῦ πολέμου τὴν πόλιν ἤδη καθαρῶς προεστήσαντο οἱ Ἕλληνες · πάντες γὰρ οἱ σύλλογοι καὶ αἱ σύνοδοι πρὸς Ἀθηναίους καὶ παρ’ Ἀθηναίων ἐκ τούτων ἐγίγνοντο , καὶ κατέστη κοινὸν βουλευτήριον ἡ πόλις τοῦ πρὸς τὸν βάρβαρον πολέμου . 
ἀλλὰ γὰρ ἡ περὶ τὰς ἀποδείξεις σπουδὴ καὶ λόγος λόγῳ παραδιδοὺς ἡμᾶς παρήνεγκε περαιτέρω . 
εἶμι δὲ ἐπ’ αὐτὰς πάλιν τὰς πράξεις , ἐπειδὴ περὶ ὧν ἐβουλόμην ἐν τῷ μέσῳ διέλαβον . 
μηδεὶς δὲ ἡμᾶς ἡγείσθω πέρα τοῦ δέοντος διατρίβειν μηδ’ ἐπ’ ἐξειργασμένοις ἀναλαμβάνειν , ἀλλὰ σκοπείσθω τὴν χρείαν ὅση καὶ τὴν ἑκάστου τοῦ λόγου πρόφασιν καὶ ποῖ φέρει . 
κἂν οὕτως σκοπῇ , πολλὰ μὲν εἶναι δόξει τὰ λεγόμενα , ἕκαστον δ’ εἰσάπαξ εἰρῆσθαι , καὶ τῇ μὲν ἀνάγκῃ ἐφάμιλλα πάντα , ὥστε μηδὲν εἶναι παραλιπεῖν ἀτιμάσαντα , τῇ τάξει δ’ ἑτέρως οὐκ ἐγχωροῦντα συμβῆναι , τὸ δὲ ἀεὶ παρενεγκὸν τῆς συνεχείας ὂν καὶ τῆς ἀκολουθίας εἴσεται , ἀναλαμβάνων τῷ νῷ ταῦτα παρ’ αὑτῷ καὶ σκοπῶν εἴ πως ἑτέρως μᾶλλον ἥρμοττεν . 
ἔτι δὲ εἰ μὲν περὶ μηδενὸς ἀξίων πραγμάτων ἢ περὶ ὧν ἐκ γειτόνων ἐστὶ τὰ παραδείγματα τὴν ἐξέτασιν ταύτην καὶ σπουδὴν ἐποιούμεθα , εἰκότως ἄν τις ἡμᾶς ἔφη μικρολογεῖσθαι · νῦν δὲ ὑπὲρ ὧν πάντες μὲν ποιηταὶ λέγοντες ἐλάττους γεγόνασι , πᾶσα δ’ ἡ περὶ τοὺς λόγους δύναμις ἥττηται , πάντες δ’ ὥσπερ ὑπ’ ἐκπλήξεως θαυμάζουσι μᾶλλον ἢ οἱ δῑ ἀκριβείας ἕκαστα ἑορακότες , περὶ τούτων ἀγωνιζόμεθα οὐδὲν ἐλάττω κατὰ τοὺς λόγους ἀγῶνα μικροῦ δεῖν ἢ κατὰ τὰς πράξεις ἐκεῖνοι τότε . 
οὐδὲν οὖν ἀργὸν οὐδ’ ἀνεξέταστον εἰκὸς παραλιπεῖν , ὡς ὁμοίως ἥ τ’ ἐπὶ τοῖς μικροῖς σπουδὴ φέρει μέμψιν καὶ τὸ τοῖς τηλικούτοις μὴ τὴν ἀξίαν διὰ πάντων φυλάξαι . 
καὶ γὰρ τοῦτο ἕτερον τρόπον ἄν τις εἶναι φαίη μικρολογουμένου . 
ἀλλ’ ἐπάνειμι δή . 
συμβάντος γὰρ τοῦ περὶ τὰς Πύλας πάθους καὶ τῆς Ἑλλάδος λαμπρῶς καὶ σφαλερῶς ἀνοιχθείσης οἱ μὲν ὥσπερ πύλας τείχους ῥήξαντες εἰσεχέοντο , δυοῖν μερίδοιν οὐδετέρας στερόμενοι . 
οἱ μὲν γὰρ ἑκόντες , οἱ δ’ ἀνάγκῃ προσεχώρουν , περιρρέοντος τοῦ πολέμου καὶ πάντων ἐφεξῆς ὥσπερ πῦρ ἐπιὸν ὑποφευγόντων , οἱ δὲ τῆς Ἀθηνᾶς ἐν πολλοῖς ἤδη πολλάκις δείξαντες ὡς ὀρθῶς εἰσιν ἐπώνυμοι καὶ μάλα ἵλεῳ τῇ τῆς θεοῦ χρῶνται διανοίᾳ , καὶ συνειδότες ἔξωθεν οὖσαν τῇ πόλει τὴν φυλακὴν ψήφισμα ποιοῦνται τὴν μὲν πόλιν ἐπιτρέψαι τῇ πολιούχῳ θεῷ , παῖδας δὲ καὶ γυναῖκας εἰς Τροιζῆνα παρακαταθέσθαι , αὐτοὶ δὲ γυμνωθέντες τῶν περιττῶν προβαλέσθαι τὴν θάλατταν , πάντων ὅσα τις εἴποι μέγιστα κατ’ ἀνθρώπους ἐν ἡμέρᾳ μιᾷ παρασχόμενοι σύμβολα εὐσεβείας , καρτερίας , φρονήσεως , φιλανθρωπίας , μεγαλοψυχίας · εὐσεβείας μὲν διὰ τὴν πίστιν ἣν ἐν τοῖς θεοῖς εἶχον · καρτερίας δὲ παίδων καὶ γυναικῶν καὶ τῆς τῶν οἰκειοτάτων συνηθείας ἀπεζευγμένοι φέροντι τῷ θυμῷ · φιλανθρωπίας δὲ ὅτι ταῦτα ὑπὲρ τῆς τῶν ἄλλων σωτηρίας ὑπέμενον . 
καὶ μὴν καὶ μεγαλοψυχίᾳ γε τίς ἀνθρώπων ἐκείνοις ὅμοιος , οἳ τῶν ὄντων ὑπὲρ τῆς ἐλευθερίας ἀπέστησαν ; 
ἀλλὰ μὴν τό γε γνῶναι τὸ μόνον μέλλον διασώζειν ἅπαντα τὰ πράγματα , τὴν σοφίαν λέγω , δῑ ἣν καὶ τῆς ὑπὸ πάντων ἐν τοῖς λόγοις τιμωμένης τοῖς ἄρχουσιν εὐπειθείας τοὺς πώποτ’ ἐνίκησαν τῷ δόγματι . 
καὶ οἱ μὲν οὕτως ἀπεσκευασμένοι πρὸς τῇ Σαλαμῖνι κατεῖχον τοὺς Ἕλληνας , ὁ δὲ ἀμφοτέρᾳ τῇ χειρὶ παρῆν , ἄγων τοὺς μέχρι τῆς Ἀττικῆς Ἕλληνας ὁμοῦ καὶ βαρβάρους , καὶ πέμπει δὴ πάλιν εἰς τὴν Σαλαμῖνα , κελεύων ἃ πρὸ τοῦ , γῆν καὶ ὕδωρ λαβεῖν , νομίζων , εἰ παρόντων καὶ ὁρωμένων τῶν δεινῶν γίγνοιντο οἱ λόγοι , μᾶλλόν τι καμφθήσεσθαι καὶ παραδώσειν τὰ ὦτα αὐτούς · ἐνταῦθα δὴ καὶ πλεῖστον ἐλπίδος ἐσφάλη . 
οὕτω γὰρ πόρρω δέους ἢ τοῦ μεταθέσθαι περὶ τῶν ἐξ ἀρχῆς ἐγνωσμένων ἐγένοντο ὥστ’ ἐπειδή τις ἐτόλμησεν εἰπεῖν ὡς χρὴ συγχωρεῖν , αὐτοὶ μὲν αὐτὸν , αἱ δὲ γυναῖκες τὴν γυναῖκα ἐπελθοῦσαι διέφθειραν ἐκ χειρός . 
καὶ παράκλησις αὕτη πρώτη πρὸς τὴν ναυμαχίαν τοῖς Ἕλλησιν ἐγένετο κοινὴ τῶν τε ἀνδρῶν καὶ τῶν γυναικῶν . 
οὐ μὴν κατῄσχυναν ταύτην τοῖς ἔργοις ἐφεξῆς , ἀλλὰ πρῶτον μὲν ἀνάξια τῶν Ἑλλήνων βουλευομένων τῆς ἐπ’ Ἀρτεμισίῳ τόλμης καὶ τῆς Ἀθηναίων παρουσίας καὶ νικῶντος ἤδη τοῦ δρασμοῦ , διεκώλυσαν αὐτοὶ καὶ κατηνάγκασαν ὥσπερ παῖδας ἄκοντας ὑποστῆναι τῇ θεραπείᾳ πάντα πραγματευσάμενοι , τὸ μὲν πρῶτον ἐνδεχομένους μόλις φωνὴν πείθοντες , ἔπειτα , ὡς ἀπέραντον ἦν , ἀπροσδοκήτως περιθέντες τὰς ἀνάγκας καὶ συσκευάσαντες τὴν ναυμαχίαν , ὥστε πρὸς βίαν θαρρῆσαι . 
ἔπειτα γιγνομένης τῆς συνόδου καὶ τῶν βαρβάρων περικαλυψάντων ταῖς ναυσὶν ἅπαντα τὸν ἔξω τόπον , τότε ἤδη καὶ γῆς καὶ θαλάττης παρὰ τοσοῦτον ἐξειργόμενοι , παρ’ ὅσον αἱ τριήρεις ἐπεῖχον , καὶ ὡς ἀληθῶς ὥσπερ ἐν θαλάττῃ καὶ κύμασι πανταχῆ ταυτὸν ὁρῶντες ὅποι βλέψειαν , πολεμίους , οὐδὲν παρεῖσαν ἑτέροις , ἀλλὰ πρῶτοι μὲν αὐτοὶ κατῆρξαν τῆς ναυμαχίας , ὥσπερ ἐν Εὐβοίᾳ πάντων ἀποκνούντων , μόνοι δὲ τὸ πᾶν ἐξειργάσαντο , ὅσα μὲν στρατηγοῦ προνοίᾳ κακῶσαι τὸν βασιλέα ἔδει πρότερον παρασκευάσαντες , ὥστ’ ἐν τοῖς πολεμίοις φιλίων καὶ τῶν συνευξομένων εὐπορῆσαι—λέγω δὲ τὴν περὶ τοὺς 
Ἴωνας πρᾶξιν—ἃ δὲ χειρῶν νόμῳ καὶ μετὰ κοινῆς τῆς εὐψυχίας ἔδει πραχθῆναι , κάλλιστα δὴ τῶν ὑφ’ ἡλίῳ μάρτυρι καὶ τολμήσαντες καὶ τελεσάμενοι , τάξαντες μὲν αὑτοὺς ἐναντία ἐκείνοις , οἵπερ ἦσαν κεφάλαιον τοῦ ναυτικοῦ τῶν πολεμίων , τρεψάμενοι δὲ πρῶτοι καὶ διαφθείραντες ἄλλας ἀλλαχοῦ τῶν νεῶν ἐν παντοδαποῖς τῶν ἔργων εἴδεσι , παρασχόντες δὲ τοῖς λοιποῖς διώκειν ἀντὶ τοῦ ναυμαχεῖν . 
ὥστ’ ἐμοὶ μὲν παραπλησίως οἱ Ἕλληνες δοκοῦσι νικῆσαι τὴν ναυμαχίαν ἐκείνην ὥσπερ ἂν εἰ καὶ 
Μαραθῶνι παρόντες μετέσχον τῆς νίκης . 
ἐκεῖ τε γὰρ ἤρκεσεν ἡ πόλις αὑτῇ καὶ ἐν Σαλαμῖνι τῶν γιγνομένων ἀπέλαυσαν οἱ λοιποί . 
καὶ τότε μὲν ἡμέρᾳ μιᾷ τῆς μάχης ὑστέρησαν Λακεδαιμόνιοι , ἐκείνῃ δὲ τῇ ἡμέρᾳ αὐτῆς ὑστέρησαν τῆς τροπῆς οἱ συντελεῖς . 
καὶ τοσοῦτον διενήνοχεν ὥστ’ εἰκότως ἄν τινα φῆσαι μὴ μόνον τῆς ἐλευθερίας μηδὲ τῶν ἄθλων τῶν ἐκ τῆς ναυμαχίας χάριν ἂν τῇ πόλει τοὺς Ἕλληνας ἔχειν δικαίως , ἀλλὰ καὶ τῆς νίκης αὐτῆς . 
καὶ γὰρ ταύτην ὥσπερ ἄλλο τι κέρδος προσλαβόντες φαίνονται καὶ τῆς φιλοτιμίας κοινῇ μετασχόντες . 
ἐνταῦθα δὴ πᾶσα μὲν ἀκτὴ ναυαγίων ἐπέπληστο , πάντες δὲ οἱ πορθμοὶ συνεκέχυντο , ἔφερε δὲ ὁ πόρος πρὸς τὴν ἤπειρον ἔξω τῷ βασιλεῖ δεινὰ θεάματα καὶ μάλα ἀπᾴδοντα τῆς ἐκείνου περινοίας καὶ τρυφῆς . 
ἄξιον δὲ καὶ τῆς ἐπιθήκης τῶν κακῶν τῶν γενομένων τοῖς βαρβάροις μνησθῆναι . 
τὸ γὰρ δὴ πάρεργον τῶν ἔργων οὐκ ἀτιμότερον προσεξείργασται . 
τί οὖν ἦν τοῦτο ; 
τρεῖς τόπους οἱ βάρβαροι κατέλαβον τὸ κατ’ ἀρχὰς , τὴν ἤπειρον , τὴν θάλατταν , τὴν πρὸ τῆς 
Σαλαμῖνος νῆσον , ὅπως ἀκριβέστερον ἢ δικτύῳ συγκλείοιντο οἱ Ἕλληνες . 
δοκεῖ γὰρ εἶναι μεγάλη συμφορὰ καὶ παρὰ τὸν νόμον τὸν Μηδικὸν , εἴ τις τῶν ἀνταίρειν τῷ βασιλεῖ τολμησάντων διαφεύξεται . 
κατὰ οὖν τοὺς ἐκπίπτοντας ἐκ τῆς ναυμαχίας ἐτάχθη τὰ κύρια τῆς στρατιᾶς , ἄνδρες Περσῶν οἱ πρῶτοι , καὶ κατέσχον τὴν νῆσον ἐφεστηκότες ὡς ἐφ’ ἑτοίμοις . 
ὡς δὲ τῶν πρώτων ἀπέτυχον καὶ μετὰ τῶν Ἑλλήνων ἦν ἡ τύχη καὶ περιέστραπτο ἡ πεῖρα , ἀνὴρ Ἀθηναίων εἷς ἐθελοντὴς τὸν κίνδυνον ὑφίστατο καὶ λαβὼν τοὺς ὄντας αὐτῶν ἐν Σαλαμῖνι τοὺς πρεσβύτας ἀποβιβάσας εἰς τὴν νῆσον κτείνει πᾶν τοῦτο τὸ Περσικόν . 
Ξέρξης δὲ καθῆστο μὲν ἐπὶ τῆς ἠπείρου κεκοσμημένος , ὥσπερ ἄλλον τινὰ ἀγῶνα ποιῶν , ἤ τις τῶν ἐξ οὐρανοῦ κριτὴς τῶν γιγνομένων , οἰόμενος τοῖς ἑαυτοῦ τὸν παρ’ αὑτοῦ φόβον ἀρκέσειν . 
καὶ τοσοῦτον ἦν ἄρα τὸ ἔργον αὐτῷ ὅσον τοῖς μὲν ὀργισθῆναι , τοὺς δὲ τιμῆσαι τῶν στρατιωτῶν . 
ὡς δ’ ἑώρα τὴν θάλατταν αἵματι καὶ ῥοθίῳ ζέουσαν καὶ πάντα νεκρῶν καὶ ναυαγίων μεστὰ καὶ κυριωτέρους ἑτέρους φοβεῖν καὶ τοὺς ἐκείνου καὶ αὐτὸν , ἐκπλαγεὶς καὶ νομίσας θαυματοποιὸν εἶναι τὴν πόλιν παλινῳδίαν ᾖδε , καὶ μεταστρέψας ᾔει τὴν αὐτὴν , οὐ μετὰ τοῦ αὐτοῦ σχήματος , ἓν ἤδη τοῦτ’ ἀγώνισμα ποιούμενος τὴν σχεδίαν καταλαβεῖν . 
οὕτω διὰ πάντων ἡ πόλις πᾶν ἔσωσε τὸ Ἑλληνικὸν , καὶ τοῖς πᾶσιν ἐδείχθη μόνον φυλακτήριον οὖσα τοῖς 
Ἕλλησιν , οἶμαι δὲ καὶ τῷ λοιπῷ μέρει τῆς οἰκουμένης . 
τίσι δὲ λέγω τοῖς πᾶσιν ; 
οἷς ἐνίκα πρότερον μόνη Μαραθῶνι , οἷς ὕστερον τοσοῦτον παρῆλθε τοὺς συστάντας , οἷς αὐτὴ κεφάλαιον τοῦ πολέμου τοῖς στόλοις ἀμφοτέροις ἦν , τοῖς ἐν Πύλαις ἀτυχοῦσιν ἄνευ τῆς πόλεως , τοῖς ἐπ’ 
Ἀρτεμισίῳ νικῶσι διὰ τῆς πόλεως , ταῖς τοῦ θεοῦ μαντείαις , ὧν αἱ μὲν τῆς Ἀθηνᾶς εἶναι τὴν δωρεὰν , αἱ δὲ ἀπολέσθαι τοὺς Ἕλληνας ἔφραζον , εἰ συσταῖεν Ἀθηναῖοι μετὰ τῶν βαρβάρων . 
ὥστε καὶ ἐξ ὧν οὐκ ἔπαθον οἱ Ἕλληνες καὶ ἐξ ὧν ἔμελλον πείσεσθαι καὶ οἷς ἐποίησεν ἡ πόλις καὶ οἷς οὐκ ἐποίησε μόνη φέρεται τὴν τοῦ παντὸς κρίσιν · ἔτι πρὸς τούτοις τῇ τοῦ στρατηγοῦ συντελείᾳ , τῷ πλήθει τῶν τριήρων , τῷ κατάρξαι τῶν ναυμαχιῶν , τῷ τοὺς τόπους εὑρεῖν , τῷ τοὺς Ἕλληνας κατασχεῖν , τῷ πρώτην νικῆσαι καὶ τὴν μεγίστην τοῦ ναυτικοῦ μοῖραν , τῷ πλεῖστον διαφθεῖραι , τοῖς ἀπ’ Ἐλευσῖνος φάσμασι , τοῖς ἐν Ψυτταλίᾳ περιττοῖς , τῇ παρὰ τῶν ἐχθρῶν · οἱ μὲν γὰρ τὰ ἀριστεῖα ἔδοσαν τῇ πόλει καὶ ταῦτα ἡγεῖσθαι ἐφ’ ὧν ἦν , ὁ δὲ ἐκείνων βασιλεὺς φεύγων ᾤχετο · ὥστε καὶ παρὰ θεῶν καὶ παρ’ ἀνθρώπων καὶ φίλων καὶ πολεμίων τῇ πόλει δεδόσθαι τὰς ψήφους . 
καὶ ταύτῃ αὖ διχόθεν ταῦτα συμβαίνει , τὰ μὲν ἐξ ὧν κοινῇ προὐκρίθη καὶ κατέπραξε , τὰ δ’ ἐξ ὧν διὰ τοῦ στρατηγοῦ . 
καὶ τὰ μὲν αὖ τοῦ βασιλέως οὕτως εἶχε · Μαρδόνιος δὲ ὑπελείπετο μὲν θανατῶν , συνειδὼς ἑαυτῷ μέρος τι τῆς στρατείας αἴτιος γεγονὼς , τῆς δ’ αὐτῆς μονῆς καὶ τύχης ἔγνω τι καὶ τολμήσας καὶ λαβὼν παρὰ τοῦ βασιλέως τὰ κράτιστα τοῦ πεζοῦ προσεκάθητο . 
οὐ μὴν οὐδὲ πρὸς ταῦτα ἑτέρων ἐδέησε τοῖς Ἕλλησιν , ἀλλ’ ὥσπερ ἄλλο τι λοιπὸν καὶ τοῦτο προσεξειργάσατο ἡ πόλις καὶ διεξῆλθε μέχρι τῆς τελευτῆς , ὥσπερ οἱ τοὺς στεφάνους συνειρόντες . 
οἱ μὲν οὖν ἄλλοι τῇ μετουσίᾳ τῆς μάχης σεμνύνονται , ὅσοι δὴ καὶ παρεγένοντο , καὶ ταῦτα οὐδένες αὐτῶν ἐγγὺς τῆς πόλεως οὔτε πλήθει στρατοπέδου οὔτε προθυμίᾳ γενόμενοι , ἡ δὲ ὑμετέρα πόλις πολλῷ πρότερον τῆς μάχης ἐνίκησεν αὖθις καὶ Μαρδόνιον καὶ βασιλέα ὡς ἀληθῶς ἰδίαν νίκην ἑαυτῆς καὶ μόνοις τοῖς Ἀθηναίοις προσήκουσαν . 
ὡς γὰρ πρὸς αὐτὴν ἑώρα πᾶν τὸ Ἑλληνικὸν καὶ παρ’ ἀμφοτέρων ἔγνωστο καλῶς οὗ τῶν πραγμάτων ἐστὶ τὰ κύρια , καὶ παρὰ τῶν Ἑλλήνων λέγω καὶ παρὰ τῶν βαρβάρων , ἐνθύμιον βασιλεῖ καὶ Μαρδονίῳ γίγνεται · ὃ καὶ φρόνιμον καὶ εὔηθες ἔξεστι προσεπεῖν . 
ἦν μέν γε τὸ πάντων κράτιστον περιφανῶς , εἰ προὐχώρησε . 
τοῦτο δὲ ἦν παντὸς μᾶλλον ἀδύνατον . 
τί δὲ τοῦτο ἦν ; 
ἐσκέψαντο μεταστῆσαι πρὸς αὑτοὺς τὴν πόλιν καὶ ψιλῶσαι τὸ Ἑλληνικὸν αὐτῆς , οὐ μόνον τὰ παρελθόντα συνειδότες , ἀλλὰ καὶ τὰ παρόντα ὁρῶντες ὡς δῑ ἐκείνων ἤγετο · πρὸς δὲ τούτοις καὶ τῶν ἐκ Δελφῶν λογίων , ὡς λέγεται , διαρρήδην μαρτυρούντων , εἰ γένοιντο Ἀθηναῖοι μετὰ τούτων , οἰχήσεσθαι τοῖς Ἕλλησι τὰ πράγματα . 
ἐδόκει δὴ τῷ βασιλεῖ καὶ τὸν φόβον ὠνουμένῳ καὶ τὸ κέρδος ἐνθυμουμένῳ πειρᾶσθαι τῆς πόλεως · καὶ πέμπει δὴ κήρυκας τἀναντία τοῖς πρόσθεν λέγοντας . 
ἀντὶ γὰρ ὧν ᾔτει πρότερον γῆς καὶ ὕδατος , ταῦτα ἐδίδου τότε , οὐκ ἀπὸ ἴσου τοῦ μέτρου , ἀλλὰ τοῦτο μὲν τὴν πόλιν καὶ τὴν χώραν αὐτοῖς ἀπεδίδου πᾶσαν , τοῦτο δὲ τὴν λοιπὴν Ἑλλάδα δωρεὰν προσετίθει . 
χωρὶς δὲ τούτων ἐπῆν χρήματα ὑπὲρ πάνθ’ ὅσ’ ἐν Ἕλλησι καὶ φίλους καὶ συμμάχους εἶναι βεβαίως · ἐξ ὧν ὅτι καὶ μόνους ἐδεδίει καὶ μόνοις ἐθάρρει μᾶλλον ἢ πᾶσιν οἷς εἶχεν , εἰ πείσειεν , ἐμαρτύρει . 
καὶ τὸ μὲν κεφάλαιον τῆς πρεσβείας τοιοῦτον ἦν . 
ἐκηρύκευε δὲ Ἀλέξανδρος βασιλεὺς Μακεδονίας . 
οἱ δὲ τοσοῦτον ἀπέσχον τοῦ θαυμάσαι τὰς ἐπαγγελίας , ἢ καὶ σύμπαντα ἃ κέκτηται διδόντα ἄξια σφῶν εἶναι νομίσαι , ὥστε ἔσωσε τὸν πρεσβευτὴν τὸ σχῆμα τῆς προξενίας . 
οὐ μὴν οὐδὲ οὕτως ἀδεᾶ καθάπαξ ἀπέστειλαν , ἀλλ’ εἰ μὴ πρὸ ἡλίου δύνοντος ἐκτὸς ὅρων εἴη , καὶ τοῦ λοιποῦ προειπόντες ἄλλο τι τοῖς Ἀθηναίοις μᾶλλον προξενεῖν , ὡς οὐκ ἄνευ θανάτου τοιαῦτα πρεσβεύσοντα · καὶ ἅμα ἀγωγοὶ διὰ τῆς χώρας αὐτὸν ἦγον , ὅπως μήτε τις ἅψηται μήτε τῳ διαλέξηται . 
ταύτην ἐγὼ τὴν ἀπόκρισιν τῆς ἐν Σαλαμῖνι ναυμαχίας καὶ τῶν τροπαίων οὐχ ἧττον ἀξίαν ἡγοῦμαι θαυμάσαι οὐδὲ ἐλάττω φιλοτιμίαν παρέχειν οὔτε τοῖς δοῦσιν οὔτε τῷ πείσαντι . 
εἰς μὲν γὰρ ἐκεῖνα ὅπλοις καὶ τριήρεσι καὶ ὀργάνοις ἔδει προσχρήσασθαι , ἐνταῦθα δὲ τοῖς σφετέροις αὐτῶν καθαρῶς ἐχρήσαντο , γνώμῃ καὶ λόγῳ . 
τίνες οὖν ἀρετῆς ἀγωνισταὶ καλλίους , ἢ τίνες τῶν πώποτε διαρκέστερον τὴν ἐπίδειξιν αὐτῆς ἐποιήσαντο ; 
οἳ καὶ χρυσῷ καὶ ἀργύρῳ καὶ σιδήρῳ καὶ τοῖς πᾶσιν ἀήττητοι διεγένοντο καὶ πάντα ἀπέφηναν ὁμοίως ἄχρηστα τῷ βασιλεῖ ὥσπερ ἂν εἰ ἐκρύπτετο ὑπὸ γῆς ἔτι , πενίαν μὲν ἀντὶ πλούτου τιμήσαντες , κινδύνους δ’ ἀντ’ ἀσφαλείας ἑλόμενοι , δικαιοσύνην δ’ ἀντὶ τῆς βασιλέως τοσαύτης φιλανθρωπίας . 
καὶ οὐ πρὸς μὲν τὰς βαρβαρικὰς ὑποσχέσεις οὕτως ἐχθρῶς καὶ παρατεταγμένως εἶχον , πρὸς δὲ τὰς 
Ἑλληνικὰς , εἰ προσείη σχῆμα χρείας , ὑποπεπτωκότως , ἢ ὡς ἐπὶ πλεῖον ἀκοῦσαι λόγου . 
ἀλλὰ ἐλθόντων Λακεδαιμονίων περιφόβων καὶ δεομένων ἐναντία τῇ τοῦ βασιλέως πρεσβείᾳ καὶ τοὺς παῖδας καὶ πρεσβύτας καὶ γυναῖκας αὐτοῖς θρέψειν ὑπισχνουμένων , ἕως ἂν ὁ πόλεμος ᾖ , συνέγνωσαν μᾶλλον ἢ ἀπεδέξαντο , τῷ μὲν φόβῳ χρηστοὺς νομίζοντες , οἷς δ’ ἐπηγγέλλοντο ἀπείρους ἔτι τῶν Ἀθηναίων · καὶ τὴν μεγαλοψυχίαν οὐχ ἧττον ἔδειξαν τῷ τὴν ὀργὴν κατασχεῖν ἢ τῷ τὰς ἐπαγγελίας διώσασθαι · εὖ γὰρ ποιεῖν , οὐκ εὖ πάσχειν πεφυκότες ᾔδεσαν καὶ μισθὸν ὀφείλειν αὐτοὺς τοῖς εὖ ποιοῦσι τὸ Ἑλληνικὸν , ἀλλ’ οὐχ αὑτοὺς δεῖν παρ’ ἑτέρων μισθὸν τῆς ἀρετῆς λαμβάνειν , οὐδ’ ἐπὶ κέρδει φιλεῖν τοὺς δόντας αὑτοὺς , οὐδέν γε μᾶλλον ἢ τοὺς παῖδας καὶ γονέας ἐπὶ κέρδει φιλεῖν , ἀλλὰ καὶ μετὰ τῶν ἀναλωμάτων σώζειν , ὥσπερ εἰκὸς τοὺς ὡς ὑπὲρ οἰκείων ταῖς γνώμαις διακειμένους . 
καὶ τοῦτο μὲν τοσοῦτον καὶ τηλικοῦτον ἔργον εἰς ἀρετῆς λόγον ἐν τοῖς τοῦ πολέμου καιροῖς ἐξέλαμψε , μέσον τῆς ἐν Σαλαμῖνι ναυμαχίας καὶ τῆς 
Πλαταιᾶσι μάχης . 
ἔδειξαν δ’ αὖ κἀκ τούτων χωρὶς ὧν καὶ πρόσθεν διεξῄειν καὶ βασιλεὺς καὶ οἱ Ἕλληνες ἐξ ἁπάντων τοῖς Ἀθηναίοις τιθέμενοι ὁ μὲν διὰ Μαρδονίου καλῶν ἐπὶ τούτοις , οἱ δὲ μὴ ποιεῖν ταῦτα διὰ 
Λακεδαιμονίων δεόμενοι · τὸ γὰρ ἀνθέλκειν καὶ καλεῖν ὡς αὑτοὺς ἑκατέρους ψῆφος ἦν φανερὰ καὶ πίστις ἐναργὴς παρ’ ἀμφοῖν ὅτι καὶ σφῶν αὐτῶν καὶ τῶν ἐναντίων συνίσασι κρείττους ὄντας οὐ μικρῷ τινι . 
οὕτω δ’ ἐλπίσαντες ἐξ ἀρχῆς ἔτι μᾶλλον θαυμάσαντες ἀπῆλθον · τῶν μὲν γὰρ οὐκ ἠνέσχοντο , τοὺς δὲ ἀπὸ πολλοῦ τοῦ κρείττονος προσεδέξαντο . 
ὥστε καὶ τὸ εἰκὸς προσγενέσθαι , τὸ καὶ αὐτοὺς ὑπὲρ σφῶν αὐτῶν τὴν ἀξίαν προσθέσθαι ψῆφον καὶ τρεῖς εἶναι τοὺς μάρτυρας ἑξῆς , τοὺς πολεμίους , τοὺς συμμάχους , αὐτοὺς ἑαυτοῖς ἔργῳ διὰ πάντων ὁμοίους γεγενημένους . 
συναγαγόντες δὲ τοὺς Ἕλληνας ἤδη μᾶλλον αὐτοῖς ἀκολουθεῖν δυναμένους Πλαταιᾶσι γίγνονται . 
καὶ τὸ μὲν ἀξίωμα τῶν στρατοπέδων , ἢ τὴν παράταξιν τῶν βαρβάρων , ὡς ἐτάχθη διὰ τῆς Βοιωτίας , ἢ τὰ πρὸ τῆς μάχης διηγεῖσθαι διατριβή ἐστι τῆς σπουδῆς οὐκ ἐφικνουμένη . 
μαρτυρία δ’ αὖθις γίγνεται τῇ πόλει θαυμαστὴ παρ’ ἀμφοτέρων ἐπὶ τῆς μάχης . 
Λακεδαιμόνιοι μὲν γὰρ Ἀθηναίοις ἐξέστησαν τῆς ἐπὶ Πέρσας τάξεως , ὥσπερ ἀνάγκῃ τινὶ καὶ φύσει συγκεκληρωμένον Πέρσας Ἀθηναίων ἡττᾶσθαι . 
αὖθις δὲ ἀνθυπῆγε Μαρδόνιος τοὺς Λακεδαιμονίους ἀνθαιρούμενος , ἡγούμενος λυσιτελεῖν αὑτῷ Λακεδαιμονίους καλῶς ἀποθνήσκοντας μᾶλλον ἢ Ἀθηναίους καλῶς νικῶντας . 
ταῦτα γὰρ ἐκ τῶν πρὸς αὐτοὺς παραδειγμάτων εὕρισκεν . 
ὥσπερ οὖν οἱ πύκται περὶ τῆς στάσεως πρῶτον ἠγωνίσαντο , οἱ δὲ ἐδέχοντο μὲν Πέρσας , ἐδέχοντο δὲ πάντας ἀνθρώπους , ὑπῆρχον δὲ εἰς ἅπαντα νικῶντες , τοὺς μὲν βαρβάρους ἀρετῇ , τοὺς δ’ Ἕλληνας ἀρετῇ τε καὶ πλήθει . 
καὶ τήν τε μάχην κρίνουσι διὰ πάντων ἐξελθόντες καὶ τοὺς ἡγουμένους τῆς ἵππου διαφθείραντες . 
καὶ δεῆσαν τειχομαχίας , ὅσον αἰσχυνθείη τις ἂν εἰπεῖν οἱ ἄλλοι πρὸς αὐτοὺς ἦσαν , ἕως τῶν βαρβάρων οἱ μὲν οὐχ ὁμοίως καὶ πρόσθεν κατεῖχον τὴν Βοιωτίαν κείμενοι , οἱ δ’ ὥσπερ ἐκ ναυαγίας ἄοπλοι καὶ ἀσύντακτοι νύκτα ἡμέρας τιμιωτέραν ἄγοντες , ἐκ πολλῶν ὀλίγοι καὶ πολλοὶ κατ’ ὀλίγους ἐξεχώρησαν , πολλὰ τῆς ὑπερηφάνου στρατιᾶς καὶ τῶν Ἀθηναίων μεμνημένοι . 
τούτων δ’ οὕτω καταστάντων οἱ μὲν ἄλλοι πάντες Ἕλληνες ἀσμένως ἀναπεπνεύκεσαν , οὐχ ὅσον ἂν καὶ προσεδόκησαν διαπεφευγότες χειμῶνα , καὶ τὴν πόλιν ἐστεφάνουν , ἐθαύμαζον , πᾶν ὅ τι εἴποιεν αὐτὴν μικρὸν ἡγοῦντο . 
οὕτω πολλοῦ τινος αὐτοῖς ἔδει ποιῆσαι ὅ τί γε δοκεῖν ἔχειν ἄξιον αὐτῆς · ἡ δὲ ἐνταῦθα δὴ καὶ μάλιστα τὴν περιουσίαν τῆς ἀρετῆς ἐπεδείξατο . 
τοσοῦτον γὰρ ἐπεξῆλθεν ἐν τοῖς πράγμασιν ὥστ’ ἔτι μᾶλλον ἔξω δεῖξαι τοῖς βαρβάροις τίνες ἦσαν οἱ καὶ τὰ ἐν τῇ Ἑλλάδι ταῦτα δράσαντες αὐτοὺς καὶ τίνας φεύγειν κρίναντες ἀγαπητὸν ἀπῆλθον . 
ὁρῶ μὲν οὖν καὶ τὸν λόγον ἐκτεινόμενον καὶ ἐπὶ τοιούτοις τοῖς προειρημένοις οὐ ῥᾴδιον ὂν πρὸς ἡδονὴν οὔτε αὐτὸν ἔτι εἰπεῖν οὔτε τυχεῖν ἀκουόντων , ὥσπερ μετ’ ἀγωνιστὴν εὐδοκιμηκότα εἰσιόντα ἕτερον . 
οὐ μὴν ψυχαγωγίας χάριν μᾶλλον ὑπέστην τοὺς λόγους ἢ τοῦ δεῖξαι μετ’ ἀληθείας τὴν τῆς πόλεως ἀξίαν · ὥστ’ ἀδικήσω καθυφεὶς μᾶλλον ἢ διοχλήσω λέγων . 
ἔπειτα ἐνθυμητέον καὶ ἀπ’ αὐτοῦ τοῦ συμβόλου τῶν λόγων ὅτι οὐδὲ τὴν τῶν 
Παναθηναίων αὐτῶν ἑορτὴν ἡμῖν ἡμέρας μιᾶς ἀνάγκη μετρεῖν , ἀλλ’ , εἴ γε καὶ τοῦτο δεῖ προσθεῖναι , καὶ τὸ πλῆθος τῶν ἡμερῶν κόσμου χάριν καὶ σεμνότητος ἀνεῖται · ὥστε οὐδὲ τὸ τῶν λόγων πλῆθος ἄκαιρον ἐν τοιούτῳ τῶν ἔργων καιρῷ . 
σύνισμεν δὲ δή που καὶ τὸν ἀγῶνα τὸν γυμνικὸν καὶ ἔτι μᾶλλον τὸν τῆς μουσικῆς οὐκ εἰσάπαξ ὁριζόμενον , ἀλλ’ ἐφ’ ἑκάστῃ τελευτῶντα ὡς εἰπεῖν τῇ ἡμέρᾳ καὶ πάλιν ἐξ ἀρχῆς καθιστάμενον , καὶ οὐδὲ τοῖς εἴδεσι τῶν θεαμάτων ἐκπληρούμενον αὐθημερόν . 
ὥσθ’ ὅσα καὶ τὸν νῦν καιρὸν ἐκφεύγει τὸν ὅλον γε δή που τῆς πανηγύρεως οὐ παρελήλυθεν . 
ἢ κομιδῆ γ’ ἂν εἴη τῶν ἀτόπων , εἰ οἱ μὲν νομοθέται τούτου χάριν ἐξέτειναν τὰς συνόδους , καὶ νὴ Δία γε αὐτὸ τοὔνομα τῆς ἱερομηνίας παρέβησαν , πλείω τὸν χρόνον προσθέντες , ὅπως ἐπὶ πλεῖστον ἀλλήλοις ὁμιλοῖμεν , ἡμεῖς δ’ ἀντὶ τοῦ χρήσασθαι τούτῳ μεμφοίμεθα . 
ὥσπερ οὖν τοῖς τῶν ἄθλων γυμνασίοις οὐκ ἀχθόμεθα ἐντυγχάνοντες ἐφ’ ἡμέρᾳ , ἀλλ’ ἐν κέρδους μέρει τῆς ἀεὶ παρούσης θέας ἀπολαύομεν , οὕτω καὶ περὶ τῶν λόγων ἔχειν εἰκὸς , καὶ ταῦτά γε τῶν τῇ πανηγύρει συγκεκληρωμένων , πάντως οὐχ ἑώλοις ἀεὶ τοῖς ὑπολειφθεῖσιν ἐντεύξεσθε , οὐδ’ ἀτιμοτέροις ἐκείνων συνεῖναι . 
ἀλλ’ ἵνα μὴ πλείω τῶν ἀναγκαίων παραιτούμενος αὐτῷ τούτῳ μηκύνω , πρὸς τοὺς ἐφεξῆς τῶν λόγων καὶ συνεχεῖς καὶ δὴ τρέψομαι . 
ἐπειδὴ γὰρ ἡ Ἑλλὰς ἑαυτῆς ἐγένετο καὶ πάντα ἐξεκεχωρήκει , νῆες , ἵπποι , τὸ πεζὸν , ὕπαρχοι , βασιλεὺς , πρῶτον μὲν πανηγύρεις καὶ πρόσοδοι τοῖς θεοῖς ἦσαν οἵας οὔτε πρότερον οὔθ’ ὕστερον οὐδεὶς μέμνηται γεγονυίας ἐν ἐλευθέρᾳ τῇ Ἑλλάδι . 
οὐ γὰρ νόμος ἦν ὁ συνάγων οὐδὲ χρόνου τακτὴ περίοδος , ἀλλ’ ἐκ τῶν πραγμάτων ἦν καὶ κατ’ ἄνδρα καὶ πόλεις εὐθυμεῖσθαι καὶ στεφανηφορεῖν καὶ τοὺς θεοὺς μαρτύρεσθαι τῆς παρούσης εὐδαιμονίας . 
καὶ τοῦτο μὲν βωμὸς ἐλευθερίου Διὸς , αὐτῷ τε τῷ θεῷ χαριστήριον καὶ τοῖς κατορθώσασι μνημεῖον ἐπ’ αὐτοῦ τοῦ τόπου τῶν ἔργων ἐστάθη , κοινὴν ἔχον παράκλησιν τοῖς Ἕλλησιν εἴς τε ὁμόνοιαν καὶ τὸ τῶν βαρβάρων καταφρονεῖν · τοῦτο δὲ τὸ κοινὸν τῶν Ἑλλήνων ἱερὸν τὸ ἐν Δελφοῖς ἐξεκοσμήθη σὺν καλοῖς καὶ πρέπουσι τοῖς ἐπιγράμμασιν , αἵ τε πόλεις οὐ τὸν ἐξ ἀρετῆς μόνον , ἀλλὰ καὶ τὸν ἐκ τῆς κατασκευῆς κόσμον προσέλαβον , καὶ ὁ τῶν βαρβάρων πλοῦτος εἰς τοὺς κρείττους ἐμερίσθη . 
καὶ μέντοι κἀν τούτοις αὖ πάλιν ἡ πόλις τοσοῦτον ὅσονπερ ἐν αὐταῖς ταῖς πράξεσι διενεγκοῦσα φανήσεται · τοῦτο μὲν γὰρ τὴν ἀκρόπολιν κατεκόσμησε τοῖς τῶν ἔργων ὑπομνήμασι , καὶ τῷ τῆς φύσεως κάλλει τὸ παρὰ τοῦ πλούτου καὶ τῆς τέχνης ἐφάμιλλον προσέθηκεν , ὥστ’ εἶναι πᾶσαν ἀντ’ ἀναθήματος , μᾶλλον δὲ ἀντ’ ἀγάλματος · τοῦτο δὲ τὰς ἄλλας τιμὰς τοῖς θεοῖς ἀνῆψε , κρεῖττον ἁπάσης Ἑλληνικῆς δυνάμεως , τὰ μὲν οἴκοι , τὰ δ’ ἐν τῇ ὑπερορίᾳ · 
αὐτή τε παρῆλθε τοὺς ἀρχαίους ὅρους πανταχῆ κατ’ ἀξίαν τῶν ἔργων καὶ τὴν τοῦ κύκλου προσθήκην ποιουμένη · ὡς δ’ εἰπεῖν συνελόντι , μόνη μὲν δῑ ἀρετὴν ἀοίκητος ἐγένετο , μόνη δ’ ἐξ ἀρετῆς ᾠκίσθη τε αὖθις καὶ τῶν πρόσθεν ἀοικήτων ἐπέλαβεν ἅμα τοῖς ἔργοις καὶ τῇ δόξῃ καὶ τῷ κόσμῳ καλλίων τε καὶ μείζων γενομένη . 
ἀλλὰ γὰρ ἐνταῦθα μὲν ὥσπερ ἄκων ἐνέπεσον καὶ καθ’ ὁδὸν τοῦ λόγου μᾶλλον ἢ προειδόμενος · οὐ γὰρ εἰς ταῦτα ὁρῶν ἠπειγόμην , ἀλλ’ ἐκεῖνο ἐπιδεῖξαι βουλόμενος , ὅτι εἰ κάλλιστον ἀνθρώποις καὶ τὸ αὐτὸ λυσιτελέστατόν τε καὶ νικῶν ἡδονῇ , θεῶν πρόσοδοι καὶ ὁμιλίαι , καὶ τοῦτ’ εἰς τοσοῦτον τότ’ ἐπανθῆσαν τοῖς Ἕλλησι μιᾷ δὴ πόλει ταύτῃ μάλιστ’ ἄν τις προσθείη δικαίως , πρῶτον μὲν κατ’ αὐτὴν ὡς ἀληθῶς τὴν τῶν θεῶν τιμήν · τούς τε γὰρ θεοὺς ὡς αἰτίους δή που τῶν ἀγαθῶν ἅπαντες ἀμειβόμεθα , ἥ τε πόλις τό γ’ εἰς ἀνθρώπους ἐλθὸν τότ’ ἐπὶ πλεῖστον αἰτία τῶν ἀποβάντων φαίνεται · ἔπειτα τῷ καὶ τοῖς ἀναθήμασιν αὐτοῖς καὶ τοῖς χαριστηρίοις τοσοῦτον ὑπερσχεῖν . 
τὰ γὰρ σύμβολα τῆς εὐσεβείας αὐτῆς ταῦτα τοῦ κάλλους καὶ μεγέθους ἐστὶ τεκμήρια . 
οὐ μὴν ἐξαρκεῖν τοῦτ’ ἐνόμισε , χάριν τοῖς θεοῖς ἔχειν τῶν γεγενημένων καὶ μηδὲν πλέον ζητεῖν οὐδ’ ἐπὶ τοῖς τροπαίοις καθῆσθαι , ὥσπερ ἀπιστοῦσαν ἑαυτῇ , ἀλλ’ ὥσπερ ἐπίβασιν τῶν μελλόντων τὰ ὑπάρχοντα κρίνασα αὐτὴ πρὸς ἑαυτὴν ἡμιλλήσατο , καλῶς καὶ τῷ καιρῷ προσήκοντα βουλευσαμένη · ἐν γὰρ τοῖς δευτέροις χρόνοις τὰ δεύτερα πράττειν ἠξίου . 
ταῦτα δ’ ἦν ἀντεπεξελθεῖν τοῖς προτέροις ἐπιστρατεύσασι καὶ τοὺς φόβους καὶ τοὺς κινδύνους εἰς τὴν ἐκείνων μεταστῆσαι . 
ὃ καὶ μάλιστ’ ἄξιον τῶν ἐν τοῖς ἔργοις ἐκείνοις ἀγασθῆναι τὸ σχῆμα τοῦ πολέμου καὶ τὴν σύστασιν . 
δυοῖν γὰρ ὄντοιν ἑτέροιν πολέμοιν , τοῦ μὲν , ἂν ἄρχῃ τις ἐξ ἀρχῆς , τοῦ δὲ , ἂν ἀμύνηται , τῷ μὲν οὐχ ἕπεται τὸ δίκαιον , τοῦ δ’ ἀφαιρεῖ τὴν φιλοτιμίαν ἡ τῆς ἀνάγκης προσθήκη , διὰ τὸ φύσει γνώμην ἀνάγκης κεχωρίσθαι . 
ἀλλ’ ἀμείνων μὲν ὁ ποιῶν οἶμαι τὰ δίκαια ἀναγκαίως τοῦ παραβαίνοντος ἑκόντος , οὐ μὴν αὐτοῦ γε τὸ πᾶν ὡς εἰπεῖν γίγνεται . 
καὶ δὴ καὶ τότε τοῦ προτέρου πολέμου τὸ μὲν αἰσχρὸν εἰς τοὺς βαρβάρους ἦλθε , τὸ δ’ ὀφειλόμενον παρὰ τῶν 
Ἑλλήνων ἀπήντησεν · ὥστ’ ἐνενικήκεσαν μὲν , τὸ δ’ ἐκ περιουσίας οὐ προσῆν . 
ὃ δὲ τρίτον ἄν τις φαίη τοῦ πολέμου σχῆμα , τὸ τοῖς προτέροις ἐπιβουλεύσασιν ἀντεπελθεῖν αὐτοὺς , ἐλευθερίᾳ μὲν τῇ τῶν ἀρχόντων , δικαιοσύνῃ δὲ τῇ τῶν ἀμυνομένων χρωμένους , τοῦτ’ οὖν ἡ πόλις ἐσκέψατο καὶ ὑπὲρ αὑτῆς καὶ ὑπὲρ τῶν ἄλλων Ἑλλήνων ἐπιδεῖξαι τοῖς βαρβάροις , ὅτι οὐκ ἐπ’ ἐκείνοις ἐστὶν , ὅταν ἥκωσι , ποιεῖν ἀγαθοὺς τοὺς Ἕλληνας , οὐδ’ ἀνάγκης τύχῃ ταῦτα πέπρακται σφίσιν , ἀλλὰ τῷ προτέρους ἄρχειν μὴ καλῶς ἔχειν ἡγεῖσθαι · νῦν δ’ ὅτε ἡ ἀρχὴ περιέστηκεν εἰς δικαίου τάξιν , εὖ καὶ καλῶς εἴσεσθε τίνας κεκινήκατε . 
οὕτως ἐγώ φημι καὶ πρὸς δικαιοσύνης καὶ πρὸς ἀνδρείας ἐπίδειξιν ἀληθινῆς τὰ δεύτερα , ἵνα μηδὲν ἐπαχθὲς εἴπω , τῶν πρότερον οὐχ ἧττον ἐναργῆ πεπρᾶχθαι τῇ πόλει . 
πρὸς δὲ τούτοις καὶ τῶν Ἑλλήνων ἀσφάλειαν εἶναι καὶ σωτηρίαν ὑπελάμβανεν οὐκ εἰ καθείρξασα αὐτοὺς ἐπὶ τῆς ἑστίας τηροίη , οὐδ’ εἰ μηδὲν μήτ’ αὐτὴ δῑ αὐτῶν μήτ’ αὐτοὶ πράττοιεν ὑπὲρ σφῶν αὐτῶν , ἀλλ’ εἰ τοὺς βαρβάρους ὡς ἐπὶ πλεῖστον ὤσαιντο ἀπὸ τῆς Ἑλλάδος , οὕτως ᾤετο ἀρίστην καὶ καθαρὰν ἡσυχίαν ἅπασιν ἔσεσθαι , ὀρθῶς λογιζομένη καὶ τὰ πράγματα ὡς πέφυκεν ὁρῶσα . 
μόνοι γὰρ σχεδὸν οὗτοι καθαρῶς ἡσυχάζουσιν οἵτινες ἂν δείξωσι μὴ πάντως ἡσυχίαν ἄγειν δεόμενοι . 
ὁ μὲν λογισμὸς οὗτος ὁ τῆς πόλεως , ἅπαντα ἔχων ὅσα ἄν τις εἴποι κάλλιστα ἐν ἀνθρώπου φύσει . 
διανοηθέντες δὲ οὕτω τί χρὴ πρῶτον , ἢ τί τελευταῖον εἰπεῖν , ἐνίκων μὲν τὴν ἐν Μυκάλῃ μάχην οὐκ ἐν ὀλίγῳ τῷ μέσῳ , διηρευνήσαντο δὲ τῆς Εὐρώπης τὰς ἀκτὰς , εἴ πού τις ἔτι κρύπτοιτο τῶν ἐπελθόντων , καὶ τοὺς μὲν ἀπὸ Στρυμόνος ἤλασαν , τοὺς δ’ ἀπὸ Σηστοῦ , τοὺς δ’ ἀπὸ Βυζαντίου . 
πάντα δὲ ὥσπερ ἄγος καθαίροντες ἐπῆλθον , οὐκ ἐλάττω δὲ τῶν κατ’ ἐμπορίαν πλεόντων ἐπ’ ἀγκυρῶν ὡρμίσαντο . 
τὴν δὲ Τριπτολέμου διὰ τοῦ ἀέρος λεχθεῖσαν πορείαν , ἐν ᾧ παρῆκεν ἐκεῖνος , ἐμιμήσαντο . 
ὁ μὲν γὰρ εὖ ποιῶν εἰς τὸ κοινὸν ἅπαντας , οἱ δὲ παρ’ ὧν ἔδει δίκην λαβεῖν κολάζοντες ἐπῄεσαν , ἡγούμενοι καὶ τοῦτο τῷ κοινῷ γένει τῶν ἀνθρώπων λυσιτελεῖν , τοὺς ὑβριστὰς καὶ μεῖζον τῆς φύσεως φρονοῦντας ταῖς πρεπούσαις ὑπάγειν ζημίαις . 
γνόντες δὲ οὕτως ἅμα μὲν περιέπλεον τὴν Ἀσίαν , ἅμα δὲ ἀνέπλεον διὰ τῶν δεχομένων ποταμῶν , ἅμα δ’ ἠκούοντο , ἅμα δ’ ἑωρῶντο · θαυμαστὴν δ’ ἐπεδείξαντο καὶ ὡς ἀληθῶς ἐνόπλιόν τινα καὶ πολέμου χορείαν . 
οὕτω δὲ πυκνὸν καὶ σύντονον ἐξήλαντο ἐν τοῖς πράγμασιν ὥστε καὶ Λακεδαιμόνιοι τοῖς μὲν πρώτοις τῶν ἔργων παρεγένοντο , ἔπειτ’ ἀπῆραν , ὥσπερ πτηνοῖς ἀκολουθεῖν οὐ δυνάμενοι . 
τὸ δ’ αὐτὸ τοῦτο καὶ τῶν ἄλλων Ἑλλήνων οἱ καὶ τὰ πρῶτα συνεκπλεύσαντες ἰλιγγιάσαντες ἀπῆραν , οἱ δὲ τοὺς ἀπὸ τῆς Ἀσίας ἔχοντες , οὓς βασιλεὺς πρότερον ἐπ’ ἐκείνους καὶ τὴν Ἑλλάδα ἧκεν ἄγων , τούτοις ἐχρῶντο ἀποχρῶσι . 
καὶ ἦν αὐτοῖς ἀφορμὴ κατὰ τοῦ βασιλέως τὰ τοῦ βασιλέως πράγματα . 
καὶ γὰρ ὅρμοι καὶ τείχη καὶ χαρακώματα καὶ πάντα ἐκείνους ἐδέχετο , καὶ ὅπλα καὶ νῆες ἐκείνων ἐγίγνοντο . 
παρεῖσαν δ’ οὐδὲν ἀπείρατον τῆς ἑαυτῶν ἀρετῆς , ὁμοῦ μὲν Φοίνιξι καὶ Κίλιξι καὶ Κυπρίοις ναυμαχοῦντες ἐν μέσῳ τῷ Αἰγυπτίων πελάγει καὶ ναυτικὰ ἀθρόα λαμβάνοντες , ὁμοῦ δὲ πρὸς πᾶσαν τὴν Περσῶν ἀρχὴν διακινδυνεύοντες ἐν τῇ γῇ ἀντ’ ἀριθμοῦ σωμάτων ἐθνῶν ἀριθμοὺς διαφθείροντές τε καὶ λαμβάνοντες . 
ἤδη δὲ καὶ δύο τρόπαια εἰς μίαν ἡμέραν ἦλθε καὶ ναυμαχία πεζομαχίᾳ παρισώθη . 
τοσοῦτον δὲ τῷ βασιλεῖ περιεγένετο ὥστε ἐνδοξοτέραν αὐτοῦ τὴν ἀρχὴν καὶ τοὺς τόπους ταῖς νίκαις ἐποίησαν . 
ὁ δ’ οὖν Εὐρυμέδων οὐχ ἥκιστα διὰ τούτους ᾄδεται . 
ἔδειξαν δ’ ὅτι οὐ λινοδέσμῳ σχεδίᾳ τοὺς πορθμοὺς ζευγνύντα δεῖ διαβαίνειν οὐδὲ τοῖς ὑψηλοτάτοις τῶν ὀρῶν προσπαλαίειν , ὥσπερ τι κάλλιον , ἀλλ’ ἀνδρείᾳ καὶ γνώμῃ προέχοντας κρατεῖν πανταχοῦ καλλίστοις ἁπάντων ἐφοδίοις οἶμαι καὶ καθαρῶς οἴκοθεν · μόνα γὰρ τῶν ἐχόντων διὰ τέλους ἐστὶ , τὰ δ’ ἄλλα κοινὰ πρόκειται πᾶσιν ὡς εἰπεῖν τύχης δῶρα , εἰ δὲ βούλει , ἀρετῆς . 
ὑπάρχει μὲν γὰρ καὶ τοῖς χείροσιν ἐξ ἀρχῆς , σώζεται δὲ ἐπιεικῶς τοῖς κρείττοσιν . 
οὕτω δ’ ἅπασαν τὴν ἀρχὴν ἐξήλεγξαν , καὶ διέσεισαν καὶ πρὸς τοσοῦτον ἀφίκοντο οἱ μὲν εἰς τὸ 
Περσικὸν τελοῦντες τοῦ καταφρονηθῆναι , ἡ πόλις δὲ τοῦ πάντας αὐτῇ θαρρεῖν , ὥστ’ ἐκινήθησαν μὲν οἱ πρὸς 
Φάρῳ Λίβυες , συναπέστησαν δὲ Αἰγύπτιοι , βασιλεὺς δὲ καίτοι τἄλλα κατὰ νοῦν περὶ αὐτοὺς πρᾶξαι δοκῶν ἀπόλλυσιν Αἰγύπτου μοῖραν οὐκ ὀλίγην τὸ ἕλος . 
πρότερον δ’ ᾑρήκει πᾶσαν δὶς ἤδη . 
ἦν δὲ τὸ τῶν Ἀθήνηθεν τριήρων οἷόν τι τῶν ἐξ οὐρανοῦ βελῶν . 
μόνοι γὰρ ἀνθρώπων τῶν εἰς κοινὸν πολιτευσαμένων τὴν μὲν οἰκείαν ὥσπερ ἀλλοτρίαν ἐνόμισαν , τὴν δὲ ἀλλοτρίαν οὐχ αὑτῶν ἀλλοτρίαν , ἀλλὰ τῶν σὺν κακίᾳ νεμομένων . 
φυλάκων δ’ ἐβίωσαν βίον , οὐδὲ τούτων ἱδρυμένων , οὐδέ γε ἑνὸς τόπου τινὸς περιπόλων , ἀλλὰ τοῦ διὰ πάσης γῆς Ἑλληνικοῦ περιπόλους ἐκείνους χρὴ καλεῖν · πολεμίους δὲ οὐ τοὺς ἀσθενεστάτους εἵλοντο , ἀλλὰ τοὺς πλεῖστα ἀνασχέσθαι δυνατωτάτους , δυοῖν ἐναγόντοιν , ἑνὸς μὲν τοῦ μηδὲν τῶν ἐσχάτων , ὅσον εἰς γνώμην καὶ παρασκευὴν ἧκε τῶν βαρβάρων , ἐλλελεῖφθαι τοῖς Ἕλλησι τὸ μὴ οὐ πεπονθότας εἶναι , ἀνθ’ ὧν δεῖν ἀμύνεσθαι καὶ μηδαμῶς μικρῶς , ἑτέρου δὲ τοῦ πρὸς τὸν λοιπὸν χρόνον ἀσφαλοῦς τῇ Ἑλλάδι , ἕως ἔγνω βασιλεὺς παραπλήσιον ποιῶν ἀνταίρων τῇ πόλει ὥσπερ ἂν εἰ πρὸς φλόγα πολλὴν ἐπιοῦσαν ὕλην ἐπηρμένος ἠγωνίζετο . 
οὐδὲν γὰρ ἦν ὅ τι οὐκ ἔπασχεν , ἀλλ’ ἀνηλίσκετο αὐτὸς ἐξ αὑτοῦ καὶ τὴν χώραν ἐπιτείχισμα τῆς ἑαυτοῦ σωτηρίας ἔχων ᾔσθετο , καὶ προῆλθεν ὁδῷ τὸ τρίτον κάλλιον τοῦ πρώτου νομίσας , μᾶλλον δὲ ἀναγκαιότερον . 
ἐπεθύμησε μὲν γὰρ τὸ ἐξ ἀρχῆς τὴν Ἑλλάδα προσλαβεῖν καὶ τῆς 
Εὐρώπης τὸ λοιπὸν , ᾔσθετο δὲ οὐ δυνατῶν ἐρῶν . 
δεύτερον ἦν αὐτῷ τὴν ὑπάρχουσαν ἀρχὴν διασώσασθαι , οὐδὲ τοῦθ’ ἡ πόλις ἠνέσχετο . 
τὴν σωτηρίαν καὶ δὴ πλείονος ἀξίαν ἐποιήσατο , καὶ ὑποχωρεῖ τῇ πόλει τοσοῦτον ἐκ γῆς καὶ θαλάττης , οὐχ ὅσον , φασὶ , πρύμναν κρούσασθαι οὐδ’ ὡς ἐπὶ πόδα ἀναχωρῆσαι , ἀλλ’ ἀφῆκε πάντα μὲν τὸν κάτω τόπον , μυριάδας σταδίων τῆς Ἀσίας οὐκ ἔλαττον ἢ μεγάλης ἀρχῆς εἶναι τὸ σύμπαν · ὥστε μὴ μόνον τὰς νήσους καὶ τοὺς ἐν ταύταις παντοδαποὺς Ἕλληνας ἐλευθέρους εἶναι , ἀλλὰ καὶ τοὺς τὴν ἐκείνου χώραν κατοικοῦντας πλέον τῆς ἐκείνου δυναστείας καὶ ἀρχῆς ἀπέχειν ἢ πρότερον τοὺς τὴν ἀρχαίαν Ἑλλάδα . 
εἶχε μέν γε πρὸ τοῦ τὸν μέχρι Πηνειοῦ τόπον · καίτοι τὸ θαυμαστὸν ἀφεῖλον , ὡς δή τι θαυμαστὸν λέγων · εἶχε δὲ πάντα τὸν μέχρι τῆς Ἀττικῆς , ἕως ἐνέτυχε τοῖς ἐκ τῆς Ἀττικῆς ἐν τῇ θαλάττῃ · τοσοῦτον παρελήλυθε τὸν ὀμφαλὸν τῆς γῆς τε καὶ τῆς Ἑλλάδος , τοὺς Δελφούς . 
ἐκ δὲ τῶν τῆς πόλεως ἀγώνων καὶ ἀποστόλων εἰς τοῦτο κατῆλθεν ὥσθ’ ὡμολόγησε δυοῖν μὲν ὅροιν εἴσω μηκέτι πλευσεῖσθαι , πρὸς μεσημβρίαν μὲν Χελιδονέας , πρὸς δὲ ἄρκτον Κυανέας θέμενος , θαλάττης δ’ ἀφέξειν ἴσον πανταχῆ σταδίους πεντακοσίους · ὥστ’ εἶναι τὸν κύκλον τοῦτον ἀντ’ ἄλλου τινος στεφάνου τοῖς Ἕλλησιν ὑπὲρ κεφαλῆς καὶ τὴν φρουρὰν ἐξ αὐτῆς τῆς χώρας τοῦ βασιλέως . 
τοιοῦτον μὲν τὸν πόλεμον τὸν πρὸς τοὺς βαρβάρους ἡ πόλις , τόν τ’ ἐπὶ τῆς οἰκείας καὶ τὸν ἐν τῇ ἐκείνων , τοιαύτην δ’ αὖ καὶ τὴν εἰρήνην ἐποιήσατο , ἐξ ἀμφοτέρων δείξασα ὅτι οὐ πλοῦτον διώκουσα οὐδ’ ἡδονῇ κέρδους ἐπεξῆλθεν , ἀλλ’ ἓν τοῦτο θηρωμένη , βεβαίαν τοῖς Ἕλλησιν ἐλευθερίαν ἀπὸ τῶν βαρβάρων . 
καίτοι τί κάλλιον ἂν εἴποι τις εἰρήνης ἢ πολέμου κεφάλαιον ἢ πρὸς 
Ἕλληνας ἢ πρὸς βαρβάρους , ᾧ κατέκλεισε τότε τὰς πράξεις ἡ πόλις ; 
καὶ ταῦτα μέντοι τὰ τοσαῦτα καὶ τοιαῦτα διῆλθε σὺν πολλοῖς ὅμως ἐναντιώμασι τῶν Ἑλλήνων καὶ πάντων ὥσπερ ἀνθελκόντων , ἀφεστηκότων μὲν τῇ γνώμῃ Λακεδαιμονίων , Βοιωτῶν δ’ ἐναντία πολεμούντων , 
Αἰγινητῶν δ’ ἐναντία ναυμαχούντων , οὓς εἶναι τὰ ναυτικὰ πρώτους ἓν ἐκώλυσεν , ἡ πόλις πολὺ νικῶσα · πρὸς δὲ τούτοις Κορινθίων διὰ Μεγαρέας παρωξυμμένων καὶ πολεμούντων καὶ κατὰ γῆν καὶ κατὰ θάλατταν , Ἐπιδαυρίων δὲ καὶ Σικυωνίων σὺν Κορινθίοις ἐξεταζομένων , 
Ναξίων δὲ καὶ Θασίων καὶ Καρυστίων κακῶς περὶ τῆς συμμαχίας βουλευομένων , καλούντων δὲ Φωκέων , καλούντων δ’ αὖ Λακεδαιμονίων , θαυμαστοῦ δὲ κύκλου πραγμάτων ὄντος κατὰ τὴν Ἑλλάδα · ὥστ’ , εἰ καὶ μόνοις τούτοις ἐξήρκεσε καὶ μόνας τὰς Ἑλληνικὰς πράξεις εἴχομεν αὐτῆς εἰπεῖν ἐν τῷ τότε συμβάσας , Μηδικαὶ δὲ μηδαμοῦ προσῆσαν λαμπρότητες , ἐξαρκεῖν ἂν τοῖς χρόνοις εἰς ἀφήγησιν . 
ᾗ καὶ διαφερόντως ἄξιον συνησθῆναι τῇ πόλει οὐ μόνον τῆς ῥώμης χάριν , ἀλλὰ καὶ τῆς μεγαλοψυχίας · τὸ γὰρ ἐν πολέμῳ καὶ φιλονεικίᾳ τῶν Ἑλλήνων πρὸς αὐτὴν καθεστηκότων τῆς ὑπὲρ τῶν Ἑλλήνων προνοίας μηδὲν μᾶλλον ἀφεῖσθαι , ἀλλ’ ὑπὲρ τῶν κοινῇ συμφερόντων βασιλεῖ πολεμεῖν διὰ γῆς ἁπάσης καὶ θαλάττης πόσῃ τινὶ χρὴ τῇ μεγαλοψυχίᾳ προσθεῖναι , χωρὶς τοῦ τοσαῦτα μερισθῆναι καὶ πάντων ὡς μόνων ἑκάστων ἐφικέσθαι , τῆς μὲν γνώμης τὴν ἀνδρείαν , τῆς δὲ παρασκευῆς τὴν ὑπερβολὴν παρέχειν θαυμάσαι ; 
τά τε γὰρ πρὸς τοὺς βαρβάρους ὡς πᾶσαν ἄγουσα ἀπὸ πάντων σχολὴν οὕτω διῳκήσατο , καὶ τοῖς ἐνοχλοῦσι τῶν Ἑλλήνων οὐδὲν μᾶλλον ὑπῆρχε χρήσασθαι τῷ καιρῷ , ἀλλὰ καὶ τούτοις οὕτως ἀπήντησεν ὥστε σύμπεντε καὶ συμπλείω ταῦτ’ ἔχειν ἀπαριθμεῖν ὥσπερ ἄλλ’ ἄττα συλλήβδην ἀριθμούμενα . 
ἐνίκων μέν γε ναυμαχίᾳ Πελοποννησίους ἐπὶ Κεκρυφαλίᾳ , ἐνίκων δ’ Αἰγινήτας πρὸς Αἰγίνῃ , καὶ 
Πελοποννησίους αὖθις . 
Μεγαρεῦσι δ’ ἔστησαν τείχη μέχρι θαλάττης , καὶ τὴν ἐλευθερίαν ἅμα καὶ χώραν διεφύλαξαν · 
ἐνίκων δὲ Κορινθίους πρὸ Μεγαρέων , καὶ πρὶν δώδεκα ἐξήκειν ἡμέρας ἐνίκων αὖθις ἑτέραν , οὐ καλῶς τὸ τρόπαιον ὑφαρπάζοντας . 
καὶ οὔπω ταῦτα μεγάλα · ἀλλ’ εἰρήσεται γὰρ , κἂν ἐπείγωμαι · ἡ γὰρ προσθήκη δείξει τὸ πᾶν . 
ἀπῆσαν μὲν γὰρ αἱ δυνάμεις τῇ πόλει , ἡ μὲν κατὰ τὴν τῶν Αἰγυπτίων χρείαν , νῆες πλείους ἢ τότ’ ἦσαν ἐν τοῖς 
Ἕλλησιν αἱ σύμπασαι σχεδόν · ἡ δ’ Αἰγίνῃ προσεκάθητο , ὅπερ καὶ τοὺς ἐναντίους μᾶλλον ἐπῆρεν ὁρμῆσαι πρὸς τὰ 
Μέγαρα . 
ᾤοντο γὰρ εἶναι σχολὴν Ἀθηναίων εἰς τὸ ἔργον αὑτοῖς . 
εἰ δ’ ἄρα καὶ τὰ δεύτερα νικῴη , ἀλλ’ ἑτέραν λύσειν πολιορκίαν , τὴν Αἰγίνης · οὐ γὰρ ἄλλοθέν γε λοιπὸν ἥξειν αὐτούς . 
οἱ δὲ τοσοῦτον κατεγέλασαν τοῦ σοφίσματος ὥστ’ οὐδὲν μᾶλλον οἱ πρὸς Αἰγίνῃ τότ’ ἐκινήθησαν τῶν ἐν Αἰγύπτῳ καὶ μηδὲν πεπυσμένων , ἀλλὰ τὸ λοιπὸν τῆς ἡλικίας οἱ πρεσβύτατοι καὶ νεώτατοι βοηθοῦσιν εἰς τὰ Μέγαρα , καὶ δυοῖν μάχαιν ἑξῆς κρείττους τῆς τῶν Κορινθίων καὶ Πελοποννησίων ἀκμῆς ἐφάνησαν · 
ὥστ’ ἐκείνους ἀκριβῶς ἤδη συγχωρῆσαι καὶ μηδὲν ἔχειν εἰπεῖν ἔτι , μηδ’ ὡς οὐ δικαίως τά γε νῦν ταῦτα προσανιμήκεσαν . 
καί μοι δοκεῖ θεῶν τινος εὐνοίᾳ καὶ σπουδῇ πρὸς τὴν πόλιν συσκευασθῆναι τοῦτο τὸ δεύτερον , ὥσπερ ἐν δράματι . 
εἰ μὲν γὰρ ὡς ἅπαξ ἐπλήγησαν , ἀπῆλθον , τάχ’ ἄν τις ἦν αὐτοῖς ὕστερον ἀντιλαβὴ , τὸ δ’ ὀνειδίζεσθαι μὲν ὑπὸ τῶν οἰκείων , ὀνειδιζομένους δὲ αὖθις ἐξελθεῖν , ἀνθιστάντας δὲ τρόπαιον μείζω τῶν πρότερον προσπαθεῖν , αὐτοὺς ἐποίησεν ἐπισφραγίζεσθαι τὴν νίκην , ὡς μὴ δοκεῖν τύχῃ μᾶλλον ἢ τῷ τοῦ κρείττονος λόγῳ τὸ ἔργον κριθῆναι καὶ νῦν καὶ πρότερον . 
οὔκουν τοῦ τρίτου γε ἐπειράθησαν , καίτοι τοὺς ἀγωνιστὰς αὐτοὶ προσαναγκάζοντες ἐν Ἰσθμῷ . 
ἆρ’ οὖν ταῦτα καὶ μόνα τῶν ἀνδρῶν ἐκείνων ἔχομεν λέγειν ; 
πολλῶν μέντἂν καὶ μεγάλων ἀποστεροίημεν αὐτούς · 
οἳ περιέπλευσαν μὲν τὴν Πελοπόννησον , οὐχ ὡς ἁπλῶς εἰπεῖν περίπλοις ναυτικοῖς , ἀλλ’ ὥστε κρατεῖν μὲν τῶν ἐπικαίρων τῆς χώρας , νικᾶν δὲ τοὺς ἀντιστάντας ἐν φαύλῳ , στρατηγὸς ἐπὶ στρατηγῷ . 
διέβησαν δὲ εἰς τὴν ἀντιπέρας ἤπειρον , παντὸς τοῦ προστυχόντος εἴκοντος . 
αὖθις δ’ ἐπὶ Φωκέας Λακεδαιμονίων παρελθόντων ἐκέκλειστο μὲν ὁ Κρισαῖος κόλπος , ἀπήντων δ’ ἐπὶ τοὺς ὅρους . 
χωρὶς δ’ ὑπὲρ Μεγάρων ἦσαν ἐν Γερανείᾳ · ὥστε μὴ ἔχειν Λακεδαιμονίους ὅ τι χρήσονται , ἀλλ’ ἀπορεῖν ἑστῶτας ἐν Βοιωτοῖς ὅποι σωθήσονται · οὕτω περιέπτυξεν αὐτοὺς ἡ πόλις . 
τέλος δὲ συμβάλλουσιν ἐν Τανάγρᾳ τῆς 
Βοιωτίας , καὶ γενομένων ἀμφοτέρων ἀνδρῶν τοῦ τολμήματος ἀξίων ἔδοξαν καθ’ ἓν τοῦτο Λακεδαιμόνιοι πλέον ἐσχηκέναι , πῶς ἂν εἴποιμι εὐπρεπῶς ; 
ὀκνῶ γὰρ εἰπεῖν ὅτι οὐκ ἀπώλοντο . 
καὶ γὰρ ἦν ὅρος οὗτος Ἀθηναίοις μὲν κλεῖσαι τὴν πάροδον , Λακεδαιμονίοις δὲ σωθῆναι οἴκαδε . 
καὶ κινδυνεύει μόνον τοῦτο τὸ ἔργον τὴν φυγὴν σύμβολον τῆς νίκης ἐσχηκέναι , ἐπεὶ τούς γε καὶ παρὰ τὴν μάχην κρείττους καὶ τοῖς ὅλοις ἄνευ πολλῶν τῶν καὶ πρότερον κρινάντων τὰ ἐφεξῆς εὐθὺς ἔδειξε . 
τρεῖς γάρ εἰσιν οἱ μαρτυρήσαντες παραχρῆμα Ἀθηναίων εἶναι τὴν νίκην , 
Ἀθηναῖοι , Λακεδαιμόνιοι , Βοιωτοί . 
Λακεδαιμόνιοι μὲν γὰρ ἠγάπησαν ἀναχωρήσαντες , Ἀθηναῖοι δὲ προῆλθον κατὰ πόδας τῆς μάχης , Βοιωτοὶ δὲ οὐκ ἀντέσχον , ἀλλ’ ἡττηθέντες ἐν Οἰνοφύτοις ὑπέκυψαν , καὶ μετ’ αὐτῶν 
Φωκεῖς καὶ Λοκροὶ νίκῃ μιᾷ . 
καὶ παρὰ μὲν τούτων ταύτην ἔλαβε δίκην ἡ πόλις ἀνθ’ ὧν τῷ βαρβάρῳ συνέστησαν ἐν τοῖς κοινοῖς τῆς Ἑλλάδος κινδύνοις . 
ἕτερον δ’ ἔργον αὐτῆς ἄξιον εἰπεῖν καὶ σφόδρα μέντοι καὶ τοῦτο βοῶν καὶ δηλοῦν ἔτι πόρρωθεν ὅτων εἴη · γενομένου γὰρ τοῦ περὶ τὴν Λακωνικὴν σεισμοῦ καὶ Λακεδαιμονίους τῶν περιοίκων περιστάντων καὶ πάντων ὡς ἀληθῶς ὥσπερ ἐν σεισμῷ ταραχθέντων τῶν ἐν Πελοποννήσῳ πραγμάτων , οὐκ ἔφθησαν Λακεδαιμόνιοι καλέσαντες , καὶ παρῆν ὁ δῆμος ἐν τοῖς ὅπλοις , τῇ μὲν ἀνδρείᾳ θαρρῶν , ὑπὲρ δὲ ἐκείνων ὡς ὑπὲρ τῆς αὑτοῦ σωτηρίας περιδεής · ὃ καὶ τοὺς παρόντας ἔλυσε φόβους τῇ Λακεδαιμονίᾳ καὶ δίκην λαβεῖν εἰσαῦθις παρεσκεύασεν αὐτῶν . 
οὕτως ἄρα οὐδαμοῦ τὰς πράξεις οὐδὲ τὰ τολμήματα τῆς πόλεως ἀσπάσασθαι μᾶλλον ἔστιν ἢ τὸ τῶν ἔργων ἦθος , ἀκριβέστερον τροπαίου σημαῖνον τοὺς εἰργασμένους . 
τὸν δ’ ὑπὲρ Μιλησίων ἔκπλουν καὶ τὰς ἐν Σάμῳ ναυμαχίας καὶ τὴν Εὐβοέων σωφρονισθεῖσαν ἀπόστασιν καὶ πολλὰ ἕτερα ἔξεστι δὴ καὶ παραλιπεῖν . 
τέλος δὲ κρατήσασα πάντας εἰρήνην ποιεῖται , ἧς ἄξιον μνησθῆναι . 
οὐ γὰρ τὸν αὐτὸν τρόπον ὅνπερ πρὸς τοὺς βαρβάρους καὶ πρὸς τοὺς Ἕλληνας ἐσπείσατο , ἀλλ’ ἐνήλλαξεν . 
ἐκείνων μὲν γὰρ ἀφεῖλε πᾶσαν τὴν κάτω χώραν καὶ τὴν ἐντὸς ὧν εἶπον θάλατταν , τοῖς δὲ Ἕλλησιν ὧν ἐπὶ τοῦ πολέμου κατέστη κυρία , ταῦτ’ ἀπέδωκε , Μέγαρα , 
Τροιζῆνα , Πηγὰς , πᾶν τὸ Ἀχαϊκόν . 
ᾧ καὶ δῆλον ὡς κρατοῦσα τὴν εἰρήνην συνέθετο · οὐ γὰρ ἦν ὅ τι ἀνταπέλαβεν , ἀλλὰ δυοῖν ἓν τὸ αὐτὸ σύμβολον ἐξήνεγκε , καὶ τοῦ περιεῖναι τῷ πολέμῳ καὶ τῆς ἐμφύτου χρηστότητος , ἡγουμένη πρὸς μὲν τοὺς βαρβάρους δεῖν πολεμεῖν ἄχρι παντὸς τοῦ δυνατοῦ , πρὸς δὲ τοὺς Ἕλληνας ἁπλῶς μέχρι τοῦ κρείττονος . 
οὕτω μὲν τὸν πρὸς τοὺς βαρβάρους ἀγῶνα , οὕτω δ’ αὖ τὸν πρὸς τοὺς Ἕλληνας διενεγκοῦσα , τοιαύτην μὲν τὴν πρὸς ἐκείνους , τοιαύτην δὲ καὶ τὴν πρὸς τούτους εἰρήνην ἐποιήσατο , ἀμφοτέρων ὁμοῦ καὶ χωρὶς κρείττων γενομένη . 
ἀλλὰ μὴν μόνη μὲν ἁπασῶν πόλεων ἰδίοις κινδύνοις κοινὴν ἅπαντι τῷ γένει τὴν ὠφέλειαν ἐπορίσατο , μόνη δ’ ἐκ τῶν κοινῶν εὐεργεσιῶν τὴν ἡγεμονίαν ἐκτήσατο καὶ μετέθηκε τὸν θεσμόν · οὐ γὰρ ἐξ ὧν κατεδουλώσατο τὰς πόλεις ἔσχε τὴν ἀρχὴν , ἀλλ’ ἐξ ὧν ἐποίησεν ἐλευθέρας · ὥστε συμβῆναι τοὺς αὐτοὺς χρόνους τοῖς μὲν Ἕλλησι τὸ τῆς ἐλευθερίας , τῇ δὲ πόλει τὸ τῆς ἀρχῆς κέρδος ἐνεγκεῖν · μόνοι γὰρ ἑκόντων ἦρξαν , καὶ μόνος οὗτος δήμων ὥσπερ εἷς ἄρχων αἱρετὸς ἐξ ἁπάντων ἐνίκησε , τοὺς μὲν βαρβάρους τοῖς ὅπλοις βιασάμενος , τοὺς δ’ ὁμοφύλους οὐ πείσας , ἀλλ’ ὑπ’ αὐτῶν ἄρχειν πεισθεὶς , σύμβολον δικαιοσύνης ἔχων τὴν ἀρχὴν , οὐκ ἀδικίας . 
εἰ δὲ δεῖ διελόντα εἰπεῖν , μόνη πόλεων τῶν μὲν βαρβάρων ἀκόντων , τῶν δ’ Ἑλλήνων δεηθέντων ἔσχε τὴν ἀρχήν . 
οὕτω δὲ τούτων προκεχωρηκότων μέχρι μέν τινος ἦν ἡσυχία καὶ τῆς ὑπαρχούσης εὐδαιμονίας αἱ πόλεις ἀπέλαυον , τῆς δὲ κοινῆς τύχης ἀνθρώπων , ἣ πάντα κινεῖ , μετέσχον ἄρα καὶ οἱ Ἕλληνες καὶ ἡ πόλις · οἱ μὲν γὰρ οὐχ ὧν εὖ ἔπαθον χάριν ἔσχον διὰ τέλους , ἀλλ’ ἐφθόνησαν τῶν ἔργων ταῖς ὑπερβολαῖς , ἡ δ’ ὑπὲρ ὧν ἅπαντα ὑπέστη , τούτοις συνέρραξε , δυοῖν δείξασα ὡς ἄκουσα , τῷ τε κατ’ ἀρχὰς ἔτι κινουμένους κατασχεῖν καὶ δεῖσθαι λόγῳ κρίνεσθαι περὶ τῶν διαφόρων καὶ τῷ πολεμεῖν ἀναγκασθεῖσα , ὅτε ἐνίκησε , μηδὲν πλέον ζητῆσαι , ἀλλ’ ἀφεῖναι τοὺς ἐρίσαντας αὐτῇ περὶ τῆς ἡγεμονίας καὶ μηδὲν ἀηδέστερον ἐξαγαγεῖν ἐκ τοῦ δεσμωτηρίου ἢ κρατήσασαν τὸ ἐξ ἀρχῆς ἐμβαλεῖν . 
τουτοισὶ δὲ ἤδη τί τις ἂν χρήσαιτο ; 
αἰσχύνομαι μὲν γὰρ καὶ τὰς ἐν Ναυπάκτῳ ναυμαχίας παραλείπων , ἃς οὔτε παρὰ μικρὸν ἐνίκων οὔτε ὀλίγῳ πλείονας , ἀλλ’ ὡς ἐφ’ ἕρμαιον πλεύσαντες , καὶ νίκας ἑτέρας ἐπὶ Θρᾴκης καὶ ὡς Κέρκυραν ἐξείλοντο καὶ τὰ κατ’ Ἀμπρακίαν ἔργα μέγιστα τῶν κατ’ ἐκεῖνον τὸν χρόνον Ἑλληνικῶν , καὶ ταῦτ’ ἀρετῇ πραχθέντα , οὐ χρείᾳ , καὶ τὰ κατ’ αὐτὴν δὴ τὴν Πύλον , ναυμαχίας τε ἀπὸ γῆς καὶ μάχας πεζὰς ὕστερον ἐν τῇ νήσῳ γενομένας , καὶ πρὶν ταῦτ’ ἐξήκειν , ἑτέρους Λακεδαιμονίους ἐκ Κυθήρων ἀγομένους καὶ τρόπαια Κορινθίων καὶ πολλὰ ἕτερα ἐφάμιλλα καὶ εἰπεῖν καὶ θαυμάσαι . 
ὁ δὲ καιρὸς οὐ φέρει , ἀλλὰ μείζονος εὐτυχίας εἶναί μοι δοκεῖ κατασχεῖν αὐτόν . 
ἔτι δ’ , ὥσπερ εἴπομεν , οὐ συγγραφῆς ἔργον ψιλῆς προειλόμεθα ἀφηγεῖσθαι τὰ πεπραγμένα τῇ πόλει , καὶ γὰρ ἂν εἰς τὴν ἐπιοῦσαν πεντετηρίδα ἐκτείνοιτο ὁ λόγος , ἀλλὰ τῶν μὲν κατὰ τοὺς πολέμους πράξεων τὰς γνωριμωτάτας εἰπεῖν , τῶν δ’ ὑπαρχόντων ἀγαθῶν τῇ πόλει καθ’ ὅσον δυνατὸν μηδὲν παραλιπεῖν . 
ταῦτα δ’ ἐστὶν οὐκ ἂν διὰ πάντων ἕκαστα λέγωμεν , ἀλλ’ ἂν μηδὲν εἶδος εὐφημίας παραλείπωμεν . 
ὡς δὲ ἐδόκει τῷ δαίμονι μήπω ταῦτα ἀποχρῆν τῇ Ἑλλάδι , ἀλλ’ ἔτι καὶ κατὰ γῆν καὶ κατὰ θάλατταν κλυσθῆναι τὰς πόλεις , καὶ τοὺς μὲν ἐκ τῆς ὑπερορίας ἐπελθεῖν πολεμίους , τοὺς δ’ εἰς τὴν ὑπερορίαν ἐκπλεῦσαι κατὰ συμφορὰς , τίς Ἑλλήνων ἢ τίς βαρβάρων ἐστὶν ὅστις τὸ ἐξ ἴσου τοῖς ἀπὸ τῆσδε τῆς πόλεως ἑτέρους ἂν ἔχοι λέγειν ; 
οἷς ἐπῄει μὲν πλεῖν ὑπὲρ τῆς Λεοντίνων ἐλευθερίας , ἐδόκει δὲ κινδυνεύειν ὑπὲρ τῆς Ἐγεσταίων , διενοοῦντο δὲ διαβαίνειν ἐπὶ Καρχηδονίους ἀνθ’ ὧν ἐκεῖνοι πρότερον ἐπὶ τοὺς Ἕλληνας τοὺς ἐν Σικελίᾳ , τριήρεις δὲ ἐπλήρουν καὶ ὁλκάδας , ὥσπερ ἀπὸ πάσης τῆς 
Ἑλλάδος ἐκπέμποντες . 
καὶ τὰς μὲν πεζομαχίας καὶ ἱππομαχίας ἧττον ἴσως ἄξιον ἐκπλαγῆναι διὰ τὴν ἀεὶ τοῦ νικᾶν συνήθειαν καὶ τὸ δεδόσθαι τῇ πόλει καθάπερ γέρας τὴν τῶν κρειττόνων μοῖραν ἐν τοῖς πλείστοις · τὸ δὲ μηδ’ ὡς ἀντέπεσε τὰ πράγματα μηδὲν μᾶλλον ἀποστῆναι , ἀλλ’ ἀπόντων μὲν ὁπλιτῶν , ἀπόντων δ’ ἱππέων , οἷς οὔτε πλῆθος οὔτ’ ἀρετὴν ἴσους εὑρεῖν ἦν · ἔτι δὲ νεῶν τοσούτων καὶ βελῶν καὶ σκευῶν καὶ τεχνῶν καὶ συμμάχων καὶ πάσης ὡς ἔπος εἰπεῖν τῆς κατασκευῆς μεθεστηκυίας , ὥσπερ ἄρτι τῆς πάσης Σικελίας οἰκιζομένης , κεκενωμένης μὲν τῆς ἀκροπόλεως ταλάντων ὀλίγου δεῖν μυρίων , Λακεδαιμονίων δὲ καὶ Βοιωτῶν καὶ τῶν ἄλλων οὐκέτ’ ἐκ Πελοποννήσου τὰς εἰσβολὰς ποιουμένων , ἀλλ’ ἐκ μέσης τῆς 
Ἀττικῆς , ἐκ Δεκελείας , μεθεστηκότων δὲ καὶ τῶν οἰκετῶν οὐκ ἔλαττον ἢ πλήρωμα ἔθνους εἶναι δοκεῖν , ἀδείας δ’ ὑπαρχούσης αὐτομολεῖν τοῖς βουλομένοις , τοσούτου δὲ ὄντος πολέμου περὶ τὴν πόλιν , τοσαύτην περιουσίαν καρτερίας ἅμα καὶ ῥώμης καὶ φιλοτιμίας ἐπιδείξασθαι ὥσθ’ ἕτερον στόλον πέμπειν ἀντίρροπον τῷ προτέρῳ καὶ στρατηγοὺς ἐφαμίλλους , καὶ Λακεδαιμονίους ἀξιοῦν ἐκεῖ πολιορκεῖν μετὰ τῆς συμμαχίας , ποίᾳ ταῦτ’ ἔνεστι ψυχῇ παραβαλεῖν ἀνθρωπίνῃ , καὶ τίνος οὐκ εὐτυχίας μᾶλλον θαυμάσαι ; 
γενομένου δὲ τοῦ μεγάλου πάθους—οὐ γὰρ οὖν σιωπήσομαι , ἀλλὰ καὶ τοῦτο ἔτι μείζω μοι δοκεῖ δεικνύναι τὴν πόλιν—οὕτω τοῖς ὑπολοίποις προσηνέχθη πράγμασιν ὥσπερ ἂν εἰ πᾶσαν εἰλήφει τὴν Σικελίαν . 
οὐ γὰρ ἐστερημένῃ δυνάμεως ἐῴκει , ἀλλ’ ἄρτι προσκεκτημένῃ . 
καὶ τὴν μὲν τῶν τρόπων εὐκολίαν καὶ σωφροσύνην καὶ τάξιν διαίτης , ἣν ὑπὲρ τοῦ μηδὲν αἰσχρὸν συγχωρῆσαι προείλοντο , οὐδ’ ἂν εἷς ἀξίως εἴποι . 
περιστάντων δὲ αὐτοὺς τῶν Ἑλλήνων ἁπάντων , καὶ τῶν μὲν ὑπαρχόντων πολεμίων τότε πρῶτον λαβόντων ἐλπίδας καὶ παροξυνθέντων ὑπὸ τῆς τύχης , ἐπελθόντων δὲ τῶν ἐκ Σικελίας , μεταστάσης δὲ τῆς συμμαχίας ὀλίγου δεῖν ἁπάσης , καὶ νήσων καὶ ἠπείρου καὶ πάντων ὡς εἰπεῖν πολεμίων καταστάντων καὶ πανταχόθεν κεκυκλωμένων , ἔτι δ’ ἀγνωμοσύνης ἀπροσδοκήτου συμβάσης ὥστε καὶ βασιλέα κληθῆναι κατὰ τῆς πόλεως ὑπὸ τῶν ἀπ’ ἐκείνου σωθέντων ταῖς ἀπὸ τῆς πόλεως πράξεσι , προσγενομένου δὲ κἀκείνου μάλα ἀσμένως , καὶ συμπολεμοῦντος καὶ σώμασι καὶ ναυσὶ καὶ χρυσῷ καὶ τίνα γῆς ἢ θαλάττης οὐ παρέχοντος ἀφορμὴν τῷ πολέμῳ ; 
ἦν μὲν οὐδεὶς ὅστις οὐκ ἂν ἤλπισεν , ἔξωθεν οὑτωσὶ σκοπῶν , ἀναρπασθήσεσθαι νῦν ἤδη τὴν πόλιν , οὕτω κοινῷ πολέμῳ βαρβάρων τε καὶ Ἑλλήνων συνεχομένην · οἱ δ’ οὕτω μετέστησαν τὰ πράγματα ὥσπερ ἁπάντων τούτων ὑπὲρ αὐτῶν , ἀλλ’ οὐ κατ’ αὐτῶν γιγνομένων , ἢ στρατηγούντων σφίσι τῶν πολεμίων . 
τὸ δὲ πάντων μέγιστον ὅτι καὶ τῆς πολιτείας κινηθείσης καί τινων ἀλλοτριωθέντων σφίσι τῶν οἴκοι , τόπον οὐδένα ἔχοντες οὗ χρὴ στῆναι πλὴν Σάμου , καθάπερ ἐν τῷ 
Μηδικῷ κινδύνῳ τῆς Σαλαμῖνος , ἀλλ’ ἕτερον δή τινα καὶ οὗτοι τρόπον εἰς ταυτὸν ἐλθόντες τοῖς τότε , καὶ τὴν πόλιν ἐκλιπόντες μέρει τῷ πλείστῳ , κατεστήσαντο μὲν τὰ οἴκοι , ἐκράτησαν δὲ τοὺς ἔξω , διέλαβον δὲ τροπαίοις τὸν 
Ἑλλήσποντον , ἄλλους ἄλλοσε καταδιώκοντες , ὥσπερ μελέτας μᾶλλον ἐν σφίσιν αὐτοῖς ἢ ναυμαχίας πρὸς τοὺς ἐντυγχάνοντας ἀεὶ ποιούμενοι · εἴρηταί τε καὶ ἐνεθυμήθην ὡς ἑτέρῳ προείρηται . 
τέλος δ’ ἐπὶ Κυζίκῳ συμπεσόντες ὁμοῦ Λακεδαιμονίοις καὶ τοῖς ἀπὸ τῆς Ἑλλάδος καὶ τοῖς ἀπὸ τῆς Ἀσίας βαρβάροις καὶ Φαρναβάζῳ λαμβάνουσι τὰς ναῦς παρὰ τοσοῦτον οὐ πάσας παρ’ ὅσας διέφθειραν · 
καὶ Φαρναβάζου κακῶς τὸ συμβὰν ἰωμένου καὶ τὴν ἵππον ἐπεισάγοντος οἱ μὲν ἐκ ποδὸς ἱππομαχήσαντες , οἱ δ’ ἀπὸ τῶν νεῶν πάντα ὁμοῦ χειροῦνται , ναυτικὸν , ἱππικὸν , τοξότας τοὺς ἀπὸ Σικελίας , τοὺς ἐκ Πελοποννήσου , τὴν βασιλέως χορηγίαν , τὰς Λακεδαιμονίων ἐλπίδας , καὶ κενὸς ἤδη τοῖς ἐναντίοις ὁ πόλεμος ἦν καὶ πάντα φροῦδα ὥσπερ ἐκ ναυαγίας τινὸς ὡς ἀληθῶς . 
ὥσθ’ ἡ μὲν τοσοῦτον ὑπερβληθεῖσα ὑπὸ τῆς στάσεως πόλις οὐδ’ ὄνομα εἰρήνης ἐπ’ ἐκείνων τῶν χρόνων ἐνενόησεν , οἱ δ’ ἀπὸ τοσούτων καὶ τηλικούτων πλεονεκτημάτων ὁρμώμενοι πληγέντες κατέφυγον εὐθὺς ἐπὶ τὴν εἰρήνην . 
ἀεὶ μὲν οὖν ἔγωγ’ ἐμεμψάμην τοῖς ἐπιτιμῶσι τῇ τῶν Λακεδαιμονίων πόλει καὶ τοῦθ’ ὑπὲρ τῆς ὑμετέρας ἀξιοῦσι ποιεῖν · ἐκείνοις μὲν γὰρ ἀπεχθάνονται , ὑμᾶς δ’ οὐ κοσμοῦσιν , ὡς οἴονται . 
ἀλλ’ , εἴ γέ τι δεῖ καὶ παράδοξον εἰπεῖν , τοὐναντίον μοι δοκοῦσι δρᾶν ἢ βούλονται · μᾶλλον γὰρ ἐκείνους αἴρουσιν ἢ τὴν πόλιν ἐγκωμιάζουσι καὶ πλείω χάριν ἂν παρ’ ἐκείνων αὐτοῖς οἶμαι τῆς βλασφημίας ἢ τῶν εὐφημιῶν εἶναι παρ’ ὑμῶν . 
οἱ μὲν γὰρ οὐχ ὅτι δεύτεροι τῆς πόλεως ἀκούουσι , τοῦτο ζημιοῦνται , ἀλλ’ ὅτι πρὸς τὴν πόλιν κρίνονται , τοῦτο κερδαίνουσιν · ὑμᾶς δ’ οὐχ ὅτι κρείττους ἀποφαίνουσι σεμνύνουσιν , ἀλλ’ αὐτῷ τῷ παρεξετάζειν ἐοίκασιν οὐ γιγνώσκειν · ὥστ’ οὐδὲν ἀπεικὸς ὑμᾶς ἀηδέστερον ἢ 
Λακεδαιμονίους ἔχειν , ὁπόταν ταῦτα ἀγωνίζωνται . 
οὐ μὴν ἀλλ’ ἐπειδήπερ ἐν τούτῳ τῷ μέρει τοῦ λόγου γεγένημαι , ἐν ᾧ τὰ πρὸς ἄλληλά ἐστι ταῖς πόλεσιν , ἀνάγκη καὶ τοῦτ’ ἴσως ὑπομεῖναι , ἵνα μὴ μόνον ἐν τοῖς ἀγῶσιν ὅσῳ κρείττων ἡ πόλις ἀποφαίνωμεν , ἀλλὰ καὶ τοῖς ὅλοις . 
φανήσονται γὰρ Λακεδαιμόνιοι μὲν τριακοσίων ἀνδρῶν στερηθέντες οὐκ ἐνεγκόντες , ἀλλ’ εὐθὺς ἐγκλίναντες · ὃ μείζω φιλοτιμίαν ἔχει τῇ πόλει τοῦ νικῆσαι τῇ μάχῃ · ἐν ἐκείνῃ μὲν γὰρ τῶν ἀντιστάντων κρείττων ἐγένετο , ἐν οἷς δ’ ἀπηγόρευσαν οἱ λοιποὶ σχεδὸν πάντων , ὥσπερ ἐν ἄθλοις , ὅταν πᾶς τις εἴκῃ · αὕτη δὲ τοσαύτῃ χρησαμένη συμφορᾷ μετὰ ταῦτ’ ἐν Σικελίᾳ οὐ μόνον οὐ καταπτήξασα οὐδ’ ἐπὶ τὴν εἰρήνην ἀσμένως καταφυγοῦσα , ἀλλ’ οὕτω διαθεῖσα τοὺς πολεμίους ὥστ’ ἀσμένους ἂν ἐκείνους ἰδεῖν , εἴ τις εἰρήνην ἄγειν δυνηθείη πεῖσαι τὴν πόλιν . 
καὶ μὴν οἱ μὲν ὡς ἤκουσαν τὴν Κόνωνος ἐν Μυτιλήνῃ πολιορκίαν , οὐκ ἐξεπλάγησαν , ἀλλὰ πλεύσαντες ἐπ’ 
Ἀργινούσαις ὅσαις οὐδ’ ἂν εἷς εἰκάσειε ναυσὶν , ἐλάττοσι δ’ ὅμως τῶν ἀντιπάλων , ἀντετάξαντο παντὶ τῷ ναυτικῷ τῶν πολεμίων , ὥσπερ ἄλλου μέν τινος ἀεὶ παρέχοντος σφίσι τὰς τριήρεις , ἐν δὲ τῷ Καρὶ καὶ οὐκ ἐν τοῖς αὑτῶν σώμασι τὰς πείρας ποιούμενοι · καὶ οὔτε πλήθους τῶν ἀντιτεταγμένων ἐφρόντισαν οὔτε τῆς Καλλικρατίδου δόξης , οὔτε νήσων ἐχομένων οὔτε ἠλλοτριωμένης ὡς εἰπεῖν ἤδη τῆς τύχης · οὐ χειμῶνος ἡττήθησαν , οὐχ ὅσον τοῦ πολέμου τὸ λοιπὸν ἐνεθυμήθησαν , ἀλλ’ ὥσπερ ἐξαρκοῦν εἰς τὴν θάλατταν ἰδεῖν , τρέπονται μὲν Λακεδαιμονίους , κρατοῦσι δὲ σύμπαντας Πελοποννησίους , τριήρεις δὲ τὰς μὲν αἱροῦσι , τὰς δὲ καταδύουσιν ὁμοῦ τῷ σκηπτῷ καὶ τοῖς πολεμίοις μαχόμενοι τοσοῦτον ἐποίησαν τῆς πολιορκίας τὸ διάφορον · τὸ δὲ πάντων μέγιστον , ὅτι ἄνδρα ῥύονται ὃς μόνος ἤρκεσε τὴν Λακεδαιμονίων ὕστερον δυναστείαν καταλῦσαι . 
οἱ δ’ ὥσπερ ἅπαντες καταναυμαχηθέντες εἰρήνης αὖθις ἐδέοντο , οὕτως οὐ μόνον τοὺς ἐν τοῖς ἀγῶσι παρόντας εἴθιστο τότε νικᾶν ἡ πόλις , ἀλλὰ καὶ τοὺς ἄλλους ἐξέπληττε καὶ διὰ πάντων ἐνίκα . 
ἀλλὰ μὴν φανήσεται νίκας τε μεγίστας τῶν πώποτε ἀνῃρημένη καὶ συμφορὰς οὕτως ἐνεγκοῦσα ὡς μᾶλλον ἄν τινα τῆς πόλεως ἄγασθαι τὴν ἐν τοῖς δεινοῖς εὐψυχίαν ἢ τὰ ἔργα τῶν κεκρατηκότων , ὥστ’ ἔμοιγ’ ἐπέρχεται καὶ τοῦτ’ εἰπεῖν , ὅτι νικῶσα ταῖς εὐπραξίαις οὐχ ἧττον ἐν οἷς ἠτύχησε διενήνοχεν , εἴπερ μηδεὶς ὁμοίως ἐνήνοχε τὰς συμφοράς . 
τοῦ μὲν οὖν οἷς κατώρθωσε νικᾶν ἄνευ τῶν πρὸς αὐτοὺς πεπραγμένων τοὺς ἀντιπολιτευσαμένους ἄλυτα ὑπάρχει διττὰ σημεῖα · ἅ τε γὰρ καθ’ αὑτὴν ἔπραξε τῶν ἰδίᾳ τισὶ πραχθέντων ὑπεραίρει οὐχ ὅσον ἀγνοῆσαι , ἅ τ’ ἐν ταὐτῷ γενομένων ὁμοῦ πάντες ἐλάττους ἀντιθεῖναι . 
καὶ μὴν ἔν γε τοῖς δυσκόλοις κρείττων γέγονε τῶν νενικηκότων · οἱ μὲν γὰρ εἴκοντες , ἡ δ’ ἀντέχουσα δέδεικται τῇ τύχῃ . 
οὐκοῦν ἀμφοτέρας τὰς νίκας οὐ παρὰ μικρὸν φέρεται καὶ νικᾷ τὰς πόλεις ὁμοίως οἷς τε κατώρθωσε καὶ ἐν οἷς ἀπέτυχε . 
καὶ μὴν αὐτὴ μὲν ἐθνῶν ἅμα καὶ πόλεων κεκράτηκεν , αὐτῆς δ’ οὐδεὶς ὅστις οὐ μετὰ πολλῶν συμμάχων . 
ἔτι δ’ αὐτὴ μὲν πρὸς ἅπαντας ὁμοῦ πολεμεῖν ἠνάγκαστο τοὺς ἐπιόντας , ἢ κινοῦντας , τῶν δ’ ἐναντίων οἱ πλεῖστοι πρὸς μέρος αὐτῆς ἀντήρκασιν , ἀθρόας δὲ τῆς δυνάμεως ἢ τίς ἢ οὐδεὶς ἐπειράθη . 
ὥσθ’ ἡ τῶν Ἀθηναίων πόλις νενίκηκε μὲν πολλὰ δὴ πολλάκις , αὐτὴ δ’ ἴσα καὶ ἀήττητος ἐστί . 
τὸ δὲ πάντων μέγιστον ὅτι αὐτῆς μὲν οὐδεὶς ἐκράτησεν—οὐδεὶς γὰρ αὐτῆς τὴν γνώμην παρεστήσατο , ἀλλὰ στρατιᾶς γέγονε πάντα τὰ τοιαῦτα ἀτυχήματα— αὐτὴ δὲ τὰς γνώμας τῶν ἐναντίων ἅμα τοῖς ἔργοις δεδούλωται , Ξέρξῃ μὲν φεύγειν ἀπὸ τῶν πραγμάτων ποιήσασα ἐν εὐχῆς μέρει , Λακεδαιμονίους δὲ ἀνακλίνασα οὐχ ἧττον τοὺς ἀκούοντας ἢ τοὺς ἐν ταῖς μάχαις παρόντας καὶ πταίσαντας αὐτῶν . 
γνοίη δ’ ἄν τις ὡς οὐκ ἴσον οὐδ’ ὅμοιον τὸ τῶν πόλεων τούτων οὔτε τῷ μεγέθει τῶν ἔργων οὔτε τοῖς τολμήμασιν οὔθ’ ὅλως οὐδενὶ τῶν ὑπαρχόντων . 
Λακεδαιμόνιοι μὲν γὰρ ἐν Λεύκτροις ἀτυχήσαντες οὐκ ἀνήνεγκαν , ἀλλ’ ὥσπερ ἀνδρὸς τελευτὴ κἀκείνοις συνέβη . 
εἰρήνην μὲν γὰρ ἀπηξίωσαν ποιήσασθαι πρὸς Θηβαίους , μόνῃ τῇ τῶν Ἀθηναίων πόλει νομίζοντες εἴκειν εὐπρεπῆ συμφορὰν εἶναι , ἀναμιχθέντες δὲ τοῖς ἄλλοις Πελοποννησίοις οὐ μᾶλλον σώζειν ἑτέρους εἶχον ἢ τῶν ἄλλων ἐδέοντο σώζειν σφᾶς · καίτοι τὸ μέγιστόν γε αὐτοῖς ἡ πόλις ἤρκεσε , τὸ μὴ ὥσπερ καταιγίδος ἢ στροβίλου τινὸς ἐμβολῇ καθάπαξ ἀναρπασθῆναι . 
ἡ δὲ πόλις κλαπεῖσα τῇ ναυμαχίᾳ τῇ καθ’ Ἑλλήσποντον , καὶ στερηθεῖσα τῶν νεῶν καὶ τῶν τειχῶν , καὶ μετὰ τοῦτο ἐν αὑτῇ στάσει χρησαμένη , καὶ Λακεδαιμονίων οὐδὲν μέτριον ποιούντων , ἐκείνους μὲν δῑ ἑνὸς ἀνδρὸς ἀφείλετο τῆς θαλάττης τὴν ἀρχὴν , αὐτὴ δ’ ἐπέστη τοῖς Ἑλληνικοῖς ὥσπερ ἄρτι παριοῦσα ἀπὸ τῶν 
Μηδικῶν . 
οὐ τοίνυν μόνον τὰ τῶν πολέμων ἐλαττώματα κάλλιον ἤνεγκεν ἢ τὰς εὐπραξίας ἕτεροι , ἀλλὰ καὶ τὰς οἴκοι δυσκολίας οὕτω διέθετο ὥσθ’ ὅρον εἶναι σωφροσύνης πᾶσιν ἀνθρώποις καὶ μηδένα μηδ’ ὕστερον ἐξευρεῖν ἔχειν βέλτιον τῶν ὑπ’ ἐκείνων γενομένων μηδέν . 
ἔδειξε δὲ τῇ τ’ ἐπὶ τῶν τετρακοσίων μεταστάσει τῆς πολιτείας , ἣν ἀψοφητὶ κατέλυσε , καὶ τῷ πρὸς τοὺς τριάκοντα πολέμῳ , μηδέν τι πρὸς πλείους μετ’ ἐκείνους γενομένῳ . 
ἀλλὰ μὴν ἅμα σωφροσύνης τε καὶ τόλμης οὐδένες ἀνθρώπων σαφέστερα δείγματ’ ἐξήνεγκαν , οἵ γε ὀλίγῳ μὲν πλείους ὄντες ἢ πεντήκοντα οἱ πρῶτοι ταῦτα βουλεύσαντες ὁμοῦ πρός τε τὴν Λακεδαιμονίων ἀρχὴν γῆς καὶ θαλάττης οὖσαν καὶ πρὸς τοὺς ἐν αὐτῇ τῇ πόλει κινδυνεύειν ὑπέστησαν , οἰόμενοι δεῖν ἢ ζῆν ἐν ἐλευθερίᾳ , ἢ μὴ προσορᾶν τὸν ἥλιον , κακίας μάρτυρα ἑαυτοῖς γενόμενον . 
ἐπεὶ δ’ ἠγωνίσαντο μὲν πρὸς τοὺς ἀπὸ τοῦ ἄστεος , ἀντετάξαντο δὲ Λακεδαιμονίοις , ἔσχον δὲ τὸν Πειραιᾶ , παράδειγμα δ’ ἀνθρώποις τῶν ἐν τοῖς δεινοῖς ἐλπίδων ἐγένοντο , ὁ δῆμος ἤδη συνειλεγμένοι ἅμα τ’ εἰς χεῖρας παρῆσαν καὶ σχεδὸν εἰς λόγους , ὥσπερ ὑπὲρ ἀλλήλων , οὐχ ὑπὲρ αὑτῶν πολεμήσοντες ἑκάτεροι · ὥστε μὴ εἶναι διελέσθαι πότερον τῶν ἐναντίων ἦν καταρᾶσθαι τὴν στάσιν , ἢ τῶν εὔνων συνεύξασθαι τῇ πόλει , τοῦτόν γε λυθεῖσαν τὸν τρόπον . 
ἐνόσησε μὲν γὰρ τῇ τῶν πάντων ἀνθρώπων φύσει , ἰάθη δὲ τῇ ἑαυτῆς · ὥστε καὶ τοῦτο ζῆλον αὐτῇ μᾶλλον ἐνήνοχεν ἢ συμφοράν . 
βούλομαι δὲ τοσοῦτον ἔτι ὑπὲρ τῶν ἀνδρῶν ἐκείνων εἰπεῖν , ὅτι τῇ μὲν τόλμῃ παρῆλθον οὐ μόνον 
Λακεδαιμονίους , ἀλλὰ καὶ τοὺς Μαραθῶνι σχεδὸν τῶν προγόνων . 
οἱ μὲν γὰρ , εἰ καὶ πολὺ τῶν ἐναντίων ἥττους , ἀλλ’ οὖν ἐν πλήθει συντάγματος ὄντες ἐθάρρησαν , οἱ δ’ ὀλίγῳ πλείους ὄντες οἱ σύμπαντες ἢ πρὸς ὅσους τοὺς τυράννους ἠγωνίζοντο Φυλὴν κατέλαβον . 
καὶ οἱ μὲν εὐθενούσης τῆς πόλεως ξένους καὶ βαρβάρους , οἱ δ’ ἑτέρως πεπραγυίας Λακεδαιμονίους τῶν Ἑλλήνων ἄρχοντας καὶ τοὺς ἐκ τοῦ ἄστεος αὑτῶν ἐκράτησαν . 
κρατήσαντες δὲ εὐψυχίᾳ τοὺς ἐχθροὺς , ἐπιεικείᾳ τοὺς οἰκείους ἐνίκησαν . 
χρησάμενοι δ’ ἀμφοτέροις , καὶ τῇ παρὰ τοὺς ἀγῶνας ἀνδρείᾳ καὶ τῷ μετὰ τὰς πράξεις ἃ δεῖ βουλεύσασθαι , οὕτως ἀνεκτήσαντο τὴν πόλιν ὥστ’ εἴ τις βούλοιτο μὴ πάντα διηγεῖσθαι , ἐνεῖναι κλέψαι τὴν συμβᾶσαν ἐπὶ τοῦ πολέμου συμφοράν · οὕτως ἀκολούθους ταῖς ἄνω πράξεσι τὰς ἐφεξῆς καὶ προείλοντο καὶ κατώρθωσαν . 
καίτοι ἧς , ὅτε πάντων ἀπεστέρητο , τοσοῦτον ἡττῶντο Λακεδαιμόνιοι , πόσῃ τινὶ τῇ περιουσίᾳ χρὴ νομίζειν ταύτην ὑπεραίρειν ; 
ὃ δ’ οὐδενὸς ἧττον τῶν ὑπ’ ἐκείνων πραχθέντων ἄξιον εἰπεῖν τε καὶ τιμῆσαι , Λακεδαιμονίων γὰρ ἃ τοῖς τριάκοντα ἐδάνεισαν ἐπὶ τὸν δῆμον ἀπαιτούντων , ἐπειδὴ συνέβησαν , συνεξέτισεν ὁ δῆμος , ἵν’ ἔργῳ τὰς συνθήκας βεβαιώσηται . 
καὶ μὴν Λακεδαιμόνιοι μὲν ὅπως ὡμίλουν ἀλλήλοις οὐκ ἂν ἔχοιμεν εἰπεῖν · ἔκρυπτον γάρ · ἡ δὲ πόλις πρὸς τῷ τὰ σφέτερα αὐτῆς οὕτω θέσθαι μετὰ πολλῶν μαρτύρων καὶ τοῖς ἄλλοις παράδειγμα κατέστη . 
τὸ γοῦν 
Ἀργείων πλῆθος νοσοῦν ὕστερον ἰάσατο καὶ ἔργῳ καὶ λόγῳ · πέμψασα γὰρ ὡς αὐτοὺς καὶ ὑπομνήσασα τῶν ἑαυτῆς διήλλαξε . 
φαίνονται τοίνυν ὁμοίως τά τε οἰκεῖα καὶ τὰ κοινὰ τῶν Ἑλλήνων πολιτευσάμενοι μόνοι τῶν ἄλλων · τούς τε γὰρ Ἕλληνας οὐ μόνον ἐκ τῶν πολεμίων ᾤοντο δεῖν ῥύεσθαι , ἀλλὰ καὶ νοσοῦντας ἐν αὑτοῖς ἀπαλλάττειν , αὐτοί τε καὶ πρὸς τοὺς ἔξω πολέμους καὶ πρὸς τὰς οἴκοι δυσκολίας παρεσκευασμένοι κρεῖττον ἐλπίδος ἑωρῶντο . 
οὐ δὴ τὸ τοὺς ἄλλοθεν ἥκοντας καὶ πολλῷ νεωτέρους πρὸς αὐτόχθονας καὶ πρεσβυτέρους , οὐδὲ τὸ τῆς πόλεως ἑτέροις καταδειξάσης , οὐδὲ τὸ μηδενὸς ἄλλου πλὴν τῶν εἰς τὸν πόλεμον προνοουμένους , τῆς πόλεως πλέον τοῖς ἄλλοις ἢ ταύτῃ νικώσης , οὐ ταῦτα μόνον δείκνυσι τὸ οὐκ ἴσον , ἀλλὰ καὶ τὸ ἐν αὐτοῖς τοῖς τοῦ πολέμου πράγμασι καὶ καιροῖς τοσοῦτον φαίνεσθαι κρατοῦσαν τὴν πόλιν , εὖ τε καὶ ὡς ἑτέρως χωροῦσιν , ὡς τά τ’ εἰρημένα δηλοῖ καὶ δῑ ὧν προσθήσομεν ἔξεστι θεωρεῖν . 
πάσχω δ’ ἔγωγε πρὸς τὰς τῆς πόλεως πράξεις ὅπερ οἱ πρὸς τοὺς ἐν ὥρᾳ · ἀεὶ γάρ μοι τὸ προφαινόμενον τῶν ἔργων κάλλιστον φαίνεται καὶ τίθεμαι τούτῳ κατὰ τὸν λόγον . 
ταῦτα μὲν οὖν θεῶν τις ἂν κρίνειε καλῶς , ἐγὼ δ’ , ὥσπερ ὑπεσχόμην , δίειμι τῶν λοιπῶν τὰ γνωριμώτατα , ἐξ ὧν ἅμα τήν τε γνώμην καὶ τὴν δύναμιν τῆς πόλεως ἔξεστι λογίζεσθαι . 
ἕνα μὲν τοίνυν καὶ πρῶτον ἄτοπον πόλεμον καὶ θαυμαστὸν ἤρατο ὑπὲρ Θηβαίων . 
ἐπειδὴ γὰρ ὡς ἀπειρηκότων ὑμῶν Λακεδαιμόνιοι παιδιὰν τὰ λοιπὰ κρίναντες ἤρχοντο τῆς δυναστείας ἀπὸ τῶν ἑαυτῶν συμμάχων καὶ φρουρὰν ἐπὶ Θηβαίους ἔφαινον , ἀμφότερα ἐξέπληξε τοὺς Ἕλληνας · οὔτε γὰρ ἡ πόλις ἐχθροῖς πικροτέροις οὔτ’ αὖ Λακεδαιμόνιοι συμμάχοις προθυμοτέροις ἅμα καὶ δυνατωτέροις ἐπ’ αὐτὴν ἐκείνην ἐκέχρηντο , οὐ μόνον ἀρχομένου τοῦ πολέμου καὶ μεσοῦντος , ἀλλὰ καὶ τὰ τελευταῖα πεπαυμένου . 
ἀλλ’ ὅμως ὁ δῆμος οὐκ ἐφήσθη τοῖς γιγνομένοις , οὐδ’ αὖ τὴν ἀκαιρίαν κατεμέμψατο τῷ μήτε ναῦς μήτε τεῖχος ἔχειν πω τότε , ἄλλ’ ὥσπερ οὗ 
Λακεδαιμόνιοι κινοῦνται , ἐνταῦθα σφᾶς δέον εἶναι τοὺς ἀπαντῶντας , παραβάλλοντες μέσην τοῖς τοῦ πολέμου κινδύνοις τὴν πόλιν , παρ’ αὐτὰ τὰ τῶν συμφορῶν ὑπομνήματα , ἐξελθόντες εἰς Ἁλίαρτον ἐναντία Λυσάνδρῳ καὶ 
Παυσανίᾳ τὴν Βοιωτίαν ἐξείλοντο . 
καὶ τότε δὴ Λύσανδρος ἀκριβῶς ᾔσθετο ὅτι οὐχ , ὡς ᾤετο , ἐνενικήκει τὴν τῶν 
Ἀθηναίων πόλιν , ἀλλ’ ὥσπερ ὠνειροπόλησε τοῖς παισὶ παραπλησίως · ἡ μὲν γὰρ εὐθὺς ἀνειλήφει τὰς συμφορὰς , ὁ δ’ οὐ τὰ τῶν Ἑλλήνων διῴκει , ἀλλ’ ὁμοῦ τοῖς ἄλλοις ἔκειτο . 
οὐ πολλῷ δ’ ὕστερον καὶ Κορινθίους Ἑλληνικὴ καὶ τῇ πόλει πρέπουσα μετῆλθε δίκη , καὶ καταφεύγουσι καὶ οὗτοι πρὸς τὴν πόλιν · ἣν ὁτιοῦν δρῶσαν κακὸν αὐτοὺς οὐκ ἄν ποτε τὴν ἱκανὴν δίκην ἔχειν νομίσαι πᾶς τις ἂν εἴκασεν ἐκ τῶν ὑπαρχόντων , οἱ δ’ ἅπερ περὶ Θηβαίων , ταῦτα καὶ περὶ τούτων γνόντες βοηθοῦσιν εἰς Κόρινθον , ὡς ἄν τις ὑπὲρ τῆς οἰκείας · καὶ γενομένου τοῦ πολέμου πολλοῦ καὶ συνεχοῦς ἐν Κορίνθῳ , μάχας τε πολλὰς προκινδυνεύσαντες , καὶ τειχίσαντες αὐτοὺς καὶ τὴν πόλιν διὰ πάντων φυλάξαντες , κάλλιστον ἐκεῖνο ἐπέθηκαν · ἔχοντες γὰρ τὸν Ἀκροκόρινθον καὶ παρὸν αὐτοῖς κατασχεῖν τὴν πόλιν , ἡνίκ’ ἐβούλοντο , οὐκ ἐδέξαντο οὐδ’ ἐβουλεύσαντο , ἔργῳ δείξαντες ὅτι τὸ τῶν προστατῶν πολεμοῦσιν , οὐχ αὑτοῖς ἰδίᾳ τι πράττοντες . 
καὶ τέλος εἰς τοῦτ’ ἀπορίας κατέστησαν Λακεδαιμονίους ὥστ’ ἐπὶ τὸν Περσῶν βασιλέα πάλιν καταφεύγουσι καὶ δῑ ἐκείνου ποιοῦνται τὴν θρυλουμένην εἰρήνην , τοὺς τὴν Ἀσίαν οἰκοῦντας Ἕλληνας προέμενοι , περὶ ὧν οὐδὲν ἔγωγε κατηγορῶ · ἀλλ’ εἴ τις ἔροιτο αὐτοὺς πότερον ἑκόντες ταῦτα συνεχώρησαν , ἢ βιασθέντες , εἰ μὲν ἑκόντες φήσουσιν , ἀνάγκη προδεδωκέναι φάσκειν , ὃ τίς ἂν πιστεύσειεν ; 
εἰ δ’ ἄκοντες καὶ δῑ ἀνάγκην , ὁμολογοῦσιν ἡττῆσθαι δή που πρὸς τὴν πόλιν τοῖς ὅλοις · οὐ γὰρ ἂν , εἴ γ’ εἶχον ὅ τι χρήσονται τοῖς πράγμασιν , εἶτ’ ἐξεπίτηδες τοιαύτην αἰσχύνην ὑπέστησαν . 
ὥστε τῷ μόνῳ λειπομένῳ τῶν λόγων αὐτοὶ μαρτυροῦσι προέχειν τῷ πολέμῳ τότε τὴν πόλιν , καὶ ταῦτ’ οὐχὶ μικρόν . 
ἐπεὶ δὲ τῆς εἰρήνης ἐμνήσθην , πάλιν ἐνταῦθα ἐπανελθεῖν βούλομαι βραχύ τι . 
δυοῖν γὰρ ὄντοιν ἐξ ὧν κρίνονται πόλεις , πολέμου καὶ εἰρήνης , καὶ τούτων ἀμφοτέρων τοῖς Ἕλλησι πρὸς τοὺς βαρβάρους γενομένων , ἐπὶ μὲν τοῦ πολέμου τοσοῦτον διήνεγκεν ἡ πόλις ὥσθ’ ἃ μόνη κατειργάσατο , μέγιστα τῶν ἔργων ἐστίν · ἢ τοῖς ὕστερον εἴ τις τιθοῖτο , τοσοῦτον τῶν μετασχόντων ὑπερῆρεν , ὅσονπερ ἂν εἰ καθ’ αὑτὴν ἠγωνίζετο . 
χωρὶς δὲ τούτων τοῖς τρισὶ καιροῖς μαρτυρεῖται · τὰ μὲν γὰρ πρῶτα τοῦ πολέμου μόνη κατέπραξεν , ἐν δὲ τοῖς δευτέροις καὶ πρὸς τὸν βασιλέα προκινδυνεύσασα τὰ ἀριστεῖα ἠνέγκατο · τὰ δ’ αὖ τελευταῖα αὐτῆς ἐστιν ἴδια , αἱ περὶ Κύπρον καὶ 
Παμφυλίαν ναυμαχίαι καὶ πεζομαχίαι καὶ ὁ πολὺς δρόμος · 
ὥστε καὶ μόνη τοὺς βαρβάρους καὶ πρώτη νενίκηκε , καὶ σὺν ἄλλοις γενομένη οὐκ ἔλαττον τοὺς συμπαρόντας ἢ τοὺς ἀντιπάλους ἐνίκα · καὶ παρέμεινε μόνη . 
ἀλλὰ μὴν τῆς γε εἰρήνης ὅσον τὸ διάφορον · ἡ μέν γε τῆς πόλεως ἐπιτάττει τῷ βασιλεῖ κἀκεῖνόν φησι δεῖν τὸ κελευόμενον ποιεῖν · οὐ γὰρ ἐᾷ πλεῖν εἴσω Χελιδονέων καὶ Κυανέων , εἰ δ’ ἐπὶ τῇ ἵππῳ μέγα φρονεῖς , οὐδὲν μᾶλλον ἐλᾷς ἄχρι θαλάττης , ἀλλ’ αὐτῆς , φησὶ , τῆς ἵππου δρόμον ἡμέρας τῆς θαλάττης ἀποσχήσεις , καὶ ἀκούσει περὶ τῶν Ἑλλήνων ὁμοίως τῶν τε ἐν τῇ Ἑλλάδι καὶ τῶν ἐν τῇ σεαυτοῦ . 
ταῦτα μὲν ἡ τῆς πόλεως εἰρήνη λέγει , ἡ δ’ ἑτέρα τοὺς τὴν Ἀσίαν οἰκοῦντας Ἕλληνας ἀκούειν τοῦ βασιλέως κἀκεῖνον ποιεῖν ὅ τι ἂν βούληται περὶ αὐτῶν καὶ τοῖς ἄλλοις τὰ δίκαια ὁρίζειν προστέθεικεν . 
ἆρ’ ἴσον τὸ κεφάλαιον , ἢ μικρὸν τὸ διάφορον , ἀλλ’ οὐ πᾶν τοὐναντίον ; 
πάλιν δὴ τὰ πρὸς τοὺς Ἕλληνας καὶ τὰς τῶν ἐν αὐτοῖς πολέμων καταλύσεις . 
ἡ μὲν τοίνυν πόλις οὓς εἷλε 
Λακεδαιμονίων οὐδὲν κακὸν ποιήσασα ἀπέπεμψε μετ’ εἰρήνης , ὥσπερ ἀρκοῦν ἀρετῇ νενικηκέναι · οἱ δ’ ἐν 
Ἑλλησπόντῳ Λακεδαιμονίων , οὕτω γὰρ εὐπρεπὲς εἰπεῖν , οὓς ἔλαβον τῇ ναυμαχίᾳ κλαπέντας Ἀθηναίων ἀπέσφαξαν παραχρῆμα , καὶ πλέον οὐδὲν προστίθημι , καὶ ταῦτα ὑπάρχοντος αὐτοῖς τοῦ παραδείγματος οἴκοθεν , οἵα περὶ τοὺς δυστυχήσαντας ἡ πόλις ἐστίν · ἀλλ’ ὅμως οὐδ’ οὕτως ἐμιμήσαντο , τοσοῦτον ἀπέσχον τοῦ πρῶτοί γ’ ἂν αὐτοὶ δυνηθῆναι καταδεῖξαι . 
ἔτι δ’ οἱ μὲν οὐδὲν ἀποχρῶν ἡγήσαντο , ἀλλ’ ἄχρι τῆς τῶν τειχῶν ἦλθον καθαιρέσεως , ἡ πόλις δ’ ἅπαντας Πελοποννησίους κατὰ τοὺς ἄνω χρόνους νενικηκυῖα , ὡς ἐκομίσατο τὴν Εὔβοιαν , οὐ προῆλθε περαιτέρω , ἀλλὰ καὶ ἃ τῷ πολέμῳ προειλήφει , καὶ ταῦτ’ ἀπέδωκεν ἑκοῦσα , Μέγαρα , Νίσαιαν , Τροιζῆνα , Ἀχαΐαν , 
Πηγάς . 
δοκεῖ δ’ ἔμοιγε καὶ τὸ τῶν αἰχμαλώτων καὶ πᾶν ὅλως τὸ τοιοῦτον διπλῆς ἀρετῆς εἶναι τῇ πόλει σημεῖον , οὐχ , ὡς ἄν τις φήσαι , μόνον οὑτωσὶ φιλανθρωπίας . 
ὅσοις μὲν γὰρ οἶμαι παρ’ ἐλπίδας ἢ δύναμιν τὰ τοιαῦτα κατορθοῦται , τῆς παρούσης ἔχονται τύχης , ὥσπερ οἱ θηρᾶν ἀδύνατοι τὸ ληφθὲν ἀπροσδοκήτως οὐ μεθιᾶσιν , οὐδ’ ἂν ἀποδόσθαι τις ἀξιώσῃ , τῆς ἀξίας τιμήσαιντ’ ἂν , ἀλλὰ τὴν αὑτῶν ἀδυναμίαν προστιθέντες πλεονάζουσιν . 
ἡ δ’ οἶμαι συνειδυῖα ἑαυτῇ κρείττων οὖσα τοῖς ὅλοις οὐδεπώποτ’ ἐμικρολογήσατο , ἐξ ἴσου τοῖς παροῦσι τὰ ἀπόντα ἐλπίζουσα · διὸ πάντα ῥᾷον τοῖς πολεμίοις ἀπέδωκεν ἢ 
’κεῖνοι τὰ σφέτερ’ αὐτῶν ἀπῄτησαν . 
καὶ μὴν ὅστις μὲν εἷς Λακεδαιμονίων τῆς πόλεως ἐκράτησεν οὐδ’ ἂν εἷς εἰπεῖν ἔχοι , ὅπου γε μηδ’ ἀπὸ κοινοῦ μόνοι · Ἀθηναίων δ’ ἀνὴρ εἷς τῆς θαλάττης Λακεδαιμονίους ἀφείλετο τὴν ἀρχὴν , μόνος ἀνθρώπων ἅμα τῷ βασιλεῖ στρατηγήσας καὶ τῇ πόλει , μᾶλλον δὲ τοῖς Ἕλλησιν . 
οὐδ’ ὁτιοῦν γὰρ τὸν πιστεύσαντα ἀδικήσας ἐτείχισε τὴν πόλιν καὶ τοὺς Ἕλληνας ἠλευθέρωσε , Λακεδαιμονίους κατὰ νῆσον καὶ πόλιν νικῶν . 
αὐτὴν τοίνυν τὴν τῆς θαλάττης ἀρχὴν ἡ μὲν πόλις ἐξ ὧν τοὺς βαρβάρους τοὺς φύσει πολεμίους ἐνίκησεν ἐκτήσατο , οἱ δ’ ἐξ ὧν ἡ πόλις ἠτύχησε . 
κτησάμενοι τοίνυν τὴν ἀρχὴν οἱ μὲν οὕτως ἕκαστα διεῖλον ὥστε τὸν διοικήσαντα παρ’ αὐτοῖς τοῖς Ἕλλησι δίκαιον κληθῆναι μόνον Ἑλλήνων ἀπὸ τούτου καὶ μηδὲν δεῖν περιττότερον σύμβολον εἰπεῖν τῆς ἐπωνυμίας , ἣν δῑ ἐκείνου τότε ἡ πόλις ἐκτήσατο , οἱ δ’ οὕτω τοὺς παραδόντας αὑτοὺς διέθηκαν ὥστε κάλλιστ’ ἀνθρώπων ἀπελογήσαντο ὑπὲρ τῶν κατὰ καιρούς τινας αἰτιῶν γενομένων παρ’ ἐνίων τῇ πόλει · αἴτιον δ’ οὐκ ὠμότης οὐδ’ ἅ τις ἂν φαίη τῶν ῥᾳδίως εἰωθότων ἐπιτιμᾶν , ἀλλὰ τὸ μὴ ἐξικνεῖσθαι τὰς φύσεις ἄχρι τοῦ ἴσου . 
καὶ μὴν οἱ μὲν πλέον ἢ ἑβδομήκοντα ἔτη κατέσχον , οἱ δ’ οὐδ’ εἰς τρεῖς Ὀλυμπιάδας διεφύλαξαν τὴν ἀρχήν · 
οὔκουν ὡς ἀληθῶς ἄλλως γ’ ἂν εἴη , εἰ μὴ τὸ πρῶτον 
Ὀλυμπίων προσαγόντων παρέλαβον . 
ταῦτ’ ἐστὶν ἁγὼ τοῖς παρεξετάζειν βουλομένοις ἄχθομαι . 
ἴσως μὲν οὖν κἀγώ τισι ποιεῖν ἄτοπον δοκῶ , μεμφόμενος μὲν , αὐτὸς δ’ εἰς τοὺς ὁμοίους λόγους προεληλυθὼς , καὶ δῑ αὐτά γε ταῦτ’ εἰρηκὼς αὐτοὺς δῑ ἅ φημι δεῖν μὴ λέγειν . 
οὐ μὴν ἀλλ’ ἐξ αὐτῶν τούτων καὶ μάλιστ’ ἄν τις κατίδοι ὡς οὔτε ἡ χάρις θαυμαστὴ , ἣν οἴονται τῇ πόλει κατατίθεσθαι , οὔτ’ ἐξεπίτηδες τά γε τοιαῦτα ἀγωνιστέον . 
ὥστ’ εἴ τις ἀξιοῖ καὶ ἡμῖν ἄρρητα ταῦτ’ εἶναι , σχεδὸν τούτου χάριν εἴρηται · χωρὶς δὲ τούτων ἄνευ βλασφημίας οἱ λόγοι γεγόνασι καὶ τῆς παραπεσούσης χρείας ἕνεκα . 
οὐ γὰρ ἦν ἄλλως ὃ προειλόμην ἀποδεῖξαι , ὥστ’ ἐξ ὧν ἔφευγον , ἐκ τούτων προήχθην εἰπεῖν . 
δοκοῦσι γάρ μοι Λακεδαιμόνιοι τὸ τοῦ παρ’ Ὁμήρῳ Τεύκρου πρὸς τὸν Αἴαντα πεπονθέναι πρὸς τὴν πόλιν . 
καὶ γὰρ ἐκεῖνος τῶν ἄλλων προκινδυνεύων ὡς τὸν Αἴαντα ἀναχωρεῖ καὶ δῑ ἐκείνου φαίνεται , ὡς δ’ αὕτως καὶ κρύπτεται , καὶ Λακεδαιμόνιοι οἱ τῶν Ἑλλήνων προέχοντες καὶ προκινδυνεύοντες ἐν ταῖς χρείαις παῖδες τῇ πόλει παραβαλεῖν εἰσί . 
τεκμήριον δέ · τῶν γοῦν ὑπαρχόντων καὶ πεπραγμένων αὐτοῖς μέγιστα ταῦτ’ ἐστὶν ὧν κεκοινωνήκασι τῇ πόλει · 
καὶ τούτων ἃ μὲν διείλοντο ἀπέτυχον , ἃ δὲ σὺν τοῖς ἀπὸ τῆς πόλεως ἔπραξαν , ἐνδοξότατ’ ἀνθρώπων κατώρθωσαν . 
οὕτω διὰ τῆς πόλεως καὶ φαίνονται καὶ κρύπτονται πάλιν . 
οὐ μὴν ἀλλ’ ἔγωγε οὕτω παρὰ γνώμην εἰς τούτους ἐξήχθην τοὺς λόγους , ὥστ’ ἐβουλόμην ἂν καὶ τὰ τρόπαια ἃ μέλλω λέγειν ἀπ’ ἄλλων ὑπάρχειν ἀνακείμενα τῇ πόλει καὶ μὴ ἀναγκαῖον εἶναι προστιθέναι τοῖς πολλοῖς ὅτι ἀπὸ Λακεδαιμονίων . 
νῦν δ’ αὐτὰ τὰ πράγματα ταύτην ἄγει , ὥστ’ οὐ τοῦ παρεξετάσαι χάριν εἰρήσεται , ἀλλὰ τοῦ μὴ παντάπασι τὰς πράξεις παρελθεῖν · καὶ γὰρ εἰσὶν ἃς παρεξέλιπον · δεῖ δὲ , ὡς ἔοικεν , οὐ τοῦ τυχόντος δρόμου . 
ἐνίκησαν μὲν τοίνυν ἐν Λεχαίῳ καὶ διέφθειραν μικροῦ πᾶν τὸ στρατόπεδον , εἷλον δὲ τὰ ἐν τῇ Κορίνθῳ φρούρια καὶ τοὺς ἐγκαθεστῶτας Λακεδαιμονίων ἐξήλασαν καὶ τὰ τείχη κατέσκαψαν · ἦλθον δ’ εἰς Ἀρκαδίαν καὶ μέχρι τῆς 
Λακωνικῆς , κατέκλεισαν δὲ τοὺς ἐν Φλιοῦντι , καὶ τῶν ἐπεξελθόντων τρόπαιον ἔστησαν , καὶ Μαντινέων πάλιν καὶ Σικυωνίων αὖθις ἐν τῷ πεδίῳ καὶ τῶν συμμάχων · 
παρέπλευσαν δ’ ἄχρι Βυζαντίου , καὶ πάντα τὸν περὶ 
Θρᾴκην τόπον δῑ αὑτῶν ἐποιήσαντο , ἐνίκησαν δὲ τοὺς ἐπιλοίπους τῶν ἁρμοστῶν καὶ τὰς φρουρὰς ἐν Μηθύμνῃ καὶ πρὸς Ἀβύδῳ . 
τοσοῦτον δ’ αὐτοῖς περιῆν ὥστε καὶ τοὺς Θρᾳκῶν βασιλέας διήλλαξαν . 
γενομένου δὲ τοῦ περὶ τὴν Καδμείαν ἀπροσδοκήτου κακοῦ μόνοι τῶν Ἑλλήνων καὶ τὸ τῆς αἰσχρᾶς εἰρήνης δίκαιον καὶ τὰ τῶν Ἑλλήνων καλὰ καὶ ὡς ἀληθῶς δίκαια ἐτήρησαν Λακεδαιμονίοις ἐπεξελθόντες · ὧν ἀμφοτέρων τί χρὴ μεῖζον εἰπεῖν περὶ τῆς πόλεως ; 
τήν τε γὰρ εἰρήνην ἔσχατοι τῶν Ἑλλήνων συνεχώρησαν καὶ οὐ πρότερον πρὶν ἔγνωσαν ὅτι οὐ μόνον 
Λακεδαιμονίοις ἅμα καὶ βασιλεῖ καὶ Σεύθῃ καὶ Διονυσίῳ καὶ Πελοποννησίοις ἀνάγκη πολεμεῖν , ἐπεὶ πρὸς τοῦτό γε ὑπῆρχον παρεσκευασμένοι , ἀλλὰ καὶ τοῖς συμμάχοις τοῖς σφετέροις αὐτῶν · οὕτω προὐδόθησαν καὶ οὐδ’ οὕτως ἁπάσαις ταῖς ψήφοις ὑπέμειναν , ἀλλὰ τῶν γε πεισάντων κατέγνωσαν , ἡγούμενοι παρὰ τὴν αὑτῶν εἶναι φύσιν καὶ οὐ θεμιτὸν πρὸ τῶν τροπαίων ὁντινοῦν τῶν Ἑλλήνων βασιλέως ἀκροᾶσθαι συγχωρῆσαι . 
ἐπειδὴ δὲ καὶ παρὰ ταύτην τὴν εἰρήνην παρῆλθον εἰς Θήβας ὧν ἐγὼ φεύγω λέγειν τοὔνομα ἐπὶ τοιούτοις , οὐ μόνον πρῶτοι τῶν Ἑλλήνων , ἀλλὰ καὶ μόνοι τῶν πραγμάτων ἀνθήψαντο , ὥσπερ ἑρμαίου λαβόμενοι , καὶ οὐχ ἓν εἶδος εὐεργεσίας ἐπεδείξαντο , ἀλλ’ οὐδὲν εἶδος εὐεργεσίας ἀπέλιπον , δεξάμενοι μὲν τὴν φυγὴν καὶ τὴν πρᾶξιν αὐτοῖς συνθέντες καὶ προδείξαντες ὥσπερ δρᾶμα παρ’ αὐτοῖς , ἀτέλειαν δὲ καὶ πολιτείαν καὶ πάντων μετουσίαν δόντες , ὥσπερ τοῖς ἐκ Κορίνθου καὶ Θάσου καὶ 
Βυζαντίου μεταστᾶσιν . 
ἔπειθ’ ὡς καὶ τῆς διὰ τῶν ὅπλων ἐδέησε βοηθείας , ἐξελθόντες μικροῦ δεῖν ἅπαντες ὥσπερ πομπῆς ἀλλ’ οὐ κινδύνων μεθέξειν μέλλοντες , τὴν προτέραν αὐτῶν ἔξοδον μιμησάμενοι , τῇ δὲ γνώμῃ καὶ ὑπερβαλόμενοι . 
τότε μὲν γὰρ οὐκ οὔσης αὐτοῖς συμμαχίας πρὸς 
Θηβαίους ἐξῆλθον , ἐν δὲ τοῖς χρόνοις τούτοις καὶ τῶν στηλῶν τῶν περὶ τῆς συμμαχίας ὑπὸ Θηβαίων καθῃρημένων , ἀλλ’ ὅμως οὐχ ὑπελογίσαντο τὴν ἄνοιαν αὐτῶν τῇ χρείᾳ , οὐδὲ μᾶλλον τοῖς δικαίως κινδυνεύουσιν ὠργίσθησαν ἢ τοῖς ἀδίκως ἐπελθοῦσιν . 
οὕτω δὲ λαμπροῖς τοῖς λογισμοῖς χρησάμενοι πρέπουσαν τὴν τελευτὴν ἐπέθηκαν . 
οὐ γὰρ παρὰ μικρὸν ἐνίκησαν οὐδ’ ὡς φοβῆσαι μόνον 
Λακεδαιμονίους , ἀλλ’ ἐκβαλόντες τὴν φρουρὰν καὶ τοὺς ἁρμοστὰς ὑποσπόνδους ἀνήγαγον εἰς τὴν ἐξ ἀρχῆς τάξιν τὴν πόλιν . 
καὶ τοῦτον μὲν ὑπὲρ τῆς ἐλευθερίας τὸν ἀγῶνα τῆς Θηβαίων , τὸν δ’ ἐφεξῆς ὑπὲρ αὐτῆς ἤραντο τῆς σωτηρίας αὐτῶν . 
παροξυνθέντων γὰρ Λακεδαιμονίων πρὸς τὸ συμβὰν καὶ μετὰ πάσης συμμαχίας ἐπελθόντων ἀντετάξαντο πρὸ τῆς πόλεως τῆς Θηβαίων , στρατηγούς τε φοβερωτέρους ἐκείνοις ἀντεπιστήσαντες ἢ ’κεῖνοι τοὺς σὺν 
Ἀγησιλάῳ παρείχοντο , καὶ διὰ πάντων σωτῆρες τῇ πόλει γενόμενοι . 
περιίσταται δέ με παντοδαπὰ ὥσπερ ἐν συγγραφῇ τῶν αὐτῶν χρόνων , ἃ μὴ ὅτι πάντα διεξελθεῖν εὔπορον , ἀλλ’ οὐδ’ ἑνὸς στρατηγοῦ πάντα ἑξῆς . 
ὧν τί παρεὶς τίνος μνησθῶ ; 
πότερον τῆς ἐν Νάξῳ ναυμαχίας , ἔργου τοσούτου ; 
ἢ τῶν περὶ Κέρκυραν ἀγωνισμάτων ; 
ἢ τῶν ἐπὶ Θρᾴκης ὑπὲρ τῆς ἐκεῖ πραχθέντων Ἑλλάδος ; 
ἢ τῶν ἐν 
Ἀκαρνανίᾳ ; 
ἢ τῶν πανταχοῦ ; 
ἢ πάντα τἄλλα ἀφεὶς ὃ μέγιστον ἔχω καὶ θαυμαστότατον καὶ μόνον ὡς ἀληθῶς τῶν Ἀθηναίων ἄξιον πρᾶξαι , τοῦτ’ εἴπω , τὸ ἐπειδὴ Θηβαῖοι 
Λακεδαιμονίους ἐν Λεύκτροις κρατήσαντες ἐξελεῖν ἐπενόουν καὶ κατελέλειπτο τὰ πράγματα ἐν τούτῳ Λακεδαιμονίοις ὥστε δεῖν ἢ θεῶν τινα χεῖρα ὑπερέχειν , ἢ τὴν πόλιν κληρονομῆσαι τῶν ἐκείνοις ὄντων κινδύνων ἐθελοντάς · καίτοι ἀφῖκτο μὲν κατ’ ἀρχὰς εὐθὺς κήρυξ παρὰ τῶν Θηβαίων , ὡς ἐπ’ εὐαγγελίοις ἐστεφανωμένος , ἧκε δ’ ἡ Πελοπόννησος ἅπασα διδοῦσα ἑαυτὴν , κελεύουσα ἐπ’ ἀναιρέσει τῆς 
Σπάρτης ἡγεῖσθαι · εἰ δὲ μὴ , Θηβαίοις ἠπείλουν προσθήσεσθαι . 
οἱ δ’ ἐπὶ μὲν τοῖς παρὰ τοῦ κήρυκος οὕτως ἐδάκρυσαν ὥσπερ οἰκείαν τινὰ συμφορὰν ἀκούσαντες καὶ ἀπέπεμψαν ὥσπερ ἐκ τῶν βαρβάρων ἥκοντα , πλεῖστον δὴ δόξης ψευσθέντα · τὴν δὲ Λακεδαιμονίων ἐρημίαν ἀντὶ τῆς Πελοποννησίων ἑκουσίου συμμαχίας καὶ τῆς φιλίας τῶν κεκρατηκότων εἵλοντο , οὐχ ὧν ἐπεπόνθεσαν αὐτοὶ μνημονεύσαντες , ἀλλ’ ἃ πείσονται Λακεδαιμόνιοι περιοφθέντες αὑτῶν εἶναι λῦσαι νομίσαντες . 
ὃ δὲ δὴ μάλιστα ἄξιον τῆς ἐκείνων φύσεως ἀγασθῆναι καὶ κρεῖττον ἢ κατ’ ἄνθρωπον ἡγήσασθαι , ἐξὸν γὰρ αὑτοῖς ἀκολουθοῦντας ἔχειν Λακεδαιμονίους καὶ κατὰ γῆν καὶ κατὰ θάλατταν , ἢ περιιδεῖν ἐπὶ κεφαλὴν ὠσθέντας , συμμάχων , περιοίκων , οἰκετῶν , ἁπάντων ἐπανεστηκότων , ἐπὶ τοῖς ἴσοις ἐδέξαντο , καὶ πορευομένης ὥσπερ φλογὸς τῆς Θηβαίων δυνάμεως ἐπὶ τὴν πόλιν τῶν Λακεδαιμονίων καὶ τὰ λοιπὰ τῆς Πελοποννήσου μόνοι καὶ Ἑλλήνων καὶ βαρβάρων προστάντες ἐκώλυσαν . 
ἐξ ὧν οὕτως ὑπὸ πάντων ἑωρῶντο ὥστε καταστῆναι τὴν πόλιν συνέδριον τῆς συμμαχίας ἁπάσης . 
θαυμάζω τοίνυν τῶν τὰ Μηλίων καὶ Σκιωναίων τολμώντων προφέρειν τῇ πόλει ποῦ γῆς ἢ θαλάττης ὄντες ταῦτα κατηγοροῦσι , πότερον ταῦτα μόνα ἀκούσαντες τῶν πεπραγμένων τῇ κατὰ ἦθος πόλει , ἢ ταῖς ἑαυτῶν πατρίσιν οὐκ ἂν συμβουληθέντες καὶ ταῦτα καὶ τἄλλα ὑπάρχειν ὅσα τῇ πόλει ; 
εἰ μὲν γὰρ οὐ συμβούλεσθαι φήσουσιν , ἀντεπιδειξάντων οἷς ἀγάλλονται · εἰ δ’ οὐκ ἂν φύγοιεν τὴν αἵρεσιν , εἴ τις αὐτοῖς διδοίη θεῶν , παυσάσθων μείζοσιν ἢ καθ’ αὑτοὺς λόγοις ἐγχειροῦντες . 
ἔτι τοίνυν πότερον τῆς πόλεως ἢ τῶν συμβάντων κατηγοροῦσιν · εἰ μὲν γὰρ τῆς πόλεως , οὐδὲν , ὡς ἔοικε , τῶν μεγίστων ἐπίστανται , ἀλλ’ ἐκπέφευγεν αὐτοὺς ἀφ’ ὧν ἡ πόλις γνωρίζεται · εἰ δὲ τὰ συμβάντα μέμφονται , οὐχ ὅμοια τοῖς ἄλλοις , ὡς ἔοικεν , οἷς προείλετο ἡ πόλις νομίζοντες οὕτω μέμφονται ὥστ’ ἐξ ὧν τὸ πρᾶγμα κακίζουσι τὴν πόλιν ἐγκωμιάζουσι . 
τότε γὰρ κακία καὶ πόλεως καὶ ἰδιώτου δείκνυται , ὅταν ἢ μόνα τῳ προσῇ τὰ ὑπαίτια , ἢ πλείω τὰ φαῦλα τῶν ἐπιεικῶν ἐλέγχῃ τις ἢ μείζω · προσκείσθω γάρ . 
ὅταν δ’ ἐξετάζων διὰ πάντων ἑνὸς καὶ δυοῖν λαμβάνῃ , λέληθας ἐπαινῶν οἷς ἀφίης , ἄλλως τ’ εἰ μηδ’ ἰδιώτου ποιεῖ τὴν κρίσιν , ἀλλὰ πόλεως καὶ ταύτης πρεσβυτάτης τῶν Ἑλληνίδων καὶ ᾗ πλεῖστα ὑπάρχει τὰ δέοντα συμβάντα . 
εἰ δὲ δεῖ καὶ περὶ τούτων ἀποκρίνασθαι , οὐκ ἐρῶ πῶς οἱ μετὰ ταῦτα δυνηθέντες προσηνέχθησαν τοῖς αὐτοῖς τούτοις πράγμασιν · οὔτε γὰρ λυπεῖν ἔγωγε οὐδένα τῶν Ἑλλήνων προῄρημαι , ἀλλ’ ἀνεῖται τῷ γένει τῶν 
Ἑλλήνων ὁ λόγος φιλοτιμία κοινὴ , οὔτ’ ἂν ἑτέρους ἐπιδείξω δή που μείζω καὶ δεινότερα εἰργασμένους , ἀπολογία τοῦτ’ ἐστὶν ὑπὲρ τῆς πόλεως , ἀλλ’ ὁμολογία μᾶλλον εἰς συγγνώμην καταφεύγουσα · οὐδὲν οὖν δέομαι τοιαύτης ἀπολογίας . 
ἀλλά μοι δοκοῦσιν ὅλως ἠγνοηκέναι τὴν τῶν πραγμάτων φύσιν καὶ ὥσπερ ἔξω οἰκεῖν τῆς οἰκουμένης οἱ τοὺς τοιούτους παραφέροντες λόγους . 
πῶς γὰρ ἂν καὶ λογίζεσθαι φαίη τις αὐτοὺς περὶ τῶν ὄντων μετρίως , ἢ πῶς ὑπὲρ ἀρχῆς χρῆναι διαλέγεσθαι , εἰ τοῦτο πρῶτον ἠγνοήκασι , τὴν φύσιν αὐτῆς ; 
ἅπασα γὰρ δήπουθεν ἀρχὴ τῶν κρειττόνων ἐστὶ καὶ παρ’ αὐτὸν τὸν τῆς ἰσότητος νόμον · εἰ δὲ μὴ , πῶς ἴσον ἢ ποῦ δίκαιον ἢ φόρους ἐκλέγειν ἀπὸ τῆς ἀλλοτρίας , ἢ νόμους τιθέναι τοῖς οὐδὲν δεομένοις , ἢ κρίνειν τἀκείνων , ἢ προστάττειν , ἢ πολεμεῖν , ἢ κτᾶσθαι τὰ μὴ προσήκοντα ; 
ὅλως γὰρ οὐδὲν τούτων ἀπὸ τοῦ ἴσου γίγνεται . 
ὥστ’ εἴ τις ἀκριβολογεῖται περὶ τῶν δικαίων καὶ σοφιστὴς εἶναι μᾶλλον βούλεται ἢ τῇ τῶν πραγμάτων φύσει συγχωρεῖν , οὐκ ἂν φθάνοι διαγράφων πάσας ἀρχάς τε καὶ δυνάμεις ἁπλῶς · ὡς ἅπαντά γε ταῦτά ἐστιν ἐν τῷ θεσμῷ τοῦ κρείττονος . 
εἶθ’ ὑπὸ σοφίας ἄνεισι μέχρι τῶν θεῶν , ἐλέγχων , καὶ λέγων ὡς οὐδὲ οὗτοι τοῖς ἀνθρώποις ἐξ ἴσου προσομιλοῦσιν , ἀλλ’ ᾕρηνται κρείττους εἶναι . 
ἀλλ’ οἶμαι ταῦτ’ ἐστὶ γωνίας ἀξίων ἀνθρώπων καὶ τὸν ἥλιον οὐχ ἑορακότων , ὃς ἀφαιρεῖται τοὺς ἄλλους ἀστέρας τὸ φαίνεσθαι . 
εἰ δ’ ἀναγκαῖον τὸ πάσῃ δυναστείᾳ καὶ πάσῃ περιουσίᾳ τὰ τοιαῦτα προσεῖναι , καὶ οὗτός ἐστιν ἀρχῆς θεσμὸς , μὴ ἀπὸ τοῦ ἴσου πρὸς τοὺς ὑπηκόους κρίνεσθαι , τότε νικῶν ἀπίτω τις , ὅταν δείξῃ τῶν ἄλλων εἴτε Ἑλληνικῶν δυνάμεων εἴτε καὶ βαρβαρικῶν βασιλειῶν ἡντινοῦν ἐλάττονι τῷ τῆς πλεονεξίας γιγνομένῳ χρησαμένην ἢ τὸν τῶν Ἀθηναίων ἔστι δῆμον εὑρεῖν . 
φανήσεται γὰρ ἃ μὲν διαφερόντως ἐβουλεύσατο ἑνὸς ἀνδρὸς ἤθει κεχρημένος τοῦ βελτίστου , ἃ δ’ ἐγκαλοῦσί τινες , οὐ τῇ κοινῇ φύσει τῶν ἀνθρώπων ἐξαμαρτὼν , ἀλλὰ τῇ τῆς ἀρχῆς ἀκολουθήσας ἀνάγκῃ , καὶ δυνάμει μὲν ἄρχων καταστὰς τὸ ἐξ ἀρχῆς , φιλανθρωπίᾳ δὲ τὸ τῆς ἀρχῆς δεδοικὸς ἑκὼν μεθεὶς καὶ σχεδὸν αὐτὸς αὑτῷ τῶν ἐγκλημάτων αἴτιος γεγονώς . 
πλείστῳ γὰρ τῷ κοινῷ καὶ μετρίῳ πρὸς ἅπαντας χρησάμενος καὶ τρόπον τινὰ τῆς πολιτείας μᾶλλον κοινωνοὺς ποιησάμενος ἢ δυναστείας νόμῳ κατέχων , ταυτὸν τοῖς χρηστοῖς ἔπαθε τῶν δεσποτῶν · οὐ γὰρ διὰ τὴν ἄλλην ἐπιείκειαν χάριτος παρ’ ἐνίων ἔτυχεν , ἀλλ’ εἴ τι προσηνάγκασεν , ἐπιφανῶς ἔδοξε βιάζεσθαι . 
καὶ μὴν εἰ μὲν ἔχοντας τὸ τῶν ὑπηκόων σχῆμα ταῦτ’ εἰργασμένος φαίνεται , δῶμεν τοῖς ἐθέλουσι βλασφημεῖν · εἰ δὲ τοὺς μὲν ἀποστάντας καὶ παρ’ ἀξίαν ὑβρίσαντας εἰς αὐτὸν , τοὺς δ’ ἐκ τοῦ φανεροῦ πολεμίους ὄντας , ποτέροις ἄξιον ἐγκαλεῖν ; 
οἶμαί γε τοῖς τὴν ἀνάγκην παρασχοῦσιν · ἐπεὶ κἀκεῖνοί μοι δοκοῦσιν ὥσπερ ἐνέχυρον αὐτὸ τοῦτ’ ἔχοντες ἐπαρθῆναι καὶ τούτῳ μάλιστα πιστεύσαντες ἁμαρτεῖν , οὐ τῷ διὰ τέλους κρατήσειν τῆς πόλεως , ἀλλὰ τῷ μηδ’ ἂν ληφθῶσι μηδὲν δεινὸν πείσεσθαι , ὡς 
Ἀθηναίους γε πεφυκότας σώζειν . 
δῆλον δέ · ἃ γὰρ περὶ 
Μυτιληναίων μετέγνωσαν τίς ἔχει νικῆσαι πόλις οἷς ἐξ ἀρχῆς ἐβουλεύσατο ; 
ἐκεῖνοι γὰρ ἃ μὲν τῇ προτεραίᾳ διέγνωσαν τῆς κρίσεως ἦν καὶ ὧν ἠδίκηντο , ἃ δὲ τῇ ὑστεραίᾳ μετέγνωσαν τῆς πόλεως ἦν μόνης καὶ ἡ τριήρης τὴν τριήρη κατειλήφει . 
θαυμάζω δὲ εἰ τῶν μὲν ἰδιωτῶν τὴν ἔργῳ πάντες ἀπολογίαν τιμῶσι , τῆς πόλεως δὲ οὐχ ὁρῶσιν οἱ σεμνοὶ τὰ ἔργα δῑ οἵων καὶ ὅσων ἀπολελόγηται περὶ τούτων . 
καὶ ἡλίου μὲν καὶ σελήνης οὐχ ὅσα βλάπτουσι κατηγοροῦμεν , ἀλλ’ ὅσων ἀγαθῶν αἴτιοι γίγνονται θαυμάζομεν , τὴν πόλιν δ’ ἐξ ὧν ἐνίοις προσέκρουσεν , ἀλλ’ οὐκ ἐξ ὧν ἅπασιν ὡμίλησεν , οὐδ’ ἐκ τῆς ὅλης φύσεως κρινοῦμεν ; 
οὐκ οἴομαί γε . 
ὥσπερ ἂν εἴ τις καὶ τῶν θεῶν κατηγοροίη τοὺς σκηπτοὺς καὶ τὰς βροντὰς , κἂν εἴ τι σεισθῇ , τὰς ὅλας καὶ κοινὰς εὐεργεσίας αὐτῶν ἀμελήσας σκοπεῖν . 
ἡ τοίνυν πόλις Σκιωναίους μὲν ἀνέστησε , τοὺς δ’ Ἕλληνας ἅπαντας καὶ κοινῇ καὶ καθ’ ἑκάστους ἔσωσε , καὶ ταῦτα μυριάκις . 
ἡδέως δ’ ἂν πυθοίμην τῶν ῥᾳδίως ἀξιούντων αὑτοὺς τὰ τηλικαῦτα κατηγορεῖν τίνας τοιούτους αὐτὴν ἀναστάτους ποιῆσαί φασιν οἵους ἀναστάτους ἐκώλυσε γενέσθαι Θηβαίους , ἢ τίνων τείχη καθελεῖν οἷα Κορινθίοις ἀνέστησεν , ἢ τίνας τοιούτους ἀνελεῖν οἵους διετήρησε Λακεδαιμονίους καὶ τὰς μετ’ ἐκείνων πόλεις , ἄλλοις τε πολλοῖς παλαιοῖς καὶ καλοῖς ἔργοις , καὶ τὰ τελευταῖα τῇ περὶ Μαντίνειαν ἀρίστῃ τῶν Ἑλληνικῶν , οἶμαι δὲ καὶ τῶν μνημονευομένων , ἱππομαχίᾳ . 
ὃ δ’ ὡσπερεὶ κεφάλαιον τῶν χρόνων ἐκείνων ἐστὶ καὶ ὃ πάσας τῇ πόλει καὶ τὰς ἄνω καὶ τὰς τότε πράξεις ἐπεσφραγίσατο , Διονυσίου γὰρ τοῦ Σικελίας μὲν τυράννου , πολλῶν δὲ καὶ τῶν ἐν Ἰταλίᾳ πόλεων ἐπάρχοντος εἰς νοῦν ἐμβαλλομένου ἐπιθέσθαι τῇ Ἑλλάδι , τῷ μήκει τῶν πολέμων κεκακωμένῃ , καὶ τοῦτο μὲν τοὺς προσοίκους τοῖς Ἕλλησι βαρβάρους τεθεραπευκότος ἐκ πολλοῦ , τοῦτο δὲ τὸν 
Περσῶν βασιλέα καλοῦντος , καὶ τοῦ πράγματος ἤδη ζέοντος , ἔσχον τὴν πεῖραν Ἀθηναίων στρατηγοὶ δύο , ὁ μὲν τὰς ἀπὸ Σικελίας ναῦς προσπλεούσας ἁπάσας λαβὼν αὐτοῖς ἀνδράσιν , ὁ δὲ καταναυμαχήσας Λακεδαιμονίους ἐπὶ 
Λευκάδι καὶ τὴν θάλατταν δῑ αὑτοῦ ποιησάμενος . 
μόνη γὰρ πόλεων οὐ τύραννον ἐπηγάγετο , οὐ πλοῦτον ἐθαύμασεν , οὐκ ἀσφάλειαν , οὐχ ἡδονὰς ἀντὶ τῶν δικαίων ἠλλάξατο , ἀλλ’ ὥσπερ ἅπασι πεφυκυῖα ζῆν οὕτως ἑαυτὴν ἤγαγε . 
καὶ γάρ τοι πάντες , ὅσοι τῆς Ἑλλήνων ἀρχῆς ἐπεθύμησαν τῇ πόλει πολεμοῦντες διεγένοντο . 
καὶ Φίλιππος τοὺς μὲν ὑπερεῖδε τῶν ἄλλων Ἑλλήνων , τοὺς δ’ ἐλπίσι καὶ δωρεαῖς αὑτῷ συμπράττειν ἔπεισε · πρὸς δὲ τὴν πόλιν πολεμῶν ἐξ ἀρχῆς διετέλεσεν , ὥσπερ ὅρον τινὰ ἀναγκαῖον ἐκπληρῶν . 
ἡ δὲ ἕως μὲν ἐξήρκει , τοὺς μὲν ἐξῃρεῖτο , τοῖς δ’ ἐν πατρίδος μοίρᾳ κατέστη , πάντων δὲ ὥσπερ μήτηρ ὑπὲρ παίδων προὔκαμε , μόνη δὲ τὸ σύμβολον τῆς Ἑλλάδος διετήρησε καὶ συνεσκίασε τὰς κατεχούσας τότε συμφοράς · 
ἐπεὶ δ’ ἔκλινε τὰ πράγματα , οὐδὲν ἦν ἐμποδὼν Φιλίππῳ , ἀλλ’ ἐδείχθη σαφῶς ὅτι καὶ αἱ νῖκαι τῆς πόλεως τῶν 
Ἑλλήνων εἰσὶ νῖκαι καὶ τὰ τῆς πόλεως ἐναντιώματα τῶν 
Ἑλλήνων ἁπάντων ἐστίν . 
οὐ γὰρ πρότερον τῆς ἡγεμονίας ἀπέστησαν Φιλίππῳ πρὶν ἡ πόλις τὴν εἰρήνην παρεδέξατο . 
ἔχων δὲ πολλὰ καὶ τῶν ὕστερον εἰπεῖν καὶ μάχας ἀτόπους καὶ τολμήματα θαυμαστὰ καὶ καρτερίας ὑπερφυεῖς , οὐκέθ’ ὁρῶ τὸν καιρὸν ἀρκοῦντα . 
τοσοῦτον δ’ ἔτι προσθεὶς τοῖς περὶ τούτων λόγοις ἀπαλλάττομαι · τέτταρας ὡς διελέσθαι γένει πολέμους ἡ πόλις πεποίηται , τοὺς μὲν αὑτῆς ἰδίους , τοὺς δ’ ὑπὲρ τοῦ κοινοῦ τῆς Ἑλλάδος , τοὺς δ’ ὑπὲρ τῶν ἐν μέρει δεηθέντων , κἀν τούτοις αὐτοῖς τοῖς δεηθεῖσιν ἔνεισιν ὑφ’ ὧν ἠδίκητο καὶ οἷς ἐγκαλεῖν εἶχεν ἐκ τῶν πρόσθεν . 
φημὶ τοίνυν ἐγὼ τουτὶ μόνον τὸ σχῆμα τοῦ πολέμου πάσας ὁμοῦ τὰς Ἑλληνικὰς πράξεις ἐλέγχειν ὑστέρας οὔσας . 
πλείους γάρ εἰσιν οὓς ἡ πόλις ἀγνωμονήσαντας εἰς αὑτὴν ἔσωσεν ἢ ὅσοις μᾶλλον χάριν εὖ ποιήσασιν ἀπεμνημόνευσε , λέγω δὴ Θηβαίους ἀπὸ Λακεδαιμονίων , Κορινθίους ἀπὸ Λακεδαιμονίων , Λακεδαιμονίους ἀπὸ Θηβαίων , Εὐβοέας ἀπὸ Θηβαίων , ὅτε διττῆς ἀρετῆς δείγματα ἐξήνεγκε , τοῖς μὲν τὰς πόλεις φυλάξασα καὶ τὴν χώραν ὑφ’ ὧν ἀπεστέρητο τὴν αὑτῆς , τοὺς δ’ ὡς ἐκράτησεν ὑποσπόνδους ἀφεῖσα , αὖθις Εὐβοέας ἀπὸ Φιλίππου , Βυζαντίους , Περινθίους , Χερρονησίτας , Χαλκιδέας τὸ καθ’ αὑτὴν , ἑτέρους μυρίους . 
ἀνθ’ ὧν εἰ χρῆν ὥσπερ ἰδιώτου πόλεως εἰκόνα ποιήσασθαι , τῆς Ἀθηναίων προσῆκε μόνης καὶ τιμᾶν ὥσπερ ἄγαλμα κοινὸν τῆς Ἑλλάδος . 
ὅπερ γὰρ τῇ πόλει τὸ πρυτανεῖον , τοῦθ’ ἡ πόλις πᾶσι κοινῇ γέγονε τοῖς Ἕλλησιν ἐν ταῖς χρείαις , τῶν τροπαίων καὶ τῶν ἐπιγραμμάτων καλλίους ἀεὶ παρασχομένη τὰς ὑποθέσεις . 
ὃ τοίνυν ἔξω μὲν κινδύνων πέπρακται , οὐδενὸς δ’ ἧττον ἐμφανίζει τί ποτ’ ἦν τὸ τῶν Ἀθηναίων πρᾶγμα , ἐν μὲν τοῖς ἄνω λόγοις ἡμᾶς διέφυγε , νῦν δ’ ἴσως οὐ χεῖρον ἀποδοῦναι . 
γενομένων γὰρ αὐτοῖς συνθηκῶν πρὸς 
Λακεδαιμονίους , ἐὰν κρατήσωσι τῶν βαρβάρων , ἀνελεῖν τοὺς μηδίσαντας , ἐπειδὴ παρῆλθον οἱ κίνδυνοι , τῆς ἔχθρας ἐπελάθοντο . 
καὶ Λακεδαιμονίους ὡρμημένους ποιεῖν τὰ δεδογμένα διεκώλυσαν , ὁρῶντες τῶν πόλεων τὸ πλῆθος , αἷς ἔμελλεν ἡ Ἑλλὰς ἐλάττων γενήσεσθαι · οὕτως οὐ μόνον τῷ κοινῷ γένει τῶν Ἑλλήνων , ἀλλὰ καὶ τοῖς ἐξ ἀρχῆς ἁμαρτοῦσι καὶ εἰς αὑτὴν καὶ εἰς τοὺς Ἕλληνας ἐλυσιτέλησεν ἀεὶ δή ποθ’ ἡ πόλις , καὶ ὅσα ἐνίκησεν ἀκριβῶς ὑπὲρ ἁπάντων ἐνίκησε . 
καὶ περὶ μὲν τούτων ἱκανά . 
ὧν δ’ οὐδεὶς τὸ μέχρι τοῦδε , ὅσα γ’ ἡμεῖς σύνισμεν , ἐν ταῖς κοιναῖς εὐφημίαις ἐμνήσθη , ταῦτ’ οὐ πρὶν εἰπεῖν παύσομαι . 
καὶ γὰρ ὥσπερ οὐ θεμιτόν μοι φαίνεται λόγοις τὰς πράξεις κοσμοῦντα τοῦ κατ’ αὐτοὺς τοὺς λόγους μέρους παρελθεῖν τὴν μνείαν . 
μόνοι γὰρ ἁπάντων ἀνθρώπων , τὸ λεγόμενον δὴ τοῦτο , ἀναίμακτον τρόπαιον ἐστήσατε , οὐκ ἀπὸ Βοιωτῶν οὐδ’ ἀπὸ Λακεδαιμονίων οὐδὲ Κορινθίων , ἀλλ’ ἀπὸ τῶν ὁμοφύλων ἁπάντων , —λέγω δὲ οὐχ ὡς ἄν τις Ἕλληνας προσείποι πρὸς βαρβάρους ἀντιδιαιρούμενος , ἀλλ’ ἀπὸ τοῦ κοινοῦ γένους τῶν ἀνθρώπων—καὶ νίκην ἀνείλεσθε ἔντιμον καὶ μεγάλην κατὰ παντὸς τοῦ χρόνου , οὐ κατὰ τὴν ἐν Τανάγρᾳ μάχην τὴν ἀμφισβητήσιμον οὐδὲ μὰ Δία κατὰ τὴν ἐν Μαραθῶνι τὴν τοσοῦτον νικῶσαν , ἀλλ’ ὡς ἀληθῶς τὴν πρέπουσαν ἀνθρώπῳ καὶ διηνεκῆ καὶ ἣν Διὸς παῖδα προσειπεῖν εὐσεβές . 
ἅπασαι γὰρ αἱ πόλεις καὶ πάντα τὰ τῶν ἀνθρώπων γένη πρὸς ὑμᾶς καὶ τὴν ὑμετέραν δίαιταν καὶ φωνὴν ἀπέκλινε . 
καὶ οὐ φρουραῖς ἐγκαθεστηκυίαις ἡ δύναμις τῆς πόλεως συνέχεται , ἀλλὰ πάντων ἐξεπίτηδες τὰ ὑμέτερα ᾑρημένων καὶ εἰσποιούντων ἑαυτοὺς , ὡς δυνατὸν , τῇ πόλει , συνευχομένων καὶ παισὶ καὶ ἑαυτοῖς τοῦ παρ’ ὑμῖν καλοῦ μεταλαβεῖν · καὶ οὔτε Ἡρακλέους στῆλαι κωλύουσιν οὔτε Λιβύης κολωνοῖς ταῦτα ὁρίζεται , οὐδ’ αὖ 
Βοσπόρῳ ὁποτέρῳ βούλει , οὐδὲ στενοῖς Συρίας καὶ Κιλικίας , ἀλλὰ πᾶσαν τὴν γῆν τύχῃ τινὶ θείᾳ ζῆλος ἐπέρχεται τῆς ὑμετέρας σοφίας καὶ συνηθείας , καὶ ταύτην μίαν φωνὴν κοινὴν ἅπαντες τοῦ γένους ἐνόμισαν , καὶ δῑ ὑμῶν ὁμόφωνος μὲν πᾶσα γέγονεν ἡ οἰκουμένη , ἴδοις δ’ ἂν καὶ τοὺς ἡνιόχους καὶ τοὺς νομέας καὶ τοὺς ἀπὸ τῆς θαλάττης ζῶντας καὶ πάντα ὅσα ἔθνη καὶ κατὰ πόλεις καὶ κατὰ χώρας τῆς παρ’ ὑμῶν φωνῆς ἐχομένους καὶ πειρωμένους τῆς γῆς ἀνθάπτεσθαι , καθάπερ τοὺς νεῖν ἀδυνάτους . 
ταύτην ἐγώ φημι τὴν μαρτυρίαν , ὦ Λακεδαιμόνιοι καὶ πάντες Ἕλληνες , καὶ παρ’ ὑμῶν αὐτῶν καὶ τῶν παρ’ ὑμῖν πρώτων διαφερόντως εἰσέτι νῦν ἐφ’ ἑκάστῃ ἡμέρᾳ τελεῖσθαι τῇ πόλει τῆς νίκης · οἳ τὰς μὲν πατρίους φωνὰς ἐκλελοίπασι καὶ καταισχυνθεῖεν ἂν καὶ ἐν σφίσιν αὐτοῖς διαλεχθῆναι τὰ ἀρχαῖα παρόντων μαρτύρων · πάντες δὲ ἐπὶ τήνδε ἐληλύθασιν ὥσπερ ὅρον τινὰ παιδείας νομίζοντες . 
ταύτην ἐγὼ τὴν μεγάλην ἀρχὴν καλῶ τὴν Ἀθηναίων , οὐ τριήρεις διακοσίας , ἢ πλείους , οὐδ’ Ἰωνίαν , οὐδ’ Ἑλλήσποντον , οὐδὲ τὰ ἐπὶ Θρᾴκης , ἃ μυρίους μεταβέβληκεν ἄρχοντας . 
τοσοῦτον γὰρ τὸ διάφορον τῶνδε τῶν λόγων πρὸς ἅπαντας τοὺς ἄλλους ἐξ ἀρχῆς τε ἦν καὶ ἔτι μᾶλλον ἐξεφάνη τῷ χρόνῳ , ὥστ’ οὐ μόνον ἐκλελοιπότων σχεδὸν ἤδη τῶν ἄλλων οἵδε τοσοῦτον ἀνθοῦσιν , ἀλλὰ καὶ φήσειεν ἄν τις ἁπάσας τὰς τῶν ἄλλων φωνὰς καὶ μὴ ὅτι βαρβάρων , ἀλλ’ αὐτῶν τῶν Ἑλλήνων τοῖς τῶν ψελλιζομένων παίδων ῥήμασι προσεοικέναι ὡς τῇ παρ’ ὑμῶν παραβαλεῖν . 
μέχρι μὲν γὰρ δυοῖν καὶ τριῶν ῥημάτων κἂν ἀκούοι τις κἂν τέρποιτο ὥσπερ ἐν παιδιᾷ , τὸ δὲ λοιπὸν κόρος ἤδη καὶ πάντα ἐλέγχεται · μόνη δὲ ἥδε πάσαις μὲν πανηγύρεσι , πᾶσι δὲ συλλόγοις καὶ βουλευτηρίοις σύμμετρος , ἔτι δὲ ἅπασι καὶ καιροῖς καὶ τόποις ἀρκεῖ καὶ δῑ ἴσου πρέπει · δύο γὰρ τὰ πρῶτα σχεδὸν ὡς εἰπεῖν κέκτηται μόνη , σεμνότητα λέγω καὶ χάριν . 
ἀλλὰ μὴν τοῦ γε διὰ πάντων ἀγῶνος καὶ τόνου καὶ δρόμου καὶ κράτους τίς ἂν οἷός τ’ εἴη πλησίον ἐλθεῖν , ἑτέραν κομίζων γλῶτταν , καὶ οὐχ ὡς ἀληθῶς παῖς ἀνδρὸς ἡττηθεὶς ἄπεισιν , ἵν’ εὐπρεπῶς εἴπω ; 
καὶ γάρ τοι πᾶσα μὲν ποίησις ἡ παρ’ ὑμῶν ἀρίστη καὶ τελεωτάτη , καὶ ὅση σεμνότητος καὶ ὅση χαρίτων προέστηκεν . 
εἰ δὲ δεῖ καὶ τῆς Ὁμήρου μνησθῆναι , μετέχει καὶ ταύτης τῆς φιλοτιμίας ἡ πόλις , οὐ μόνον διὰ τῆς ἀποίκου πόλεως , ἀλλ’ ὅτι καὶ ἡ φωνὴ σαφῶς ἐνθένδε . 
ἅπαντες δὲ οἱ λόγοι διὰ πάντων τῶν εἰδῶν οἱ παρ’ ὑμῖν ἄριστοι καὶ οὓς οἱ παρ’ ὑμῶν ἐποίησαν , καὶ σχεδὸν οἱ διὰ πάντων ἐν Ἕλλησι νικήσαντες ἅπαντες τῇ τῶν 
Ἀθηναίων δυνάμει νενικήκασιν . 
εἰ δὲ δή τι καὶ τὸ καθ’ ἡμᾶς—τοῦτο νῦν ἐστι θεῶν ἵλεων ὄντων—καὶ τοῦτ’ εἰς ὑμᾶς ἀναφέρει , οὔκουν ξενίαν γ’ ἔστι τῶν λόγων καταγνῶναι · ὥσπερ γὰρ προειδυῖα ἐξ ἀρχῆς ἡ φύσις περὶ τῆς πόλεως ὅσον τοῖς ἔργοις προέξει τῶν ἄλλων , κατεσκευάσατο αὐτῇ πρὸς ἀξίαν τοὺς λόγους , ἵνα αὐτή τε κοσμοῖτο ὑπὸ τῶν ἑαυτῆς ἀγαθῶν κἄν τισι τῶν ἄλλων δέῃ , καὶ τοῦτ’ ἔχοι μετὰ τῶν ἄλλων χαρίζεσθαι . 
πρότερον μὲν οὖν τοὺς καταφεύγοντας ἐφ’ ὑμᾶς τῶν Ἑλλήνων διεσώζετε , νυνὶ δ’ ἀτεχνῶς πάντας ἀνθρώπους καὶ πάντα γένη τῇ καλλίστῃ τῶν εὐεργεσιῶν ἀνέχετε , ἡγεμόνες παιδείας καὶ σοφίας ἁπάσης γιγνόμενοι καὶ πάντας ἁπανταχοῦ καθαίροντες . 
τῇ μὲν γὰρ τῶν Ἐλευσινίων τελετῇ τοῖς εἰσαφικνουμένοις ἐξηγηταὶ τῶν ἱερῶν καὶ μυσταγωγοὶ κέκλησθε , διὰ παντὸς δὲ τοῦ χρόνου πᾶσιν ἀνθρώποις τῶν εἰς τὸ μέσον εἰσφορῶν ἱερῶν ἐξηγηταὶ καὶ διδάσκαλοι καθεστήκατε · ἀνθ’ ὧν ἅπαντας ταῖς πρεπούσαις ἐπῳδαῖς ἐφέλκεσθε , οὐκ ἴυγγι ὑποκινοῦντες , ἀλλὰ τῷ καλλίστῳ τῶν φαρμάκων , τῷ λόγῳ , ὅπερ οἱ θεοὶ πάντων ἀντάξιον ἀνθρώπῳ μόνῳ τῶν ἄλλων ἐδωρήσαντο . 
ὥστε τὰς μὲν ἄλλας πόλεις , ἃς ἕκαστοι τιμῶσι , μετὰ τὴν ἑαυτῶν φαῖεν ἂν οἶμαι πατρίδα , ἐπὶ δὲ τῆς Ἀθηναίων ἀντέστραπται , καὶ πάντες οὐ τὴν ὑμετέραν εἴποιεν ἂν τιμᾶν μετὰ τὴν ἑαυτῶν , ἀλλὰ τὴν ἑαυτῶν μετὰ τὴν ὑμετέραν , ὡς ταύτην οὖσαν τὴν ὡς ἀληθῶς οἰκείαν καὶ προτέραν , καὶ οὐδ’ ἂν εἷς νεμεσήσαι . 
ὥσπερ γὰρ τοὺς θεοὺς καὶ πρὸ τῶν γονέων τιμᾶν νενόμισται , ὡς κοινοὺς ὄντας ἁπάντων γονέας τε καὶ εὐεργέτας , οὕτω τὴν κοινὴν πατρίδα τοῦ γένους πρὸ τῆς ἰδίας εὐσεβὲς τιμᾶν . 
ἄξιον τοίνυν καὶ τὸ τῆς αἰδοῦς εἰπεῖν ὅσον παρὰ πάντων ἐστί τε καὶ γέγονε τῇδε τῇ πόλει καὶ κατὰ πάντας ἀεὶ τοὺς χρόνους . 
οὐ γὰρ μόνον εὐθενούσης τῆς Ἑλλάδος ἠξιοῦτο τῶν πρωτείων , ἀλλὰ κἀν ταῖς μεταβολαῖς οὐδεμία ἐστὶν ἥτις ἐξ ἴσου ταύτῃ γεγένηται . 
φίλιππός τε γὰρ εὐτυχήσας τῇ περὶ Χαιρώνειαν μάχῃ τὴν μὲν Θηβαίων πόλιν εὐθὺς φρουρᾷ κατέλαβε , τὴν δὲ τῶν 
Ἀθηναίων οὐδ’ ἰδεῖν ὑπέμεινεν , ἀλλ’ ἔστη κατὰ χώραν αἰδοῖ τοῦ κρείττονος . 
καὶ σιωπῶ τὸν Ἀλέξανδρον , ὡς ἀεὶ πρὸς αὐτὴν ἔσχε θεραπευτικῶς . 
ἥ τε νῦν ἀρχὴ γῆς τε καὶ θαλάττης , εἴη δὲ ἀθάνατος , οὐκ ἀναίνεται τὰς Ἀθήνας μὴ οὐκ ἐν διδασκάλων καὶ τροφέων μέρει κοσμεῖν , ἀλλὰ τοσαύτη τῶν τιμῶν ἐστιν ἡ περιουσία ὥστε τοσοῦτον ἑτέρως ἡ πόλις πράττει τὰ νῦν ὅσον οὐ πραγματεύεται . 
τὰ δὲ τῆς ἄλλης εὐδαιμονίας μικροῦ δεῖν παραπλήσιά ἐστιν αὐτῇ τοῖς ἐπ’ ἐκείνων τῶν χρόνων , ὅτ’ εἶχε τῆς Ἑλλάδος τὴν ἀρχὴν , καὶ προσόδων ἕνεκα καὶ προεδρίας καὶ τοῦ παρὰ πάντων συγκεχωρηκότος . 
ὃ δὲ πάντων θεοφιλέστατον , ὅτε μὲν γὰρ ἤνθει τὰ τῶν Ἑλλήνων , διετέλει καὶ 
Ἕλληνας καὶ βαρβάρους νικῶσα , ὧν δὲ μόνων ἔδοξεν ἔλαττον ἔχειν ἐν τοῖς ὕστερον , τούτων τοσούτῳ κάλλιον ἀπήλλαξε καὶ εὐτυχέστερον εἰς τέλος , ὥστε τῶν μὲν αἱ πόλεις ἀπολώλασιν , ὅσαι δὲ καὶ λοιπαὶ , τῷ τῆς ἀρχῆς ἄγονται νόμῳ καὶ φόροις καὶ τοῖς ἄλλοις ἀναγκαίοις ὑποκείμεναι ὑποτελεῖς · ἡ δ’ οὐ τοσοῦτον ἠλαττώθη τότ’ οὐδ’ εἰς τοσοῦτον τοῦ χρόνου ἐξ ὅσου καὶ ὅσῳ μέχρι τοῦδε οὐ μόνον πρὸ ἐκείνων , ἀλλὰ καὶ πρὸ τῶν ἄλλων τετίμηται . 
δῆλον δέ · Πέλλῃ μὲν γὰρ οὐδεὶς ἂν φιλοτιμοῖτο πατρίδι οὐδὲ Αἰγαῖς , Ἀθηναῖος δὲ οὐδείς ἐστιν Ἑλλήνων ὅστις οὐκ ἂν εὔξαιτο μᾶλλον ἢ τῆς ὑπαρχούσης πόλεως πολίτης γεγονέναι . 
οὐ μόνον δὲ τὰ τῶν ἰδιωτῶν οὕτω πρεσβεύουσι τὰς Ἀθήνας , ἀλλὰ καὶ πόλεις αἱ μὲν ὡς ἀληθῶς ἐνθένδε καὶ παρ’ ὑμῶν οἰκισθεῖσαι ἥδιον ἂν ὡς ἀφ’ ὑμῶν εἰσιν εἴποιεν ἢ τὴν ἴσην ὑμῖν κτήσαιντο δύναμιν , αἱ δὲ κύκλῳ περιέρχονται ζητοῦσαι τρόπον τινὰ εἰς ὑμᾶς ἀνενεγκεῖν . 
ἀλλὰ μὴν πέντε μέν ἐστι μνήμη βασιλειῶν , μὴ γένοιτο δὲ πλειόνων · τούτων δ’ ἐπὶ μὲν τῆς Ἀσσυρίων τῆς πρεσβυτάτης αἱ πρῶται τῆς πόλεώς εἰσι πράξεις , καὶ ὅσα τῶν θείων , εἰς τοῦτον ἐμπίπτει τὸν χρόνον · ἐπὶ δὲ τῆς δευτέρας ᾔρετο ἡ πόλις · τὴν δὲ τρίτην διὰ τέλους ἐνίκησεν · 
ἐν δὲ τῇ τετάρτῃ μόνη μὲν ἀντέσχεν , ἄριστα δὲ ἀπήλλαξε τῶν ἄλλων . 
ἐπὶ δὲ τῆς πάντα ἀρίστης καὶ μεγίστης τῆς νυνὶ καθεστηκυίας τὰ πρεσβεῖα παντὸς ἔχει τοῦ 
Ἑλληνικοῦ , καὶ πέπραγεν οὕτως ὥστε μὴ ῥᾳδίως ἄν τινα αὐτῇ τἀρχαῖα ἀντὶ τῶν παρόντων συνεύξασθαι . 
γνοίη δ’ ἄν τις ὅσον τῇ πόλει περίεστιν ἐκ τοῦ παντὸς αἰῶνος , εἰ τὰ ὑπάρχοντα αὐτῇ , πάντα μὲν οὐκ ἴσως δυνατὸν , μᾶλλον δὲ σαφῶς ἀδύνατον , ἀλλ’ ὅσα γε ἐγχωρεῖ μερίσας ἄλλο ἄλλῃ χώρᾳ καὶ πόλει προσθεὶς , εἶτα ἀγῶνα τῷ λόγῳ ποιήσειε , καθάπερ ποιητῶν ἢ χορῶν · οὐ γάρ μοι δοκεῖ τὴν νικῶσαν εὑρεῖν ἂν ῥᾳδίως · οἷον εἰ φιλοτιμοῖτο ἡ μὲν ὡς πρώτη τεκοῦσα τὸ τῶν ἀνθρώπων γένος , ἡ δ’ ὡς πρώτη δείξασα τοὺς καρποὺς , ἡ δὲ ὡς πλείστοις μεταδοῦσα , ἡ δέ τις ὡς νόμους καταδείξασα , ἡ δὲ πανηγύρεις , ἡ δ’ ὡς ἐν καλλίστοις κεῖται γῆς ἅμα καὶ θαλάττης , ἡ δὲ τοῖς τῆς σοφίας ἀγαθοῖς ἀγάλλοιτο , ἡ δὲ τὰς ἐν τοῖς πολέμοις πράξεις καταλέγοι , ἄλλη δὲ ὅσους ὑπεδέξατο τῶν Ἑλλήνων , ἡ δὲ τὰς ἀποικίας ἃς ἀπέστειλεν , ἡ δ’ ὅ τι καὶ δοίη τις αὐτῇ τῶν ὑπαρχόντων τῇ πόλει , φήμ’ ἔγωγε μάλιστ’ ἂν οὕτω γενέσθαι καταφανὲς ὁπόσοις τισὶ τοῖς κρείττοσιν ἡ πόλις ὑμῖν τὰς ἄλλας παρελήλυθεν . 
ἃ γὰρ ἐξαρκεῖ νειμαμένῃ τῇ Ἑλλάδι , ταῦτα μόνη συλλήβδην ἔχει . 
καὶ τοίνυν ὥσπερ τοῖς ἅπασι τοσοῦτον περίεστιν , οὕτω καὶ καθ’ ἕκαστον αὖ πολλοῖς τοῖς εἰς ταυτὸν φέρουσιν ἀγάλλεται . 
οἷον τῶν μὲν θείων εὐθέως δύο μὲν τὰ πρῶτα καὶ μέγιστα , ἥ τε ἐκ τῶν θεῶν τιμὴ καὶ ἡ περὶ τοὺς θεοὺς σπουδή . 
τούτων δ’ αὖ τῆς μὲν παρὰ τῶν θεῶν τιμῆς πότερον τὰς ἐπιδημίας εἴποι τις , αἷς τὸ κοινὸν ἐτίμησαν , ἢ τὰς τροφὰς αἷς ἔθρεψαν τοὺς ἐν τέλει καθάπερ παῖδας ἑαυτῶν ; 
ἢ τὰς δίκας ἃς ἐποιήσαντο ; 
καὶ τῶν γε δικῶν αὖ πότερον ἃς πρὸς ἀλλήλους περὶ τῆς πόλεως ἐποιήσαντο , ἢ τὰς ἐν τῇ πόλει πρὸς ἀλλήλους ὑπὲρ τῶν διαφόρων , ἢ τὰς ἀναμὶξ ἥρωσι καὶ θεοῖς ἐν θεοῖς δικασταῖς ἐνταυθοῖ γενομένας ; 
καὶ μὴν τῶν γε δωρεῶν ὡσαύτως οὐ ῥᾴδιον τὴν μεγίστην εὑρεῖν . 
ἁμιλλάσθω δὲ καὶ περὶ τούτων ἄλλη πρὸς ἄλλην πόλις , ἡ μὲν τοὺς Δήμητρος καρποὺς κομίζουσα , ἡ δὲ τοὺς τοῦ Διονύσου , καὶ τούτους οὐ μόνον τοὺς ἀπὸ τῆς ἀμπέλου , ἀλλὰ καὶ τῶν ἄλλων ἡμέρων · ἡ δὲ τρίτη λεγέτω τὴν τῆς Ἀθηνᾶς δωρεὰν , καὶ ταύτην διπλῆν , ἆρ’ οὐ πολλαῖς πόλεσι μεριζόμενα ἐξαρκεῖ τὰ ἐκ τῶν θεῶν ἑκάστῃ φιλοτιμεῖσθαι ὡς ἐχούσῃ τὸ κάλλιστον ; 
αὖθις τοίνυν τὰ πρὸς τοὺς θεοὺς , τοῦτο μὲν οἱ νεὼ| , τοῦτο δὲ αἱ δῑ ἔτους θυσίαι καὶ πρόσοδοι · ὧν τὰ μὲν παρ’ ὑμῖν πρώτοις γεγένηται , τὰ δ’ εἰς ὑπερβολὴν ἔτι καὶ νῦν γίγνεται · τὰς δ’ ἀρρήτους τελετὰς , ὧν τοῖς μετασχοῦσι καὶ μετὰ τὴν τοῦ βίου τελευτὴν βελτίω τὰ πράγματα γίγνεσθαι δοκεῖ , τίς οὐκ ἂν ἐξαρκεῖν φαίη πᾶσιν ἓν ἀντιθεῖναι ; 
ἀλλὰ μὴν ἥ γε πρὸς τοὺς ἀνθρώπους ὁμιλία τίν’ ἐκπέφευγε τρόπον εὐεργεσίας ; 
πρῶτον μέν γε ἡ τῶν καρπῶν μετάδοσις , ἔπειθ’ ἡ τῶν τελετῶν ἑτέρα , τρίτον ἡ κατὰ τοὺς πολέμους προστασία , τέταρτον ἡ διὰ τῆς σοφίας ἀεὶ πᾶσι γιγνομένη καὶ εἰς τοὺς ἰδίους οἴκους καὶ εἰς τὰ κοινὰ τῶν πόλεων ἐπικουρία . 
τῆς τοίνυν σοφίας αὐτῆς πότερον τοὺς νόμους εἴπωμεν , οἷς ἔτι νῦν οἱ πολλοὶ χρῶνται τοῖς ὑμετέροις , ἢ τοὺς λόγους ; 
καὶ τῶν λόγων πότερον τοὺς περὶ τὴν ῥητορείαν , ἢ τοὺς διαλεκτικοὺς , ἢ τὴν ποίησιν , ἢ τὴν ἄλλην συγγραφὴν , εἰ δὲ βούλει , τί τῆς ποιήσεως εἶδος ; 
ὅ τι γὰρ πρῶτον ἢ τελευταῖον εἴποις τῆς πρώτης ἐστὶ τῇ πόλει . 
σκόπει δὴ καὶ τὰ τῶν πολέμων , τοῦτο μὲν τοὺς ἰδίους ἀγῶνας , τοῦτο δὲ τοὺς ὑπὲρ τῶν ἄλλων , αὖθις αὖ τὰ ἐν τῇ οἰκείᾳ κατορθώματα , καὶ πάλιν γε τὰ ἐν τῇ ὑπερορίᾳ ὁμοίως Ἑλλάδι καὶ βαρβάρῳ · καὶ πότερον τὴν ἀνδρείαν , ἢ τὴν φιλανθρωπίαν ἐρεῖς τὴν ἐν αὐτοῖς τοῖς πολέμοις ἐνοῦσαν ; 
ὥσπερ γὰρ ἐν μιᾷ πηγῇ πάνθ’ ὅσα ἂν μερίσῃς πάλιν εἰς ἄλληλα συρρεῖ καὶ μίγνυται , εἰς μὲν τὰς εὐεργεσίας οἵ τε πόλεμοι τῇ χρείᾳ τῶν δεηθέντων καὶ τὰ ἀπὸ τῆς σοφίας ἀγαθὰ , εἰς δ’ αὖ τοὺς πολέμους τά τε οἰκεῖα καὶ τὰ ὑπὲρ τῶν δεηθέντων . 
πάλιν τοίνυν τῶν ἢ ὑπὲρ αὑτῶν ἢ ὑπὲρ τῶν ἄλλων πολέμων πότερον τὰς ναυμαχίας χρὴ λέγειν , ἢ τὰς πεζομαχίας , ἢ τὰς ἱππομαχίας , ἢ τὰς τειχομαχίας ; 
πάντα γὰρ ταῦτα κρατίστη ἡ πόλις . 
εἰ δ’ αὖ βούλει , τί τῶν ἐν τῇ θαλάττῃ μέγιστον αὐτῆς , ἢ τί τῶν κατ’ ἤπειρον ; 
τρεῖς δ’ οὖν ὅροι ταύτῃ κείσθων , οἷς εἰ μὴ ἑαυτὴν , ἀλλὰ τούς γε ἄλλους ἀναμφισβητήτως ὑπερβέβληκε · πεζομαχία μὲν ἡ Μαραθῶνι , ναυμαχία δ’ ἡ ἐν Σαλαμῖνι , ἱππομαχία δὲ , ἀπορῶ μὲν ἥντινα κρίνω , ἔστω δὲ ἡ ἐν Μαντινείᾳ · τειχομαχίας μὲν γὰρ οὐδ’ ἠμφισβήτησεν οὐδεὶς πώποτε . 
καὶ τοίνυν πότερον τῷ πλήθει τῶν τροπαίων , ἢ τῷ μεγέθει τῶν ἔργων θησόμεθα ; 
ἢ πῶς τὴν ἀξίαν ἀποδώσομεν ; 
οὕτω καὶ διὰ πάντων καὶ δῑ ἑκάστου πολλαχῶς νικᾷ . 
καὶ γὰρ ἀγῶνας πλείστους καὶ μεγίστους καὶ ὑπὲρ καλλίστων ἐποιήσατο , καὶ τρόπαια πλεῖστα καὶ κάλλιστα ἐκ τῶν Ἀθηνῶν , καὶ λόγοι πλεῖστοι καὶ κάλλιστοι καὶ διὰ πάντων ὑπερέχοντες οἱ τῆσδε τῆς πόλεως · προσθήσω δὲ καὶ παρὰ τῆσδε καὶ στρατηγοὶ σοφώτατοι καὶ ὀξύτατοι καὶ ἀσφαλέστατοι καὶ δικαιότατοι καὶ πλείους ἢ σύμπαντες οἱ τῶν Ἑλλήνων . 
ἵνα δ’ εἴπω κεφάλαιον , τρισὶ τούτοις ὁ τῶν ἀνθρώπων βίος πληροῦται , τῇ τῶν ἀναγκαίων εὐπορίᾳ , τοῖς τῆς παιδείας καλοῖς , τῇ τῶν πρὸς τὸν πόλεμον κατασκευῇ · 
δυοῖν γὰρ ὄντοιν καιροῖν , εἰρήνης καὶ πολέμου , τὸ μὲν ἀμφοῖν κοινόν ἐστι , τὸ δὲ τῷ τῆς εἰρήνης ἀνεῖται καιρῷ , τὸ δὲ ἀμύνεσθαι δυνατοὺς εἶναι ποιεῖ περὶ τῶν ὑπαρχόντων . 
τούτων τοίνυν ἔστω μὲν ὅ τί τις βούλεται μέγιστον · 
τριῶν δ’ εἶναι πόλεων δεδόσθω ταῦτα , ἑκάστῃ ἕκαστον · 
φημὶ τοίνυν ἐγὼ καθ’ ἣν ἄν τις αὐτῶν κρίνῃ , τῆς πόλεως εἶναι τὸ νικᾶν . 
πάντα γὰρ αὕτη δείξασα καὶ πάντων ἐπὶ πλεῖστον προελθοῦσα φανήσεται · οὕτω πᾶσι τοῖς κριταῖς νικᾷ καὶ πρός γε ἔτι ταῖς χώραις ἁπάσαις · ὥστ’ οὐκ ἄν τις ὀκνήσειεν εἰπεῖν ὅτι χρὴ καὶ πρώτην καὶ δευτέραν καὶ τρίτην αὐτὴν ἐν τοῖς Ἕλλησι κηρύττειν , ὥσπερ ἐν ἅρμασιν , εἰ δὴ καὶ ἅρμα γε ἀπὸ τῶν Ἀθηνῶν τὸ ἀρχαῖον , οὐκ ἀπὸ τῆς Σικελίας . 
εἶεν . 
ἀλλὰ ταῦτα μὲν τοιαῦτα . 
τὰ δ’ αὖ τοῦ μεγέθους καὶ τῆς ἄλλης κατασκευῆς τίς οὐκ ἂν ἄξια τῆς ὅλης τύχης εἴποι καὶ τοῦ μεγάλου τῶν Ἀθηναίων ὀνόματος ; 
τοῦτο μὲν αὐτὸν τὸν κύκλον τοῦ ἄστεος , μέγιστον μὲν τῶν Ἑλληνικῶν , κάλλιστον δὲ τῶν πανταχοῦ . 
καὶ σιωπῶ τείχη καθήκοντά ποτε ἐπὶ θάλατταν , ἡμερησίας ὁδοῦ μῆκος τὰ σύμπαντα , καὶ πρὸς τῇ θαλάττῃ κύκλους ἑτέρους ἀντιστρόφους τῶν περὶ τὴν πόλιν . 
ἀλλὰ τοὺς δήμους πάρεστι δή που θεωρεῖν , ὧν ἔνιοι λαμπρότερον τῶν ἀλλαχοῦ πόλεών εἰσι κατεσκευασμένοι , καὶ πάντα δὲ τὸν κόσμον καὶ τὸν παρὰ τῆς φύσεως καὶ τὸν παρὰ τῆς τέχνης ἐφάμιλλον κἀν τῇ πόλει κἀν τῇ χώρᾳ . 
τῶν μὲν αὐτοφυῶν , ἀήρ τε οὗτος ἐξαίρετος τοῦ πολλοῦ καὶ λιμένες τοσοῦτοι , ὧν εἷς ἕκαστος ἀντάξιος πολλῶν . 
ἔτι δ’ αὐτῆς τῆς ἀκροπόλεως ἡ θέσις καὶ τὸ ὥσπερ αὔρας εὔχαρι προσβάλλον πανταχοῦ . 
ὃ δὲ καὶ ἐν αὐτοῖς τούτοις ἄξιον ἐπισημήνασθαι , ταῖς μὲν γὰρ ἄλλαις πόλεσιν , ὅπως ἂν ἔχωσι τοῦ οὐρανοῦ , τῆς γε αὑτῶν χώρας ἐπιεικῶς ἡττᾶσθαι συμβέβηκε , τοῦ δὲ τῆς πάσης 
Ἀττικῆς ἀέρος οὕτως ἔχοντος ἄριστος καὶ καθαρώτατός ἐστιν ὁ τῆς πόλεως ὑπερέχων . 
γνοίης δ’ ἂν αὐτὴν ἐπὶ τῇ πόρρωθεν ὥσπερ αὐγῇ τῷ ὑπὲρ κεφαλῆς ἀέρι . 
καὶ τὰ μὲν παρὰ τῆς φύσεως τοιαῦτα , πολλὰ τῶν ὄντων ἀφελόντι . 
τῶν δ’ αὖ τῆς τέχνης τί χρὴ μέγιστον θεῖναι ἢ τί πρῶτον εἰπεῖν ; 
νεῴ τε γὰρ ἐνταῦθα οἱ αὐτοὶ μέγιστοι καὶ κάλλιστοι τῶν πανταχοῦ , καὶ ἀγάλματα ἄνευ τῶν οὐρανίων τῆς πρώτης τέχνης τὰ πρῶτα , καὶ παλαιὰ καὶ καινά · 
πρὸς δὲ τούτοις βιβλίων ταμιεῖα οἷα οὐχ ἑτέρωθι γῆς φανερῶς , καὶ μάλα τῶν Ἀθηνῶν κόσμος οἰκεῖος , καὶ οἷα δὴ τῆς παρούσης ἐξουσίας καὶ διαίτης , λουτρά τε σεμνότητι καὶ τρυφῇ νικῶντα καὶ δρόμοι καὶ γυμνάσια · ὥστ’ εἴ τις τῆς πόλεως περιέλοι τοὺς Ἐριχθονίους , τοὺς Κέκροπας , τὰ μυθώδη , τὰ τῶν καρπῶν , τὰ τρόπαια τὰ ἐν τῇ γῇ καὶ τῇ θαλάττῃ , τοὺς λόγους , τοὺς ἄνδρας , πάντα δῑ ὧν τὸν αἰῶνα διεξελήλυθε , σκοποῖτο δ’ αὐτὴν , ὥσπερ τὰς νῦν φρονούσας ἐφ’ αὑταῖς , ἐξαρκεῖν αὐτὴν τοῖς ὁρωμένοις νικᾶν . 
καὶ μὴν τὰ μὲν ἔσχηκε , τὰ δὲ ἔχει , καὶ οὔτε οἷς ὑπερεῖχεν ἀφῄρηται τὴν μνήμην οὔτ’ αὖ τῆς παρούσης εὐδαιμονίας ἀπολέλειπται , εἴ τῳ καὶ τούτων φίλον μεμνῆσθαι , ἀλλὰ μόνη δὴ πόλεων τὰ μὲν παλαιὰ τοῖς παλαιοῖς νικᾷ , τὰ δὲ καινὰ τοῖς καινοῖς , εἰ δὲ βούλει , τὰ μὲν παλαιὰ τοῖς καινοῖς , τὰ δὲ καινὰ τοῖς παλαιοῖς , τοῖς ἑαυτῆς λέγω τὰ τῶν ἄλλων . 
κατίδοι δ’ ἄν τις κἀκεῖθεν τὰς ὑπερβολὰς αὐτῆς · ὅσοι γὰρ καὶ μικροῦ τινος μέρους τῇ πόλει κεκοινωνήκασιν , ὡς ἄριστοι τῶν ἄλλων ἀγάλλονται · ἡ δ’ οὐδεμιᾶς μὲν φιλοτιμίας ὑστερεῖ τῶν οἱστισινοῦν ὑπαρχόντων , τῶν δ’ ἑαυτῆς οὐδένα κοινωνὸν ἔχει διὰ τέλους · οἷον Ἀργεῖοι παλαιότατοι τῶν Ἑλλήνων ἀξιοῦσιν εἶναι , οὐκοῦν καὶ ἡ τῶν Ἀθηναίων πόλις · καὶ ὅλως οὐχ ὅμοια τὰ τῶν Ἀργείων παλαιὰ τοῖς τῶν Ἀθηναίων οὐδ’ ἂν εἷς φήσαι δικαστὴς κοινός . 
Ἀρκάδες αὐτόχθονες , μετά γε Ἀθηναίους , καὶ τοῖς δευτέροις αὖ νικῶνται τῇ τῶν καρπῶν εὑρέσει καὶ δόσει . 
δῆλον δ’ ἐκ τῶν ἐνταῦθα φερόντων Ἑλλήνων τὰς ἀπαρχὰς , ἀλλ’ οὐκ ἐκεῖσε . 
ἄριστοι Λακεδαιμόνιοι τὰ πρὸς τὸν πόλεμον , ἀλλὰ καὶ ἡ τῶν Ἀθηναίων πόλις · καὶ τά γε δεύτερα ἐκείνοις ἐν φιλοτιμίᾳ καθέστηκεν . 
ἔχει ταῖς Θήβαις χάριν καὶ τιμὴν ἡ τῶν θεῶν γένεσις · τούτων τοίνυν ὁ μὲν ἐν τῇ 
Ἀττικῇ τὴν δωρεὰν ἔφηνε , τὸν δὲ πρῶτοι τῶν Ἑλλήνων 
Ἀθηναῖοι θεὸν ἤγαγον , χωρὶς τῶν διὰ Θησέως πρὸς αὐτὸν κοινωνιῶν . 
ἀλλὰ καὶ τῆς τελευταίας Θηβαίων ῥώμης ἅπαντες μέμνηνται , ταύτης ἡ πόλις αἰτία , καὶ ὅτε ἔδει τἀναντία πράττειν , οὐκ ἔδεισεν . 
ἐπαινεῖν ἄν τις ἔχοι Κορινθίους δικαιοσύνης ἕνεκα · ἡ τοίνυν πόλις οὐ βεβούληται μόνον τὰ δίκαια , ἀλλὰ καὶ βραβεύουσα τοῖς ἄλλοις διαγέγονεν . 
ἐνδοξότατοι πάντων οἱ κατὰ τὴν Ἑλλάδα ἀγῶνες · καὶ μὴν τούτων πρεσβύτατος ὁ τῶν Παναθηναίων , εἰ δὲ βούλει , ὁ τῶν Ἐλευσινίων . 
ἔπειτα καὶ πάντας αὐτοὺς ἡ τῆς πόλεως δωρεὰ συγκροτεῖ , λέγω γὰρ οὖν τῆς πόλεως τὴν παρὰ τῆς Ἀθηνᾶς . 
Σαμοθρᾷκες ἀγάλλονται τοῖς ἱεροῖς , καὶ ταῦτα πάντων ὀνομαστότατά ἐστι , πλὴν τῶν 
Ἐλευσινίων · ἀλλὰ καὶ Δῆλος ἀνεῖται τοῖς θεοῖς · ἡ δέ ἐστι τῆς πόλεως . 
τὸ δὲ δὴ καὶ τὴν εἰς Δελφοὺς ὁδὸν ἔργον εἶναι τῆς πόλεως καὶ τὴν θεωρίαν τὴν Πυθιάδα Ἀθηναίων μόνον πάτριον τί ἂν εἴποις ἢ τῶν θεῶν ἅπαντα ταῦτ’ εἶναι , βουλομένων πανταχῆ τὰς Ἀθήνας πρεσβεύειν καὶ πᾶσιν ὥσπερ χεῖρα τοῖς καλοῖς ἐπιβάλλειν τὴν πόλιν ; 
ἔτι τοίνυν εἰσὶν αἳ τῶν κατὰ τὴν Ἀσίαν πόλεων μεγέθει νεῶν φιλοτιμοῦνται , αἱ δὲ κατασκευῇ λουτρῶν τῆς χρείας κρείττονι · καὶ ταῦτ’ ἐστὶ τῇ πόλει πρὸς ὑπερβολὴν , καθάπερ πρώην συνῳκισμένῃ . 
καὶ τὸ κάλλιστον · ἃ γὰρ τοῖς ἄλλοις ἐν ἀγάλμασι δεῖξαι σπουδὴν ἔχει , τούτων ὑμεῖς τοὺς νεὼς καὶ τὰ θέατρα κέκτησθε . 
ἀγάλματα θαυμάζεται καὶ τούτων πρῶτον εἶναι κρατεῖ τὸ παρ’ ὑμῖν ἐν τῇ πόλει , χωρὶς τοῦ καὶ τἄλλα πανταχοῦ κάλλιστα προσήκειν τρόπον δή τινα τῇ πόλει . 
ἁπάντων γὰρ , ὡς ἔοικε , τῶν ἀρίστων αὕτη πατρὶς καὶ σοφίας πάσης καὶ τέχνης ἡγεμὼν , ὥστ’ οὐ μόνον τοῖς ἀγάλμασιν , ἀλλὰ καὶ τοῖς ἀγαλματοποιοῖς αὐτοῖς περίεστιν . 
ἀλλὰ μὴν ἑπτά γε ἀνδρῶν , ἵνα μηδὲ τοῦτο παρῶμεν , ἐνδόξων ἐπὶ σοφίᾳ γενομένων , εἷς ἀπὸ τῆς πόλεως γέγονε , καὶ δυοῖν ἀρίστοιν νομοθέταιν ἅτερος αὐτὸς οὗτος . 
δύο τοίνυν ἀνδράσι τῶν πρόσθεν ἐκ θεῶν ψῆφον δεδόσθαι παρειλήφαμεν , Λυκούργῳ τε τῷ Λακεδαιμονίῳ καὶ 
Σωκράτει τῷ παρ’ ὑμῶν · ὥστε καὶ τῆς ἐπὶ τοῖς κοινοῖς καὶ τῆς ἐπὶ τοῖς ἄκροις φιλοτιμίας μετέχειν τὴν πόλιν καὶ μηδὲν εἶναι τῶν ὀνομαστῶν ὅτῳ μὴ τὸ τῶν Ἀθηνῶν ὄνομα ἐπιφημίζεται . 
εἰ τοίνυν τις ἐρωτῴη ποῖον τῶν ἐν τοῖς Ἕλλησι δικαστηρίων ἐντιμότατον καὶ ἁγιώτατον , τὸ ἐν Ἀρείῳ πάγῳ πάντες ἂν φήσαιεν . 
ἔθεσι δὲ τίνες κοινοτάτοις καὶ δημοτικωτάτοις ἐχρήσαντο ; 
ἡ τῶν Ἀθηναίων πόλις ὁμοίως Ἀθηναίοις τε καὶ πᾶσιν ἀναγκαῖον εἰπεῖν , εἰ τἀληθῆ λέγειν ἐθέλοιεν . 
καὶ τὸ μὲν διὰ πάντων ἀποδεικνύναι συχνοῦ καὶ λόγου καὶ χρόνου , μόνοι δ’ ἁπάντων ἀνθρώπων τρία ταῦτ’ ἐνομίσατε · τῶν μὲν ὑπὲρ τῆς πόλεως τελευτησάντων αὐτῶν μὲν ἐπαίνους ἐπὶ ταῖς ταφαῖς καθ’ ἕκαστον ἔτος λέγειν , τοὺς δὲ παῖδας δημοσίᾳ τρέφειν ἄχρι ἥβης , καὶ τηνικαῦτα ἀποπέμπειν ἐπὶ τοὺς πατρῴους οἴκους μετὰ τῶν πανοπλιῶν · τοὺς δ’ ἀδυνάτους τῶν πολιτῶν δημοσίᾳ τρέφειν . 
ὥστε καὶ τὴν δύναμιν καὶ τὴν ἀδυναμίαν τιμῶντες ἐδείξατε ὡς ἑκάτερον προσῆκε . 
ψηφίσματα τοίνυν πόθεν ἢ λαμπρότερα ἢ φιλανθρωπότερα ; 
ὧν ἃ μὲν ἐν τοῖς εἰρημένοις ἐστὶ παραλείπω , ἓν δ’ ὡσπερεὶ δείγματος χάριν ἔστω μοι κατὰ παντὸς τοῦ περὶ ταῦτα λόγου , τὸ κατ’ Ἀρθμίου τοῦ Ζελείτου νικῆσαν · 
ὃν , ἐπεὶ τῷ βασιλεῖ διακονῶν χρυσίον ἤγαγεν εἰς Πελοπόννησον , πολέμιον τοῦ δήμου τοῦ Ἀθηναίων ἐψηφίσαντο αὐτὸν καὶ γένος καὶ ἀτίμους . 
καίτοι μόνου τούτου πάνθ’ ὁμοῦ τὰ τῶν ἄλλων ἀπολείπεται . 
πρεσβείας τοίνυν πλείστας μὲν ἐδέξατο , πλείστας δ’ ἐξέπεμψε . 
καὶ τοῦτο εἰ μὲν ὅλως ὁμολογεῖται · εἰ δὲ μὴ , τῇ προσθήκῃ μεῖζον γίγνεται , πλείστας γὰρ ὑπὲρ τῶν δεομένων ἀπέστειλεν . 
ὅσα μὲν οὖν ἢ κοινῇ τοὺς Ἕλληνας μὴ πολεμεῖν ἀλλήλοις ἑκάστοτε πείθουσα , ἢ τοὺς ἐν χρείᾳ παραμυθουμένη διεπρεσβεύσατο , ἀναγκαῖον παραλιπεῖν διὰ πλῆθος . 
δυοῖν δὲ κἀνταῦθα μνησθήσομαι · Ἀργείους μὲν γὰρ στασιάζοντας ἐν αὑτοῖς ἔπαυσε , Κρῆτας δὲ πολεμοῦντας πρὸς ἀλλήλους διήλλαξεν . 
εὐσεβείας τοίνυν ἅμα καὶ πραότητος καὶ φρονήματος τίς ἂν εἰπεῖν ἔχοι δεῖγμα κάλλιον ; 
Κορινθίων γὰρ ψηφισαμένων ποτὲ μὴ δέχεσθαι τῇ πανηγύρει τὴν ἐνθένδε θεωρίαν , ἀλλὰ καὶ διὰ πρεσβείας ἀπειπόντων τῇ πόλει μὴ πέμπειν , κοσμήσαντες ὁμοῦ τούς τε θεωροὺς καὶ τοὺς ὁπλίτας ἀπέστειλαν , ὡς δ’ ἦσαν Ἐλευσῖνι , Κορίνθιοι μὲν ἧκον σπενδόμενοι , οἱ δὲ τὴν θεωρίαν πέμψαντες τοὺς ὁπλίτας ἐπανήγαγον . 
ἀλλὰ μὴν τῶν γε μυστηρίων τὰ μὲν ὡς ἀρχαῖα τετίμηται , τὰ δ’ ὡς ἀναγκαῖα , τὰ δ’ ὡς πλείστοις γνώριμα . 
πάσαις τοίνυν ταῖς ψήφοις προφέρει τὰ Ἐλευσίνια . 
καὶ περὶ μὲν τῶν ἄλλων οὐχ ἡμῶν ὁ λόγος · 
μόνοι δὲ τῶν Ἑλλήνων καθ’ ἕκαστον ἔτος ποιεῖτε πανήγυριν οὐδεμιᾶς πεντετηρίδος φαυλοτέραν καὶ δέχεσθε τῷ 
Ἐλευσινίῳ πλείους ἢ ἕτεροι τῇ πάσῃ πόλει · καὶ πάντες ἐρίζουσιν ἀεὶ τὴν παροῦσαν ἑορτὴν νικᾶν πολυανθρωπίᾳ . 
ἀλλὰ μὴν Ἡρακλέα γε καὶ Διοσκούρους ἅπαντες δή που θεοὺς εἶναι νομίζουσι · τούτοις δέ γε , ἕως ὡμίλουν ἀνθρώποις , πρώτοις ξένων ἡ πόλις δείκνυσι τὰ ἱερά · ὥστε οἷς νῦν ἱερὰ δρῶμεν , τούτους ἱεροποιήσασα αὕτη φαίνεται . 
καὶ μὴν ἀγῶνάς γε τοῦ πρώτου τέλους μία δὴ πόλις αὕτη πλείστους ἁπάντων ἔτι νῦν ἄγει . 
ὡς δ’ εἰπεῖν , ἅπαντα ἢ παρ’ ὑμῖν ἐστι μόνοις , ἢ καὶ παρ’ ὑμῶν , καὶ τριῶν ἕν γέ τι συμβέβηκε · τὰ μὲν γὰρ παρ’ ὑμῶν ἤρξατο , τὰ δ’ ὡς κάλλιστα παρ’ ὑμῖν ἐστι , τὰ δ’ ὡς πλεῖστα . 
εἰσὶ τοίνυν οἳ μηδὲν ἔχοντες φανερὸν δεῖξαι μηδ’ εἰπεῖν ἔργον ἑαυτῶν , μηδὲ ἐφ’ ὅτῳ δικαίως ἂν φρονοῖεν , ἐπὶ τοὺς Τρωικοὺς καταφεύγουσι χρόνους καὶ φιλοτιμίας ἀμφισβητοῦσιν , οὐδ’ οὕτω λέγοντες οὐδὲν κοινὸν ἑαυτῶν , ἀλλ’ ἑνὸς ἀνδρὸς δόξης ἐξαρτώμενοι , οἷον Φθιῶται καὶ 
Πύλιοι καὶ Ἰθακήσιοι , ὥσπερ τινὲς γεωπεῖναι , δῑ ἑνὸς τῶν πλουσίων ἑαυτοὺς ποιούμενοι . 
ἡ πόλις δὲ πρὸς τῷ μηδὲν δεῖσθαι τοιαύτης καταφυγῆς οὐδὲ τούτου στέρεται τοῦ ἡδύσματος . 
ἀλλ’ ὁ κοινὸς τῶν Ἑλλήνων ποιητὴς ἐν τῷ καταλόγῳ τῶν νεῶν τε καὶ πόλεων τὸν Ἀθηναίων στρατηγὸν εἰς ἄκρον φησὶν ἐλθεῖν κοσμῆσαι ἵππους τε καὶ ἀνέρας ἀσπιδιώτας . 
καὶ τό γε πλείονος ἄξιον καὶ καθαρὸν τῆς εὐφημίας , τοὺς μὲν γὰρ ἄλλους οὓς ἐπαινεῖ κατὰ τὴν τοῦ σώματος ἕξιν ἢ καὶ ἄλλως πως ὡς ἀρίστους , ἂν οὕτω τύχῃ , τῶν 
Ἀχαιῶν , ἢ τῶν δείνων , οὕτως ἐπαινεῖ · φησὶ γοῦν αὐτῶν ἠδὲ καὶ ἵππων , οἳ ἅμ’ Ἀτρείδῃσιν ἕποντο , καὶ ἑτέρωθι λέγει , τῶν τότε ἐπὶ τοῦ Ἰλίου λέγων , ὡς ἄρα ἦν κράτιστος τὴν τοξικήν . 
καὶ Νέστωρ αὐτῷ λέγει πρός τινας τῶν ἐφ’ αὑτοῦ λαμπρῶν ἤδη γάρ ποτ’ ἐγὼ καὶ ἀρείοσιν ἠέπερ ὑμῖν ἀνδράσιν ὡμίλησα . 
καὶ ἑξῆς ἀπαριθμεῖ πολλούς τινας , ὡς αὖ κἀκείνους παραπλησίους ἀλλήλοις ὄντας καὶ οὐδένα ὑπερέχοντα ἐπιφανῶς αὐτῶν . 
τοῦ δὲ Μενεσθέως μνησθεὶς ὁ ποιητὴς οὐδεμιᾷ τοιαύτῃ προσθήκῃ κέχρηται , ἀλλὰ ταῦτα πάντα περικόψας εἰσάπαξ φησὶ τῷ δ’ οὔπω τις ὅμοιος ἐπιχθόνιος γένετ’ ἀνήρ · 
ἐν δέ γε τοῖς ἄνω μικρὸν τούτων διηγεῖται περὶ τοῦ 
Ἐρεχθέως ὡς θρέψειε μὲν αὐτὸν ἡ θεὸς , τέκοι δ’ ἡ γῆ . 
οὐκοῦν ἴσως οὐδὲν ἀπεικὸς τοὺς μὲν ἄλλους , οὓς ἐφ’ ἑκάστων κρατίστους ὡρίσατο μετὰ προσθήκης , ἢ τῶν χρόνων , ἢ τῶν γενῶν , αὐτοὺς ἀναγορεύειν · ὃν δὲ τῶν ἀπ’ αὐτῆς τῆς γῆς φύντων ὡς ἄριστον ἐπαινεῖ , τοῦτον ὡς διὰ πάντων τῶν ἐν τῇ γῇ φύντων ἄριστον ἐπαινέσαι . 
δύο τοίνυν ἀρίστους τὰ πρὸς τὸν πόλεμον τιθεὶς τῶν 
Ἀχαιῶν , Σαλαμίνιον δή που λέγει τὸν ἕτερον τῶν ἐπωνύμων . 
ἕν τι δή που καὶ τοῦτο λέγεται σεμνὸν κατὰ τὴν 
Λακεδαιμονίων πολιτείαν , ὅτι αὐτοῖς ὁ θεὸς συνέταξε τὸ κατ’ ἀρχὰς τοὺς νόμους · ὁ δέ γε αὐτὸς οὗτος θεὸς τάς τε φυλὰς φαίνεται διελὼν τῇ πόλει καὶ τὰ γένη καὶ τὰς ἑκάστοις προσηκούσας θυσίας θύειν ἀναθεὶς , ὥσπερ οὖν καὶ βασιλέας καὶ ἄρχοντας καὶ τὴν ἄλλην πολιτείαν σχεδὸν ἅπασαν διορίσας αὐτοῖς . 
ὥστ’ οὐχ ἧττον ἂν εἴη τῆς πόλεως ὁ θεὸς νομοθέτης ἢ ’κείνων . 
βούλομαι δὲ καὶ περὶ τῆς πολιτείας αὐτῆς μνησθῆναι διὰ βραχέων , ὡς ἂν οἷός τε ὦ · καὶ γὰρ ἅπαντες μὲν αὐτὴν ἐγκωμιάζουσιν , οὐ μὴν διηρευνήσατό γε ἅπαν τὸ ἐνὸν σχεδὸν οὐδείς · ἐγὼ δὲ ἁπλοῦν τε καὶ οὐχ ἁπλοῦν λέγω . 
τριῶν γὰρ οὐσῶν , ὡς ἀνωτάτω διελέσθαι , τῶν πολιτειῶν , ᾗ τις ἂν τίθηται , τίθεται τῇ πόλει . 
βασιλείαις μέν γε τὸ ἐξ ἀρχῆς φανεῖται χρωμένη , γενεὰς οὐκ ὀλίγας τινὰς , οὐ μόνον τῶν Ἐρεχθειδῶν , ἀλλὰ καὶ τῶν ὕστερον ἀξίων ὀφθέντων . 
δημοκρατία δ’ αὖ καὶ παιδὶ γνώριμος καὶ καθαρωτάτη δὴ καὶ μεγίστη τῶν πασῶν ἡ παρ’ ὑμῖν γεγενημένη . 
καὶ μὴν εἰς τὴν ἐξ Ἀρείου πάγου βουλὴν βλέψαντα πάντα ἂν ἡγοῦμαι φῆσαι μὴ εἶναι καλλίω λαβεῖν ἀριστοκρατίας εἰκόνα μηδ’ ἥτις σώζει μᾶλλον τοὔνομα . 
οὕτω πάντα τὰ τῶν πολιτειῶν παραδείγματα ἐνθένδε ὥρμηται · καθάπερ γὰρ νομοθετοῦσα τοῖς ἀνθρώποις ἡ πόλις πρὸς τοὺς αὑτῶν τρόπους ἑκάστοις ἐκλέγεσθαι τὸ πρόσφορον , οὕτω πάντα ἐξεῦρέ τε καὶ προὔθηκεν εἰς κοινὸν , βοηθοῦσα τῇ φύσει πανταχῆ · ὅπερ καὶ κατὰ τοὺς καρποὺς καὶ πολλὰ ἕτερα ἐπιδείκνυμεν αὐτὴν βεβουλευμένην . 
ὃ δέ γε ἔτι μεῖζον καὶ τελεώτερον , οἵ τε γὰρ βασιλεῖς αὐτοὶ φανοῦνται διαφερόντως τῶν ἄλλων τὴν κοινότητα ἀγαπήσαντες , καὶ μάλιστα δή που πρὸς τοὺς πολλοὺς ἐξ ἴσου ταῖς γνώμαις καταστάντες , ὅ τε δῆμος , εἴ τινα εὕροι που τῶν πολλῶν ὑπερέχοντα , ἐθελοντὴς ἑαυτοῦ προϊστάμενος καὶ χρώμενος οἷον ἄρχοντι διηνεκεῖ , τὸ δ’ αὐτὸ τοῦτο καὶ τοῖς ὀλίγοις φυλάττων , εἰ τῶν ἄλλων ἀμείνους ὄντας αἴσθοιτο , ἐφαμίλλους δὲ ἐν σφίσιν αὐτοῖς . 
ὡσαύτως δὲ καὶ ἡ βουλὴ τὸν δῆμον ὅπως μείζω καταστήσῃ σκοποῦσ’ ἀεὶ , τὸ δ’ αὑτῆς οὐδεπώποτε ἰδίᾳ λογισαμένη , ἀλλὰ ταύτην καὶ καλὴν καὶ γιγνομένην πλεονεξίαν ἑαυτῆς κρίνουσα , τὸ τῶν πολλῶν ἐπὶ σωτηρίᾳ μετ’ εὐδοξίας προΐστασθαι . 
ὥστ’ εἰκότως οὐ μόνον κατὰ τὴν πολιτείαν ἑκάστην , ἀλλὰ καὶ κατὰ τὴν κρᾶσιν τῶν πολιτειῶν παρὰ πάντας τοὺς ἄλλους εὐδοκιμεῖν εἶναι τῇ πόλει . 
ὥσπερ γὰρ ὁ πᾶς οὑτοσὶ κόσμος οἶμαι συνέστη μὲν ἐκ τεττάρων , ὡς ὁ παλαιὸς λόγος , αὐτὸ δ’ ἕκαστον αὖ τούτων μετέχει τῇ φύσει καὶ τῶν λοιπῶν , τῷ δ’ ὑπερβάλλοντι τὴν ἐπωνυμίαν χωρὶς ἕκαστον εἶδος εἴληφεν , οὕτω καὶ τὰς πολιτείας , εἰ καὶ ὅτι μάλιστα κεχωρισμέναι τυγχάνουσι , μετέχειν ἁμωσγέπως ἀλλήλων εἰκός ἐστιν , εἴπερ βασιλείαν ὀρθὴν καὶ δικαίαν ὄψεσθαι μέλλομεν , ἢ τῶν ὀλίγων ὡσαύτως δὲ πολλῶν ἀρχήν . 
γνοίη δ’ ἄν τις , εἰ τὰς μὲν βασιλείας τὰς ἐν τῇ πόλει πρὸς τὰς ἑτέρωθί που βασιλείας ἐπὶ τῶν αὐτῶν χρόνων , ἢ τῆς Ἑλλάδος ἢ τῆς βαρβάρου γεγονυίας ὁρῴη , τὴν δ’ αὖ δημοκρατίαν τὴν 
Ἀθήνησι πρὸς τὰς ἑτέρων δημοκρατίας , καὶ μὴν τό γε τῆς βουλῆς συνέδριον πρὸς τὰ ἑτέρωθί που κύρια καὶ ἡγούμενα . 
εἰ γὰρ δεῖ τῶν ἄλλων ἀποστάντα ὑπὲρ τῆς δημοκρατίας μόνης εἰπεῖν , φανήσονται τοῖς μὲν βουλήμασι καὶ ταῖς ἐπιθυμίαις πολλῷ προπετέστεροι καὶ ὑβριστότεροι πάντες οἱ τοῦ σχήματος τούτου μετασχόντες , τῷ δ’ ἀξιώματι καὶ τῇ λαμπρότητι μηδ’ ἐγγὺς τοῖς ἀπὸ τῆς πόλεως γεγενημένοι . 
καὶ μὴν ἐκεῖνό γε ἡ πόλις πρώτη κατέδειξε , μὴ τίθεσθαι πλούτῳ μηδὲ θαυμάζειν . 
οὔτε γὰρ τοὺς ὑπερέχοντας ταῖς οὐσίαις οὐδεπώποτε ἐπῆρεν , ἀλλ’ ὅσον μὴ ἀδικεῖσθαι διὰ τοῦτο , τοσοῦτον αὐτοῖς ἠξίου παρ’ αὑτῆς ὀφείλεσθαι , οὔτε τοῖς ἀρετῇ μὲν ὑπερφέρουσι , χρήμασι δ’ ἡττημένοις , οὐδαμοῦ πώποτ’ ἔλαττον ἔνειμεν , αἰσχρὸν οἶμαι νομίζουσα τῶν μὲν οἰκετῶν οὐ τοὺς εὐπορωτάτους , ἀλλὰ τοὺς πιστοτάτους βελτίστους νομίζειν , τῶν δ’ ἐλευθέρων φασκόντων εἶναι τὴν ἀξίαν ὡρίσθαι χρήμασιν , ἀλλὰ μὴ ὁποῖός τις ἂν αὐτὸς ἕκαστος ᾖ , τοιοῦτον καὶ νομίζεσθαι . 
καὶ γάρ τοι μόνη πόλεων οὐ μετέθηκε τὸν θεσμὸν , οὐδ’ ἐποίησε τὰ τῇ φύσει τρίτα τῷ νόμῳ πρῶτα · οὐδὲ ὥσπερ τῶν φασκόντων φιλοσοφεῖν ἔστιν ἰδεῖν ἐνίους λέγοντας μὲν οὕτω περὶ τούτων , ἔργῳ δὲ ὑποπίπτοντας καὶ συγχωροῦντας ἀεὶ τούτοις οὓς ἂν αἴσθωνται δυνατωτέρους , ἀλλὰ καὶ εἰς ἀρχὰς ἄγουσα καὶ πιστεύουσα καὶ πασῶν ἀξιοῦσα τῶν τιμῶν ἑωρᾶτο οὐ τοὺς ἀπὸ τῶν μεγίστων τιμημάτων , ἀλλὰ τοὺς ἐπιεικεστάτους τὰς φύσεις · ὡς ὅστις εἰς ἀρετῆς λόγον νικῴη , τοῦτον τοῖς πᾶσι νικῶντα . 
ἔδειξε δ’ οὐχ ἥκιστα , ἡνίκα ἴσχυσε τὰ μέγιστα . 
ὄντων γὰρ κατὰ τοὺς αὐτοὺς χρόνους ἐπιφανῶν ἀνδρῶν παρ’ αὐτῇ τῶν μὲν πλουσίων ὑπὲρ τὰ πρῶτα τῶν Ἑλληνικῶν οἴκων , τῶν δ’ ὡς οἷόν τε πενεστάτων , ἐπὶ τὴν προστασίαν τῶν Ἑλληνικῶν ἕνα τῶν ἀπὸ τούτων εἵλετο · καὶ γάρ τοι ὁ μὲν οἷς ἔταξεν εὐδοκίμησεν , ἡ πόλις δ’ οἷς ἔκρινε . 
πολλῶν δ’ ὄντων ἅ τις ἂν περὶ τῆς πολιτείας εἰπεῖν ἔχοι , τὰ μὲν πολλὰ καὶ προκατείληπται καὶ ὁ καιρὸς ἀφαιρεῖται , καὶ οὐ πᾶσα ἀνάγκη λέγειν · ἓν δέ τι προσθεὶς καταλύσω καὶ τὸν περὶ τούτου λόγον . 
τὸ γὰρ εἶναι τό τε βέλτιστον καὶ τὸ κατ’ ἐξουσίαν συμπεπτωκὸς ἐνταυθοῖ , καὶ τὴν μὲν δίαιταν κοινοτάτην ἅπασι , τὰς δὲ τιμὰς τοῖς ἐπιεικεστάτοις ἀνεῖσθαι , πῶς οὐκ ἐλευθέρας πόλεως καὶ πολιτείας ὡς ἀληθῶς , ἐν ᾗ ζῆν μὲν ἔξεστιν , ὡς ἄν τις βούληται , τιμᾶσθαι δὲ καὶ ἰσχύειν οὐ τοῖς βουλομένοις ἔστιν , ἀλλὰ τοῖς ἐξητασμένοις ; 
καὶ γάρ τοι κἀν τοῖς τῶν πολέμων ἀγῶσι κἀν ταῖς χρείαις τὸ εἰκὸς διεσώσαντο , οὐ τὰς ἐξ ἡμισείας οὐδ’ ἂν ἐλάττονος ἔτι μοίρας ἐσπούδαζον ὑπὲρ τῶν πραγμάτων , ἀλλὰ πάντες ἐξ ἴσου ταῖς προθυμίαις κατὰ δύναμιν ἡμιλλῶντο , ὡς ὑπὲρ κοινῆς τῆς πατρίδος καὶ κοινῶν τῶν ἄθλων ἀγωνιζόμενοι , καὶ οὐχ ἑτέροις μὲν τοῦ κινδυνεύειν , ἑτέροις δὲ τοῦ δεσπόζειν , ἂν κρατήσωσι , προκειμένου . 
ἐξ ὧν ὁμόνοια μὲν καὶ πίστις ἀλλήλων ἤνθει κατὰ τὴν πόλιν , εἰ δέ που καὶ διασταῖεν , οὐ χαλεπῶς ἀλλήλους ἐγνώριζον · 
ἀνδρείας δ’ εἴ που δεήσαι , λῆρος ἅπαντα τἄλλα πρὸς ἐκείνους ἦν , ἐμοὶ μὲν οὐδὲ πένταθλοι δοκοῦσιν οἱ πάντα νικῶντες τοσοῦτον τοῖς πᾶσι κρατεῖν . 
ἐν ποίοις δ’ ἄν τις καιροῖς οὐχὶ βελτίων εἴη τῆς πόλεως μεμνημένος ; 
πότερα ἐπὶ στρατείαις ; 
καὶ πόθεν ἂν λάβοι καλλίω παραδείγματα ; 
ἢ ποίοις ἂν λόγοις χρησάμενος βέλτιον ἂν παρακελεύσαιτο ; 
ἀλλ’ ἐν ταῖς πανηγύρεσιν ; 
ἀλλ’ αὐτὴ τούτων ἡγεμών . 
ἀλλ’ ἐν ταῖς ἐκκλησίαις καὶ τῇ τῶν κατὰ τὴν πόλιν διοικήσει ; 
καὶ τίς δήμων αὐτὸς ὀξύτερος καὶ πραότερος , ἢ τίνες δημαγωγοὶ μᾶλλον ἄξιοι θαυμάσαι ; 
ἀλλ’ ἐν τῇ τῶν λόγων ἀσκήσει καὶ τῆς λοιπῆς σοφίας ; 
ἀλλ’ ἔτι καὶ νῦν ἐνταῦθα πάντες συνέρχονται · καὶ τὰ γένη τῶν φιλοσόφων οὐ τέθνηκε τῇ τῆς πόλεως ἀγαθῇ τύχῃ , χωρὶς τοῦ καὶ τοὺς ὅπου δὴ γῆς ἀναγκαίως ἔχειν ἅμα τῶν τε λόγων καὶ τῶν Ἀθηναίων μεμνῆσθαι , καὶ μηδέποτε ἐκβαλεῖν ἂν ἐκ τῆς ψυχῆς τὸ εἴδωλον , ὥσπερ ἐν κατόπτρῳ τοῖς λόγοις ἐμβλέποντας . 
καὶ γάρ τοι πᾶσι μὲν ἀνθρώποις οὕτως αἰδέσιμον τοὔνομα καὶ τοὔδαφος τῆς πόλεως ὡς οὐδὲν ἄλλο ἓν καὶ τὸ αὐτὸ καὶ οὔτ’ ἰδιῶται οὔτε βασιλεῖς μικρὰ ἄττα ἐτίμησαν , ἀλλ’ οὕτως ὥστ’ αὐτοὺς ἀγάλλεσθαι ταῖς ὑπερβολαῖς τῶν τιμῶν αἷς ἐπεδείκνυντο . 
φανερὰ δὲ καὶ ἡ παρ’ αὐτῶν τῶν θεῶν εὔνοια καὶ ψῆφος καὶ διὰ τοῦ κοινοῦ μάντεως καὶ ἐξηγητοῦ τοῦ πατρῴου τῇ πόλει , θύειν τε ὑπὲρ τῶν Ἑλλήνων τὴν προηροσίαν κελευόντων καὶ μητρόπολιν τῶν καρπῶν αὐτὴν ἐπονομαζόντων , ἔτι δὲ στεφανηφορεῖν ἀξιούντων , ὡς διὰ βίου νικῶσαν . 
ἀετόν τε ἐν νεφέλαις αὐτὴν ὁ θεὸς καλεῖ πρὸς τἄλλα πολίσματα . 
μόνῃ δ’ , ὡς ἔοικε , ταύτῃ πόλεων δύο τἀναντία συμβέβηκε · πλεῖστά τε γὰρ καὶ κάλλιστ’ ἀνθρώποις εἴρηται περὶ ταύτης καὶ οὐκ ἔστιν ἥτις ἐλαττόνων τετύχηκε . 
πρὸ μὲν γὰρ τῶν ἄλλων τεθαύμασται , ἄξιον δ’ αὑτῆς οὐδὲν ἤκουσε . 
πρότερον μὲν οὖν ἠγάμην ἀκούων τὸ τῆς σοφίας πρυτανεῖον καὶ τὴν τῆς Ἑλλάδος ἑστίαν καὶ τὸ ἔρεισμα καὶ ὅσα τοιαῦτα εἰς τὴν πόλιν ᾔδετο , νῦν δέ μοι δοκεῖ πάντα ταῦτα εἴσω πίπτειν . 
ἀλλ’ εἴ τινα χρὴ πόλιν θεῶν ὕπαρχον ἢ συγγενῆ προσειπεῖν ἢ τῆς φύσεως τῆς ἀνθρωπείας εἰκόνα καὶ ὅρον , ἥδ’ ἄν μοι δοκεῖ δικαίως κληθῆναι . 
ἀνθ’ ὧν , ὦ ἄνδρες Ἕλληνες , οὔτε φθόνον εἰκὸς ἔχειν τῇ πόλει οὔθ’ ὑποχωροῦντας αἰσχύνεσθαι , ἀλλὰ συναύξειν ἐκ τῶν ἐνόντων καὶ φιλοτιμεῖσθαι . 
τῶν γὰρ 
Ἀθηναίων νικώντων , παρ’ ὑμῖν ἐστι τὸ νικᾶν . 
πάντας μὲν γὰρ ἁπάντων εἶναι ἀρίστους ἀδύνατον . 
ὥσπερ δὲ ὅταν στρατηγὸς προέχῃ , μετέχει τῆς δόξης ἡ πόλις , οὕτω τῆς ἡγουμένης πόλεως τὰ εἰκότα τιμωμένης ἅπασι μέτεστι τῆς φιλοτιμίας . 
οἶμαι δὲ οὐδ’ αὐτοῖς Ἀθηναίοις φέρειν αἰσχύνην , ἄν τις αὐτοῖς πρεσβεύῃ τὴν ἀκρόπολιν . 
χρὴ τοίνυν καὶ ὑμᾶς , ὥσπερ ἀκρόπολίν τινα ἢ κορυφὴν νομίσαντας τῆς Ἑλλάδος καὶ τῶν ὁμοφύλων τὴν πόλιν καὶ ἔργῳ καὶ λόγῳ κοσμεῖν , καὶ μετέχειν τῆς δόξης , ἀλλ’ οὐκ ἀποστερεῖσθαι νομίζοντας . 
εἴργασται καὶ ἡμῖν ὁ λόγος ἀντὶ τοῦ πέπλου κόσμος Παναθηναίων τῇ θεωρίᾳ · δοῦναι δὲ χάριν τῆς αὐτῆς θεοῦ ἧσπερ καὶ ὁ λόγος καὶ ἡ πόλις . 
Ῥώμης ἐγκώμιον ἔθος τοῖς πλέουσι καὶ ὁδοιποροῦσιν εὐχὰς ποιεῖσθαι καθ’ ὧν ἂν ἕκαστος ἐπινοῇ . 
ποιητὴς μὲν οὖν ἤδη τις εἶπε σκώψας εὔξασθαι κατὰ χρυσόκερω λιβανωτοῦ . 
ἡμεῖς δὲ , ὦ ἄνδρες , παρὰ τὴν ὁδὸν τὴν ἐνταῦθα καὶ τὸν πλοῦν εὐχὴν ταύτην ἐποιησάμεθα , οὐκ ἄμουσον οὐδ’ ἐκμελῆ οὐδ’ ἄπο τῆς τέχνης , εἰ σωθείημεν , προσερεῖν ἐν τῷ μέσῳ τὴν πόλιν . 
κατὰ ἰσομετρήτου μὲν οὖν εὔξασθαι τῇ πόλει λόγου οὐκ ἐνῆν , ἀλλ’ ὡς ἀληθῶς εὐχῆς αὖ προσεδεῖτο ἑτέρας , ἴσως μὲν οὖν καὶ μείζονος , δυνηθῆναι τοιοῦτον ἆραι λόγον , ὅστις παρισώσεται τοσῷδε ὄγκῳ πόλεως · προσερεῖν γε μὴν ὑπεσχόμεθα , ὅπως ἂν δυνώμεθα , ἐπειδή γε καὶ ἄλλοι τὰ ἰσομέτρητα σφίσιν αὐτοῖς ἰσομέτρητα ποιοῦσιν αὖ καὶ τοῖς θεοῖς . 
ἀλλ’ , ὦ ἄνδρες , οἱ τῆς μεγάλης ἔνοικοι πόλεως , εἴ τι μέτεστιν ὑμῖν προνοίας μὴ ἐμὲ ψεύσασθαι τὴν εὐχὴν , συνάρασθε τῷ τολμήματι , ἵνα τῶν ἐγκωμίων πρῶτον ἀρχόμενοι καὶ τοῦτο ἔχωμεν λέγειν ὅτι εὐθὺς μὲν τοιούτοις ἀνδράσιν ἐντυχεῖν ἦν , ὑφ’ ὧν τις , κἂν ἄμουσος ᾖ τὸ πρὶν , κατ’ Εὐριπίδην , ἐμμελής τε καὶ δεξιὸς εὐθὺς γίγνεται καὶ δύναται λέγειν καὶ περὶ τῶν μειζόνων ἢ καθ’ αὑτόν · τὴν δὲ πόλιν ᾄδουσι μὲν πάντες καὶ ᾄσονται , τοσούτῳ δὲ ἐλάττω ποιοῦσιν ἢ σιωπῶντες , ὅσῳ παρὰ μὲν τὴν σιωπὴν οὔτε μείζονα οὔτ’ ἐλάττονα ἔστι ποιῆσαι τῆς οὔσης , ἀλλ’ ἀκέραιος τῇ γνώσει μένει , οἱ δὲ λόγοι τοὐναντίον οὗ βούλονται ποιοῦσιν · ἐπαινοῦντες γὰρ οὐ δεικνύουσιν ἀκριβῶς ὃ θαυμάζουσιν , ἀλλ’ ὥσπερ ἂν εἴ τις ζωγράφος σῶμα καλὸν καὶ περίβλεπτον ἐπιχειρῶν δεῖξαι διὰ τέχνης , εἶτα ἀπολείποιτο , πᾶς τις ἂν φαίη δή που λυσιτελεῖν μὴ γράφειν , ἀλλ’ ἢ αὐτὸ ἰδεῖν ἐᾶν , ἢ μὴ δεικνύειν αὐτοῖς ἐπὶ τὸ χεῖρον μιμούμενον , ὣς δὲ καὶ περὶ ταύτης μοι δοκεῖ τῆς πόλεως ἔχειν · ἀφαιροῦσιν οἱ λόγοι τὰ πολλὰ τῶν θαυμάτων καὶ ποιεῖν δοκοῦσί μοι παραπλήσιον ὥσπερ ἂν εἴ τις στρατιᾶς πλῆθος ἐξαγγεῖλαι βουλόμενος , οἷον τῆς Ξέρξου , καὶ πάνυ δὴ θαυμάζων , εἶτα λέγοι μυρίους ἢ δισμυρίους στρατιώτας ἰδεῖν , ἵππον δὲ τόσην καὶ τόσην , οὐδὲ πολλοστὸν μέρος τοῦ παντὸς λέγων ἐν οἷς θαυμάζει . 
ἡ γὰρ δὴ πρώτη λόγου δύναμιν ἐξελέγξασα οὐκ ἐπὶ πᾶν ἐφικνουμένην ἥδε ἐστί · περὶ ἧς μὴ ὅτι εἰπεῖν κατὰ τὴν ἀξίαν ἔστιν , ἀλλ’ οὐδ’ ἰδεῖν ἀξίως αὐτὴν , ἀλλ’ ὡς ἀληθῶς Ἄργου τινὸς πανόπτου , μᾶλλον δὲ τοῦ κατέχοντος αὐτὴν πανόπτου θεοῦ δεῖ . 
τίς γὰρ ἂν τοσάσδε ὀρῶν κορυφὰς κατειλημμένας , ἢ πεδίων νομοὺς ἐκπεπολισμένους , ἢ γῆν τοσήνδε εἰς μιᾶς πόλεως ὄνομα συνηγμένην , εἶτα ἀκριβῶς καταθεάσαιτο ἀπὸ ποίας τοιαύτης σκοπιᾶς ; 
ὅπερ γὰρ ἐπὶ τῆς χιόνος Ὅμηρος ἔφη , χυθεῖσαν αὐτὴν Ὑψηλῶν ὀρέων κορυφὰς καὶ πρώονας ἄκρους καλύπτειν καὶ πεδία λωτεῦντα καὶ ἀνδρῶν πίονα ἔργα , καί τ’ ἐφ’ ἁλὸς πολιῆς , φησὶ , κέχυται λιμέσιν τε καὶ ἀκταῖς , τοῦτο ἄρα καὶ ἥδ’ ἡ πόλις · καλύπτει μὲν ἄκρους πρώονας , καλύπτει δὲ τὴν ἐν μέσῳ γῆν , καταβαίνει δὲ καὶ μέχρι θαλάττης , οὗ τὸ κοινὸν ἀνθρώπων ἐμπόριον καὶ ἡ κοινὴ τῶν ἐν γῇ φυομένων διοίκησις · ὅπου δέ τις αὐτῆς γίγνοιτο , οὐδέν ἐστι τὸ κωλῦον ὁμοίως εἶναι ἐν μέσῳ . 
καὶ μὲν δὴ οὐκ ἐπιπολῆς γε κέχυται , ἀλλ’ ἀτεχνῶς πολὺ ὑπὲρ τὸ παράδειγμα ἐπὶ πλεῖστον ἄνω ἥκει τοῦ ἀέρος , ὡς εἶναι μὴ χιόνος καταλήψει τὸ ὕψος προσεικάσαι , ἀλλὰ μᾶλλον αὐτοῖς τοῖς πρώοσι . 
καὶ ὥσπερ τις ἀνὴρ πολὺ νικῶν τοὺς ἄλλους μεγέθει τε καὶ ῥώμῃ οὐκ ἀγαπᾷ μὴ καὶ ἄλλους ὑπὲρ αὑτὸν ἀράμενος φέρειν , ὣς δὲ καὶ ἥδε ἐπὶ τοσαύτης γῆς ᾠκισμένη οὐκ ἀγαπᾷ , ἀλλ’ ἑτέρας ἰσομετρήτους ὑπὲρ αὑτὴν ἀραμένη φέρει ἄλλας ἐπ’ ἄλλαις . 
ὣς ἄρα ἐπώνυμον αὐτῇ τοὔνομα καὶ οὐδὲν ἀλλ’ ἢ ῥώμη τὰ τῇδε . 
ὥστ’ εἴ τις αὐτὴν ἐθελήσειε καθαρῶς ἀναπτύξαι καὶ τὰς νῦν μετεώρους πόλεις ἐπὶ γῆς ἐρείσας θεῖναι ἄλλην παρ’ ἄλλην , ὅσον νῦν Ἰταλίας διαλεῖπόν ἐστιν , ἀναπληρωθῆναι τοῦτο πᾶν ἄν μοι δοκεῖ καὶ γενέσθαι πόλις συνεχὴς μία ἐπὶ τὸν Ἰόνιον τείνουσα . 
τοσαύτη δὲ οὖσα , ὅσην ἐγὼ μὲν οὐδὲ νῦν ἴσως ἀρκούντως ἐνεδειξάμην , ὀφθαλμοὶ δ’ ἄμεινον μαρτυροῦσιν , οὐχ ὥσπερ ἐπὶ τῶν ἄλλων εἰπεῖν , ὡς ἐνταῦθα ἕστηκεν , οὐδ’ ὅ τις εἶπε περὶ τῆς Ἀθηναίων καὶ Λακεδαιμονίων πόλεως , λέγων τῶν μὲν τὸ μέγεθος διπλάσιον ἢ κατὰ τὴν δύναμιν , τῶν δὲ πολὺ τῆς δυνάμεως ἔλαττον ἂν φανῆναι τὸ μέγεθος , ἀπείη δὲ τὸ βλάσφημον τοῦ παραδείγματος , τοῦτο ἄν τις φαίη καὶ περὶ τῆσδε τῆς πάντα μεγάλης , ὡς ἄρα οὐκ ἀκόλουθον τὴν δύναμιν τῷ τοσούτῳ μεγέθει κατεσκευάσατο . 
ἀλλ’ ἔστιν εἰς μὲν τὴν ὅλην ἀρχὴν βλέψαντα μηκέτι τὴν πόλιν θαυμάζειν , πολλοστὸν μέρος τῆς ἁπάσης ἄρχειν νομίσαντα γῆς , εἰς δ’ αὐτὴν τὴν πόλιν καὶ τοὺς τῆς πόλεως ὅρους ἰδόντα μηκέτι θαυμάζειν , εἰ ὑπὸ τοσαύτης ἄρχεται πᾶσα ἡ οἰκουμένη . 
ὅπερ γάρ τις ἔφη τῶν λογοποιῶν περὶ τῆς Ἀσίας , λέγων ὅσην ὁ ἥλιος πορεύεται , ταύτης πάσης ἄρχειν ἄνδρα ἕνα , — οὐκ ἀληθῆ λέγων , εἰ μὴ πᾶσαν Λιβύην καὶ τὴν Εὐρώπην ἐξαίρετον ἐποιεῖτο τῶν ἡλίου δυσμῶν τε καὶ ἀνατολῶν— τοῦτο νῦν ἐξενίκησεν ἀληθὲς εἶναι , τὴν ἴσην τε ἡλίου πορείαν εἶναι κτῆσιν ὑμετέραν καὶ τὸν ἥλιον διὰ τῆς ὑμετέρας πορεύεσθαι . 
οὐ γὰρ σκόπελοι θαλάττιοι , οὐδὲ Χελιδονέαι καὶ Κυανέαι τὴν ὑμετέραν ἀρχὴν ὁρίζουσιν , οὐδ’ ἵππου δρόμος ἡμερήσιος ἐπὶ θάλατταν , οὐδ’ ἐπὶ τακτοῖς ὅροις βασιλεύετε , οὐδ’ ἕτερος προαγορεύει μέχρι οὗ δεῖ κρατεῖν , ἀλλ’ ἡ μὲν θάλαττα ὥσπερ ζώνη τις ἐν μέσῳ τῆς οἰκουμένης ὁμοίως καὶ τῆς ὑμετέρας ἡγεμονίας τέταται . 
περὶ δὲ αὐτὴν αἱ ἤπειροι μεγάλαι μεγαλωστὶ κέκλινται , πρὸς ὑμᾶς ἀεί τι ἐνθένδε πληροῦσαι . 
ἄγεται δὲ ἐκ πάσης γῆς καὶ θαλάττης ὅσα ὧραι φύουσι καὶ χῶραι ἕκασται φέρουσι καὶ ποταμοὶ καὶ λίμναι καὶ τέχναι Ἑλλήνων καὶ βαρβάρων . 
ὥστε εἴ τις ταῦτα πάντα ἐπιδεῖν βούλοιτο , δεῖ αὐτὸν ἢ πᾶσαν ἐπελθόντα τὴν οἰκουμένην οὕτω θεάσασθαι , ἢ ἐν τῇδε τῇ πόλει γενόμενον . 
ὅσα γὰρ παρ’ ἑκάστοις φύεται καὶ κατασκευάζεται , οὐκ ἔστιν ὡς οὐκ ἐνταῦθα ἀεὶ καὶ περιττεύει . 
τοσαῦται δ’ ἀφικνοῦνται δεῦρο κομίζουσαι παρὰ πάντων ὁλκάδες ἀνὰ πᾶσαν μὲν ὥραν , πᾶσαν δὲ φθινοπώρου περιτροπὴν , ὥστ’ ἐοικέναι τὴν πόλιν κοινῷ τινι τῆς γῆς ἐργαστηρίῳ . 
φόρτους μὲν ἀπ’ Ἰνδῶν , εἰ βούλει δὲ , καὶ τῶν εὐδαιμόνων Ἀράβων , τοσούτους ὁρᾶν ἔξεστιν ὥστε εἰκάζειν γυμνὰ τὸ λοιπὸν τοῖς ἐκεῖ λελεῖφθαι τὰ δένδρα καὶ δεῦρο δεῖν ἐκείνους ἐλθεῖν , ἐάν του δέωνται , τῶν σφετέρων μεταιτήσοντας · ἐσθῆτας δὲ αὖ Βαβυλωνίους καὶ τοὺς ἐκ τῆς ἐπέκεινα βαρβάρου κόσμους πολὺ πλείους τε καὶ ῥᾷον εἰσαφικνουμένους ἢ εἰ ἐκ Νάξου ἢ Κύθνου Ἀθήναζε ἔδει κατᾶραι τῶν ἐκεῖ τι φέροντας . 
γεωργίαι δὲ ὑμῶν Αἴγυπτος , Σικελία , Λιβύης ὅσον ἥμερον . 
κατάπλοι δὲ καὶ ἀπόπλοι οὔποτε λείπουσιν . 
ὥστε εἶναι θαυμάσαι μὴ ὅτι περὶ τοῦ λιμένος , ἀλλὰ καὶ περὶ τῆς θαλάττης , ὅτι περ ἐξαρκεῖ ὁλκάσιν . 
ἀτεχνῶς δὲ ὅπερ Ἡσίοδος ἔφη περὶ τῶν τοῦ Ὠκεανοῦ περάτων , εἶναι τόπον οὗ συντετρῆσθαι πάντα εἰς μίαν ἀρχήν τε καὶ τελευτὴν , εἰς αὐτὴν συντέτρηται · καὶ πάντα ἐνταῦθα συμπίπτει , ἐμπορίαι , ναυτιλίαι , γεωργίαι , μετάλλων κάθαρσις , τέχναι ὁπόσαι εἰσί τε καὶ γεγένηνται , πάντα ὅσα γεννᾶται καὶ φύεται . 
ὅ τι δ’ ἂν μὴ ἐνταῦθα ἴδῃ τις , οὐκ ἔστι τῶν γενομένων , ἢ γιγνομένων · ὥστε μὴ εἶναι ῥᾴδιον διακρῖναι πότερον ἡ πόλις ὑπερέχει πλεῖον εἰς τὰς πόλεις τὰς οὔσας , ἢ ἡ ἀρχὴ τὰς ἀρχὰς τὰς πώποτε γενομένας . 
ἐρυθριῶ δῆτα , εἰ τοσούτων καὶ τηλικούτων εἰρημένων , εἶτα μὴ ἔχοντος τοῦ λόγου φανοῦμαι μεμνημένος ἢ βαρβαρικῆς τινος ἀρχῆς ἢ Ἑλληνικῆς δυνάμεως καὶ δοκῶ τοὐναντίον ποιήσειν τοῖς Αἰολεῦσι ποιηταῖς . 
ἐκεῖνοι μὲν γὰρ ἐπειδάν τι βούλωνται τῶν καθ’ αὑτοὺς φαυλίσαι , μεγάλῳ αὐτὸ παρέβαλον καὶ παρ’ ἀρχαίῳ περιφανεῖ , ἡγούμενοι μάλιστ’ ἂν οὕτως ἐξελέγξειν , ἐγὼ δὲ τὰ ὑμέτερα οὐκ ἔχων ἐπιδεικνύειν ἄλλως ὅσῳ ὑπερέχει , παραβαλῶ μικροῖς ἀρχαίοις · πάντα γὰρ ὑμεῖς καὶ τὰ μέγιστα μικρότατα ἀπεφήνατε ταῖς ὑπερβολαῖς . 
ἐπεὶ ἐγὼ μὲν τὰ μέγιστα ἐκλέξας ἐρῶ , ὑμεῖς δ’ ἴσως γελάσεσθε ἐπ’ αὐτοῖς . 
τοῦτο μὲν δὴ τὴν Περσῶν ἀρχὴν σκεψώμεθα , ἣ πάνυ ποτὲ ἐν τοῖς Ἕλλησιν ἐβεβόητο , καὶ μέγαν παρέσχετο ἐπώνυμον καλεῖσθαι τὸν ἔχοντα αὐτὴν βασιλέα—τὰς γὰρ πρὸ αὐτῆς φαυλοτέρας οὔσας ἐάσω · —καὶ πάντα ἴδωμεν ἑξῆς , τό τε μέγεθος καὶ τὰ γιγνόμενα ἐπ’ αὐτῆς . 
δεῖ γὰρ οὖν καὶ τοῦτο συνεξετάζειν , ὅπως αὐτοί τε ἀπέλαυον ὧν ἐκέκτηντο καὶ τοὺς ἀρχομένους παρεσκεύαζον . 
πρῶτον μὲν τοίνυν , ὅπερ νῦν ὑμῖν τὸ Ἀτλαντικὸν πέλαγος δύναται , τοῦτ’ ἦν ἁπλῶς τότε τῷ βασιλεῖ θάλαττα · 
ἐνταῦθα ὡρίζετο αὐτῷ ἡ ἀρχὴ , ὥστε Ἴωνας καὶ Αἰολέας ἐν πέρασι γῆς εἶναι τῆς ἐκείνου . 
εἰς δέ γε τὴν Ἑλλάδα διαβῆναί ποτε ἐπιχειρήσας ὁ τῶν ἀπὸ ἡλίου ἀνίσχοντος μέχρι δυομένου βασιλεὺς τοσοῦτον ἐθαυμάσθη , ὅσον μεγάλως ἠτύχησε · καὶ τοῦτο ἐπίδειγμα ἐποιήσατο τῆς αὑτοῦ λαμπρότητος , ὅτι πολλῶν καὶ μεγάλων ἔσχε στερηθῆναι . 
ὁ δὴ τῆς μὲν Ἑλλάδος τοσοῦτον ἀποσχὼν τοῦ κρατῆσαι , 
Ἰωνίαν δὲ ἔχων ἐν ἐσχατιαῖς , ἦ που οὐκ εἰς δίσκου φορὰν λέλειπται τῆς ὑμετέρας ἀρχῆς , ἢ ὅσον τόξευμα ἐξικνεῖται , ἀλλὰ τῷ ἡμίσει παντὶ τῆς οἰκουμένης , καὶ πρὸς αὐτῇ τῇ θαλάττῃ . 
οὐ τοίνυν οὐδὲ μέχρι τούτων τῶν ὅρων ἐκεῖνός γε κυρίως ἀεὶ βασιλεὺς , ἀλλ’ ὅπως ἢ Ἀθηναῖοι δυνάμεως , ἢ Λακεδαιμόνιοι ἔχοιεν τύχης , νῦν μὲν ἕως Ἰώνων καὶ Αἰολέων καὶ θαλάττης βασιλεὺς , πάλιν δὲ οὐκέτι 
Ἰώνων , οὐδὲ ἕως θαλάττης , ἀλλ’ ἄχρι Λυδῶν , οὐχ ὁρῶν θάλατταν ἐκ τῶν πρὸς ἑσπέραν Κυανέων , ἀτεχνῶς ὥσπερ ἐν παίδων παιδιᾷ βασιλεὺς ὢν , ἄνω μένων , πάλιν κατιὼν , τῶν συγχωρησόντων βασιλεύειν δεόμενος . 
ἐδήλωσε δὲ ἡ σὺν Ἀγησιλάῳ δύναμις καὶ πρὸ ἐκείνου ἡ τῶν σὺν 
Κλεάρχῳ μυρίων , ἡ μὲν ἕως Φρυγίας ὡς δῑ οἰκείας διελθοῦσα , ἡ δὲ ὑπὲρ τὸν Εὐφράτην ὡς δῑ ἐρημίας ἀφικομένη . 
ἅ γε μὴν ἀπέλαυον τῆς ἀρχῆς κατὰ τὴν Οἰβάρου σοφίαν , ὃς πρῶτος εἰπεῖν λέγεται Κύρῳ δυσχεραίνοντι τὴν πολλὴν πλάνην δεῖν αὐτὸν καὶ ἀνάγκην εἶναι πανταχοῖ περιφοιτᾶν τῆς ἀρχῆς ἑκόντα τε καὶ ἄκοντα , εἰ μέλλοι βασιλεύειν , ὁρῶντα εἰς τὴν βύρσαν , ὡς ἐφ’ ἃ μὲν αὐτῆς βαίνοι ταπεινὰ ἐγίγνετο καὶ τῆς γῆς ἔψαυεν , ἀφ’ ὧν δὲ ἀπαλλάττοιτο , αὖθις ἀνίστατο καὶ πάλιν πατοῦντος ἐταπεινοῦτο . 
μετανάσται τινὲς βασιλεῖς καὶ Σκυθῶν τῶν νομάδων τοσοῦτον διέφερον , ὅσον οὐκ ἐφ’ ἁμαξῶν περιῄεσαν , ἀλλ’ ἐφ’ ἁρμαμαξῶν · νομάδες τινὲς βασιλεῖς καὶ πλάνητες διὰ τὴν ἀπιστίαν καὶ τὸν φόβον τῆς ἐν ταὐτῷ καθέδρας , πιέζοντες ὡς ἀληθῶς ὥσπερ τινὰ βύρσαν τὴν ἑαυτῶν χώραν καὶ τούτῳ κρατοῦντες νῦν μὲν Βαβυλῶνα , πάλιν δὲ Σοῦσα , εἶτα Ἐκβάτανα , οὐχ ὅπως ἂν ἀεὶ κατέχειν εἰδότες οὐδὲ τημελοῦντες ὥσπερ νομεῖς . 
καὶ γὰρ τοιαῦτα ἦν ὡς ἀληθῶς , ὥσπερ ἀπιστούντων μὴ αὑτῶν εἶναι τὴν ἀρχήν . 
οὐ γὰρ ὡς οἰκείων ἐφρόντιζον , οὐδὲ ηὖξον εἰς κάλλος καὶ μέγεθος οὔτε τὰς πόλεις οὔτε τὰς χώρας , ἀλλ’ ὥσπερ οἱ εἰς μὴ προσήκοντα ἐμπεσόντες αἰσχρῶς καὶ κακῶς ἀνήλισκον , τοῦτο ζητοῦντες , ὅπως ἀσθενεστάτων ἄρξουσι , καὶ ὥσπερ ὑπὲρ μιαιφονιῶν ἁμιλλώμενοι πρὸς ἀλλήλους ὁ δεύτερος ἀεὶ τὸν πρότερον κατὰ τοὺς πεντάθλους ὑπερβαλεῖν ἐπειρᾶτο . 
καὶ ἦν ἀγώνισμα ὡς πλείστους ἀποσφάξαι καὶ ὡς πλείστους ἀναστάτους ποιῆσαι οἴκους καὶ δήμους καὶ ὅρκους ὡς πλείστους ψεύσασθαι · 
ταῦτά τε δὴ τῆς περιβλέπτου δυνάμεως ἀπέλαυον καὶ ἃ τούτοις αὖ παρέπεσθαι φύσεως νόμος διέταξε , μίση καὶ ἐπιβουλὰς ἐκ τῶν οὕτω διατεθειμένων καὶ ἀποστάσεις καὶ μάχας ἐν ἀλλήλοις καὶ συνεχεῖς ἔριδας καὶ ἀπαύστους φιλονεικίας . 
αὐτοὶ μὲν δὴ ταῦτα ἀπέλαυον , ὥσπερ ἐκ κατάρας μᾶλλον ἄρχοντες ἢ κατ’ εὐχὴν , οἱ δὲ ἀρχόμενοι πάντα ἃ τοὺς ὑπὸ τῶν τοιούτων ἀρχομένους ἀνάγκη , σχεδὸν δέ τι καὶ προείρηται . 
φοβερὸν μὲν γὰρ ἦν γονεῦσι παιδὸς εὐμορφία , φοβερὸν δὲ γυναικὸς ἀνδρί · ἔδει δὲ ἀπολωλέναι οὐ τὸν πλεῖστα ἀδικήσαντα , ἀλλὰ τὸν πλεῖστα κεκτημένον . 
πόλεων δὲ ἀναιρέσεις καὶ κατασκαφαὶ τότε πλείους ἢ νῦν ὀλίγου δέω λέγειν εἰσὶν οἰκισμοί . 
ῥᾷον δὲ ἦν πολεμοῦντα ἢ ὑπακούοντα σωθῆναι , ἐν μὲν γὰρ ταῖς μάχαις ῥᾳδίως ἡττῶντο , ἐν δὲ ταῖς ἐξουσίαις οὐ μετρίως ὕβριζον · καὶ τοὺς μὲν θεραπεύοντας ὡς δούλους ὑπερεώρων , τοὺς δὲ ἐλευθέρους ὡς ἐχθροὺς ἐκόλαζον , ἐξ ὧν μισοῦντές τε καὶ μισούμενοι διῆγον . 
καὶ γὰρ οὖν πολλάκις τοὺς ὑπηκόους μᾶλλον τῶν πολεμίων ἐδεδοίκεισαν , τὰ πλείω διαλλακτῇ τῷ πολέμῳ χρώμενοι . 
αἴτιον δ’ ἦν , οὔτε ἐκεῖνοι ἄρχειν ἠπίσταντο οὔτε οἱ ἀρχόμενοι τὸ ἀκόλουθον ἀπεπλήρουν . 
οὐ γὰρ ἔνεστιν ἄρχεσθαι καλῶς , ὅταν κακῶς οἱ ἄρχοντες ἄρχωσιν . 
οὔπω γὰρ ἥ τε ἀρχὴ καὶ τὸ δεσπόζειν διῄρητο , ἀλλ’ ἦν ἴσον βασιλεὺς καὶ δεσπότης . 
οὐκοῦν εἰκότως οὐδ’ ἐπὶ μεγάλα προῆλθον , οὐ γὰρ πρόεισιν οἴκου περαιτέρω τοῦτο τοὔνομα , ὅταν δ’ εἰς πόλεις τε καὶ ἔθνη ἀφίκηται , ῥᾳδίως παύεται . 
Ἀλέξανδρος δ’ αὖ ὁ τὴν μεγάλην ἀρχὴν μέχρι τῆς ὑμετέρας κτησάμενος καὶ καταδραμὼν τὴν γῆν ὡς ἀληθῶς δὴ κτησαμένῳ βασιλείαν μᾶλλον ἔοικεν ἢ βασιλεύσαντι . 
ὥσπερ γὰρ ἂν εἴ τις ἰδιώτης συγκτήσαιτο μὲν γῆν πολλὴν καὶ ἀγαθὴν , πρὶν δὲ λαβεῖν ἀπ’ αὐτῆς τοὺς καρποὺς τελευτήσειεν , ὣς δὲ κἀκείνῳ μοι δοκεῖ συμβῆναι . 
προῆλθε μὲν γὰρ ἐπὶ πλεῖστον τῆς γῆς καὶ τοὺς ἀντιστάντας ἅπαντας κατέστραπτο καὶ τῶν χαλεπῶν ἁπάντων ἀκριβῶς ἀπέλαυσε · καταστήσασθαι δ’ οὐκ ἠδυνήθη τὴν ἀρχὴν οὐδ’ ἐπιθεῖναι πέρας τοῖς πεπονημένοις , ἀλλ’ ἀπέθανεν ἐν μέσῃ τῇ τῶν πραγμάτων πορείᾳ . 
ὥστ’ ἐκεῖνον μὲν μάχας ἄν τις φαίη πλείστας κατορθῶσαι , βασιλεῦσαι δὲ ἐλάχιστα , καὶ γενέσθαι μὲν ἀγωνιστὴν μέγαν περὶ βασιλείας , ἀπολαῦσαι δ’ οὐδὲν ἄξιον τῆς διανοίας καὶ τῆς τέχνης , ἀλλὰ παθεῖν παραπλήσιον ὥσπερ ἂν εἴ τις τὸν Ὀλυμπικὸν ἀγῶνα ἀγωνιζόμενος καὶ κρατήσας τοὺς ἀντιπάλους , εἶτα ἐπαποθάνοι τῇ νίκῃ , πρὶν εὖ καὶ καλῶς τῇ κεφαλῇ στέφανον ἁρμόσαι . 
ποίους γὰρ νόμους ἑκάστοις διέθηκεν ; 
ἢ ποίας συντάξεις διηνεκεῖς χρημάτων ἢ στρατιωτῶν ἢ νεῶν ἐποιήσατο ; 
ἢ ποίᾳ συνήθει διοικήσει τὰ πράγματα ἤγαγεν αὐτομάτως προϊούσῃ χρόνων τακταῖς περιόδοις ; 
ποῖα πολιτεύματα ἐπολιτεύσατο ἐν τοῖς ἀρχομένοις ; 
ὃ δὲ καὶ μόνον ἄξιον τῆς ἑαυτοῦ φύσεως ἔργον καὶ μνημεῖον κατέλιπε , πρὸς Αἰγύπτῳ τὴν ἐπώνυμον πόλιν , ταύτην εὖ ποιῶν ὑμῖν ᾤκισεν , ὅπως ἔχοιτε καὶ τῆς μεγίστης μετὰ τὴν ὑμετέραν κρατοίητε . 
ὥστε Πέρσας μὲν κατέλυσεν ἄρχοντας , αὑτοῦ δ’ ἐγγύτατα οὐκ ἦρξεν . 
ἐπεί γε μὴν ἐκεῖνος ἐτελεύτησεν , εὐθὺς μὲν ἐσχίσθησαν εἰς μυρία οἱ Μακεδόνες , ἔργῳ δείξαντες ὑπὲρ αὑτοὺς εἶναι τὴν ἀρχὴν , κατέχειν τε οὐδὲ τὴν αὑτῶν ἔτι ἠδύναντο , ἀλλ’ εἰς τοῦτο τύχης ἀφίκοντο ὥστε ἠναγκάσθησαν τὴν σφετέραν αὐτῶν ἐκλιπεῖν , ἵνα τῆς ἀλλοτρίας ἄρχωσιν , ὥσπερ ἐξῳκισμένοι μᾶλλον ἢ κρατεῖν δυνάμενοι , καὶ ἦν ὥσπερ αἴνιγμα , Μακεδόνες οὐκ ἐν Μακεδονίᾳ , ἀλλ’ οὗ δύναιντο βασιλεύοντες ἕκαστοι , ὥσπερ φρουροὶ μᾶλλον τῶν πόλεων καὶ τῶν χωρίων ὄντες ἢ ἄρχοντες , ἀνάστατοί τινες βασιλεῖς , οὐχ ὑπὸ τοῦ μεγάλου βασιλέως , ἀλλ’ ὑφ’ ἑαυτῶν αὐτοὶ γεγενημένοι , εἰ δὲ οἷόν τ’ εἰπεῖν , ἐοικότες σατράπαις ἐρήμοις βασιλέως . 
καίτοι τὴν τοιαύτην κατάστασιν πότερον λῃστείᾳ μᾶλλον ἢ βασιλείᾳ προσεοικέναι φήσομεν ; 
νῦν δὲ ὅροι μὲν δήπουθεν οὐ μεμπτοὶ τῆς ἀρχῆς ἐκτέτανται , οὐδ’ ὥστε εἶναι μέτρῳ λαβεῖν τὸ ἐντὸς αὐτῶν . 
ἀλλ’ οὗ μὲν τότε ὡρίζετο τοῦ Πέρσου ἡ ἀρχὴ , ἐντεῦθεν ἀρξαμένῳ βαδίζειν πρὸς ἑσπέραν πολὺ πλείων ἐστὶν ἡ λοιπὴ τῆς ἐκείνου πάσης . 
ἐκφεύγει δὲ ὑμᾶς οὐδὲν , οὐ πόλις , οὐκ ἔθνος , οὐ λιμὴν , οὐ χωρίον , πλὴν εἴ τινων ἄρα ἀχρηστίαν κατέγνωτε . 
ἐρυθρά τε θάλαττα καὶ Νείλου καταρράκται καὶ λίμνη Μαιῶτις , ἃ τοῖς πρότερον ἐν πέρασι γῆς ἠκούετο , ἴσα καὶ αὐλῆς ἑρκία τῇδε τῇ πόλει . 
ὅν γε μὴν ἠπίστουν τινὲς τῶν λογοποιῶν μηδ’ εἶναι τὸ παράπαν Ὠκεανὸν , μηδὲ περιρρεῖν τὴν γῆν , ποιητὰς δ’ εὑρόντας τοὔνομα ψυχαγωγίας ἕνεκα εἰς ποίησιν θεῖναι , τοῦτον οὕτως καλῶς ἀνεύρετε ὥστε οὐδὲ ἡ ἐνταῦθα νῆσος ὑμᾶς διέφυγε . 
τοσαύτη δὲ οὖσα καὶ τηλικαύτη τὸ μέγεθος ἡ ἀρχὴ πολὺ μείζων ἐστὶ τῇ ἀκριβείᾳ ἢ τῷ κύκλῳ τῆς χώρας . 
οὐ γὰρ Μυσοὶ τὴν βασιλείαν ἔχουσιν οὐδὲ Σάκαι οὐδὲ Πισίδαι οὐδ’ ἄλλοι μέσοι , οἱ μὲν βίᾳ εἰσῳκισμένοι , οἱ δὲ ἀποστάντες , ληφθῆναι δ’ οὐ δυνάμενοι , οὐδ’ ἀκούει μὲν ἡ βασιλέως γῆ , ἔστι δὲ πάντων τῶν ἔχειν αὐτὴν δυναμένων , οὐδὲ σατράπαι μάχονται πρὸς ἀλλήλους ὥσπερ οὐκ ὄντος αὐτοῖς βασιλέως , οὐδὲ πόλεις αἱ μὲν πρὸς τούτους , αἱ δὲ πρὸς ἐκείνους διίστανται , καὶ εἰς μὲν τὰς ἐκπέμπονται φρουροὶ , ἐκ δὲ τῶν ἐκπίπτουσιν , ἀλλ’ ὥσπερ αὐλῆς περίβολος ἐκκεκαθαρμένος , οὕτως ἅπασα ἡ οἰκουμένη χοροῦ ἀκριβέστερον ἓν φθέγγεται , συνευχομένη μένειν τὸν ἅπαντα αἰῶνα τήνδε τὴν ἀρχήν · οὕτως καλῶς ὑπὸ τοῦδε τοῦ κορυφαίου ἡγεμόνος συγκροτεῖται . 
ὑπὸ πάντων δὲ πανταχοῦ ἴσον ἄρχεται , καὶ οἱ μὲν ἐν τοῖς ὄρεσι κατῳκισμένοι ταπεινότεροι τῶν ἐν τοῖς κοιλοτάτοις πεδίοις πρός γε τὸ μὴ ἀντιτάττεσθαι , οἱ δὲ τῶν πεδίων τῶν εὐδαιμόνων κληροῦχοί τε καὶ οἰκήτορες ὑμέτεροι γεωργοί . 
ἤπειρος δὲ καὶ νῆσος οὐδὲν ἐπιδιακέκριται , ἀλλ’ ὥσπερ μία χώρα συνεχὴς καὶ ἓν φῦλον ἅπαντα ὑπακούει σιωπῇ . 
πάντα δὲ ἐξ ἐπιτάγματος καὶ νεύματος τελεῖται ῥᾷον ἤ τις ἂν χορδὴν ψήλειε , κἄν τι γενέσθαι δέῃ , ἀπόχρη δόξαι , καὶ πέπρακται . 
οἱ δὲ ἄρχοντες οἱ πεμπόμενοι ἐπὶ τὰς πόλεις τε καὶ τὰ ἔθνη τῶν μὲν ὑφ’ ἑαυτοῖς ἕκαστοι ἄρχοντές εἰσι , τὰ δὲ πρὸς αὑτούς τε καὶ πρὸς ἀλλήλους ὁμοίως ἅπαντες ἀρχόμενοι . 
καὶ δὴ καὶ τοῦτο φαίη τις ἂν αὐτοὺς τῶν ἀρχομένων διαφέρειν , ὅτι πρῶτοι δεικνύουσιν ὅπως ἄρχεσθαι προσῆκε · τοσοῦτος ἅπασιν ἐνέστακται φόβος τοῦ μεγάλου ἄρχοντος καὶ τὰ πάντα πρυτανεύοντος . 
ὥστε μᾶλλον μὲν ἐκεῖνον εἰδέναι νομίζουσιν ἃ πράττουσιν ἢ σφᾶς αὐτοὺς , μᾶλλον δὲ δεδίασι καὶ αἰδοῦνται ἢ τὸν δεσπότην ἄν τις τὸν αὑτοῦ παρόντα καὶ ἐφεστηκότα καὶ κελεύοντα . 
οὐδεὶς δὲ ἐφ’ ἑαυτῷ τηλικοῦτον φρονεῖ , ὅστις τοὔνομα ἀκούσας μόνον οἷός τ’ ἐστὶν ἀτρεμεῖν , ἀλλ’ ἀναστὰς ὑμνεῖ καὶ σέβει καὶ συνεύχεται διπλῆν εὐχὴν , τὴν μὲν ὑπὲρ αὑτοῦ τοῖς θεοῖς , τὴν δὲ αὐτῷ ἐκείνῳ περὶ τῶν ἑαυτοῦ . 
εἰ δέ τι καὶ μικρὸν ἐνδοῖεν περὶ δίκας τε καὶ ἀξιώσεις , ἢ κοινὰς ἢ ἰδίας τῶν ἀρχομένων , εἴ τινες ἄρα ἄξιοι εἶεν , ὡς ἐκεῖνον ἐκπέμπουσιν εὐθὺς ἐρωτῶντες τί δεῖ ποιεῖν , καὶ μένουσιν ἔς τ’ ἂν ἀποσημήνῃ , οὐχ ἧττον ἢ διδάσκαλον χορός . 
ὥστε οὐδὲν δεῖ φθείρεσθαι περιιόντα τὴν ἀρχὴν ἅπασαν , οὐδ’ ἄλλοτε ἐν ἄλλοις γιγνόμενον τὸ καθ’ ἕκαστον βεβαιοῦσθαι , ὁπότε σφίσι τὴν γῆν πατοίη · ἀλλ’ εὐμάρεια πολλὴ καθημένῳ πᾶσαν ἄγειν τὴν οἰκουμένην δῑ ἐπιστολῆς . 
αἱ δὲ μικρὸν φθάνουσι γραφεῖσαι καὶ πάρεισιν ὥσπερ ὑπὸ πτηνῶν φερόμεναι . 
ὃ δὲ πάντων ἄξιον ἄγασθαί τε καὶ θαυμάζειν καὶ χάριν ἐκτίνειν καὶ λόγῳ καὶ ἔργῳ , τοῦτο νῦν εἰρήσεται . 
τοσαύτην μὲν γὰρ ἔχοντες τὴν ἀρχὴν , οὕτω δ’ ἐγκρατῶς καὶ κατὰ πολλὴν ἐξουσίαν ἄρχοντες , ἐκεῖνο καὶ πολὺ μάλιστα νενικήκατε , ὃ παντελῶς ὑμῶν ἐστιν ἴδιον · μόνοι γὰρ τῶν πώποτε ἐλευθέρων ἄρχετε , καὶ οὐ Καρία δέδοται Τισσαφέρνει , οὐδὲ Φρυγία Φαρναβάζῳ , οὐδὲ Αἴγυπτος ἑτέρῳ , οὐδ’ ὥσπερ οἶκος τοῦ δεῖνος ἀκούει τὸ ἔθνος , ὅτῳ παρεδόθη δουλεύειν , οὐδὲ αὐτῷ ὄντι ἐλευθέρῳ , ἀλλ’ ὥσπερ οἱ ἐν ταῖς κατὰ μίαν πόλεσιν , οὕτω καὶ ὑμεῖς ὥσπερ ἐν μιᾷ πόλει πάσῃ τῇ οἰκουμένῃ πολιτευόμενοι τοὺς ἄρχοντας καθίστατε ἐπ’ αὐτοῖς , οἷον ἐξ ἀρχαιρεσιῶν ἐπὶ προστασίᾳ καὶ προνοίᾳ τῶν ἀρχομένων , οὐκ ἐπὶ τῷ δεσπότας εἶναι . 
ὥστε ὑποχωρεῖ μὲν ἄρχων ἄρχοντι , ὅταν αὐτοῦ ὁ χρόνος ἐξήκῃ , καὶ οὐδ’ ἂν ἀπαντήσειε ῥᾳδίως · τοσοῦτον ἀπέχει τοῦ διενεχθῆναι ἄγαν , ὡς αὐτοῦ τῆς χώρας οὔσης . 
ἔκκλητοι δὲ ὥσπερ ἔφεσις ἐκ δημοτῶν εἰς δικαστήριον σὺν οὐκ ἐλάττονι τῶν δεξαμένων φόβῳ περὶ τῆς κρίσεως ἢ τῶν ποιουμένων γίγνονται . 
ὥστε φαίη τις ἂν τοσαῦτα ἄρχεσθαι τοὺς νῦν ὑπὸ τῶν πεμπομένων , ὁπόσα ἂν αὐτοῖς ἀρέσκῃ . 
πῶς οὖν ταῦτα οὐκ ἐν τοῖς ἐπέκεινα πάσης δημοκρατίας ; 
οὔκουν ἐκεῖ ἔξεστι μετὰ τὴν ἐν τῇ πόλει ψῆφον ἐνεχθεῖσαν ἐλθεῖν ἄλλοσε οὐδ’ ἐπ’ ἄλλους δικαστὰς , ἀλλὰ στέργειν ἀνάγκη τοῖς ἐγνωσμένοις , εἰ μή τις ἐστὶ μικρὰ πόλις , ὥστε προσδεῖσθαι δικαστῶν ὑπερορίων παρὰ τὴν ἀξίαν , ἢ καὶ διώκοντα μὴ κρατήσαντα , μηδὲ τῷ νενικῆσθαι · ἀλλὰ μένει δικαστὴς ἕτερος μέγας , ὃν οὔποτε οὐδὲν ἐκφεύγει τῶν δικαίων · κἀνταῦθα δὴ πολλὴ καὶ εὐσχήμων ἰσότης μικροῦ πρὸς μέγαν καὶ ἀδόξου πρὸς ἔνδοξον καὶ πένητος δὴ πρὸς πλούσιον καὶ γενναῖον ἀγεννοῦς , καὶ τὸ τοῦ Ἡσιόδου συμβαίνει , ῥεῖα μὲν γὰρ βριάει , ῥέα δὲ βριάοντα χαλέπτει οὗτος ὁ δικαστής τε καὶ ἡγεμὼν , ὅπως ἂν τὸ δίκαιον ἄγῃ , ὥσπερ πνεῦμα ἐν νηὶ , οὐ δή που πλουσίῳ μὲν μᾶλλον , πένητι δὲ ἧττον χαριζόμενόν τε καὶ παραπέμπον , ἀλλ’ ὅτῳ γένοιτο ἀεὶ , τοῦτον ὁμοίως ὠφελοῦν . 
δίειμι δὴ καὶ τὰ Ἑλληνικὰ , ἐπειδήπερ ἐνταῦθα ἐγενόμην τοῦ λόγου , αἰσχυνόμενος μὲν καὶ δεδιὼς μὴ δόξω μικρολογεῖσθαι . 
οὐ μὴν ἀλλ’ , ὅπερ ἀρτίως εἶπον , οὐκ ἴσα ἴσοις παραβάλλων δίειμι , ἀλλ’ οὐκ ὄντων ἑτέρων παραδειγμάτων ἀναγκάζομαι τοῖς οὖσι χρῆσθαι . 
εἶτα καὶ γελοῖον τοῦτο μὲν αὐτὸ θαυμάζειν καὶ δεικνύειν ὅτι οὐκ ἔστιν εὑρεῖν ἴσα τοῖς ὑμετέροις ἕτερα οὐδ’ ἐγγὺς , ἀλλὰ πάντα ὑπὸ τούτων ἀποκρύπτεται , περιμένειν δὲ τηνικαῦτα παρεξετάσαι , ὁπηνίκα ἴσων ἔχοιμεν μνημονεῦσαι , οὐκ οἶμαί γε δεῖν , ὅτι γε οὐδὲ θαυμαστὰ ὁμοίως ἂν ἦν , εἴ τινα εἴχομεν εἰπεῖν ὅμοια . 
καὶ μὴν οὐδ’ ἐκεῖνό γε ἀγνοῶ , ὅτι ταῦτ’ ἔτι φαυλότερα ὧν ἀρτίως ἐξήτασα περιβολῇ τε ἀρχῆς καὶ ὄγκῳ πραγμάτων φανεῖται τὰ Ἑλληνικὰ τῶν Περσικῶν . 
ἀλλὰ τὸ τοὺς μὲν βαρβάρους ταῖς περιουσίαις καὶ ταῖς δυνάμεσιν ὑπερβαλέσθαι , τοὺς δὲ Ἕλληνας σοφίᾳ καὶ σωφροσύνῃ παρελθεῖν , μέγα μοι δοκεῖ καὶ παντελὲς εἰς ἀρετῆς εἶναι λόγον καὶ παντὸς ἀγώνισμα λαμπρότερον . 
τοῦτ’ οὖν ἐρῶν ἔρχομαι , ὅπως ἐκεῖνοι καὶ πηλίκοις οὖσι τοῖς ἑαυτῶν ἐχρήσαντο πράγμασι · κἂν φανῶσι πολὺ μικρότερα διασώσασθαι μὴ δυνηθέντες , δῆλον τὸ συνθησόμενον εἰς τὴν ψῆφον . 
ἔπραξαν μὲν γὰρ πᾶν ὑπὲρ ἀρχῆς καὶ ἡγεμονίας Ἀθηναῖοι καὶ Λακεδαιμόνιοι , καὶ ἦν αὐτῶν ἡ δύναμις πλεῖν τὴν θάλατταν καὶ τῶν Κυκλάδων ἄρχειν καὶ τὰ ἐπὶ Θρᾴκης ἔχειν καὶ Πύλας καὶ Ἑλλήσποντον καὶ 
Κορυφάσιον · καὶ ταῦτ’ ἦν ἡ δύναμις . 
καὶ ἔπαθον δὴ παραπλήσιον ὥσπερ ἂν εἴ τις σώματος ἐπιθυμῶν γενέσθαι κύριος ὄνυχάς τινας καὶ ἄκρα λάβοι ἀντὶ ὅλου τοῦ σώματος καὶ ταῦτα ἔχειν οἴοιτο ἅπερ ἐβούλετο · ὣς δὲ κἀκεῖνοι ἡγεμονίας ἐπιθυμήσαντες νησίδια καὶ ἄκρας ἐπὶ θαλάττῃ καὶ λιμένας καὶ τοιαῦτα ἐξεκαρπώσαντο καὶ κατετρίφθησαν περὶ τὴν θάλατταν , ὀνειροπολήσαντες ἡγεμονίαν μᾶλλον ἢ κτήσασθαι δυνηθέντες . 
γενόμενοι δὲ ὅμως ἐπὶ καιρῶν ὥσπερ ἐν κλήρου περιόδῳ ἐπιστάται τῶν Ἑλλήνων ἑκάτεροι οὐδ’ εἰς μίαν , ὡς εἰπεῖν , γενεὰν διεσώσαντο τὴν τάξιν · οὔκουν ἀμέμπτως γε · ἀλλὰ τοῦτο δὴ τὸ λεγόμενον τὴν Καδμείαν νίκην ἐνίκων ἀλλήλους περὶ τῆς ἡγεμονίας , ὥσπερ οὐκ ἀξιοῦντες τοὺς ἑτέρους μόνους μισεῖσθαι ἀεὶ οἱ ἕτεροι , ἀλλ’ αὐτοὶ τοῦ μέρους μεταλαμβάνειν . 
τοῦτο μὲν γὰρ Λακεδαιμονίων εἷς ἡγεμὼν οὕτω διέθηκε τοὺς Ἕλληνας ὥστ’ ἀπαλλαγέντας ἀπ’ αὐτῶν ἑκόντας , μόνους ἑαυτοῖς ἑτέρους ἄρχοντας ζητῆσαι . 
δόντες δ’ ἑαυτοὺς Ἀθηναίοις , ὡς χρόνος οὐ πολὺς διῆλθε , μετέγνωσαν , οὔτε τῶν φόρων φέροντες τὴν ἀμετρίαν οὔτε τοὺς ἐπὶ τῇ τούτων προφάσει παρακλέπτοντας αὐτοὺς , ἀνάσπαστοί γε γενόμενοι καθ’ ἕκαστον ἐνιαυτὸν Ἀθήνησι περὶ τῶν παρ’ ἑαυτοῖς ὑφέξοντες λόγον , κληρούχων τε σφίσιν ἐπὶ τὴν γῆν πεμπομένων καὶ παρὰ τοὺς φόρους ἀργυρολόγων , εἴ που χρεία κατάσχοι ἑτέρα · προσέτι τάς τε ἀκροπόλεις ἐλευθέρας ἔχειν οὐ δυνάμενοι καὶ ἐπὶ τοῖς δημαγωγοῖς ὄντες τοῖς ἐκείνων , εὖ καὶ χεῖρον φρονοῦσιν ὁμοίως , στρατεύσασθαί τε ἀναγκαζόμενοι στρατείας οὐκ ἀναγκαίας ἐν ἱερομηνίαις καὶ ἑορταῖς πολλάκις , ὡς δ’ εἰπεῖν ἁπλῶς , οὐδὲν τηλικοῦτον τῆς προστασίας ἀπολαύοντες ἀνθ’ ὅτου ταῦτα ἄξιον ἦν ὑπομεῖναι . 
δυσχεραίνοντες δ’ ἐκ τούτων τοὺς Ἀθηναίους οἱ πολλοὶ καὶ πρὸς τοὺς Λακεδαιμονίους πάλιν μεταστάντες τὸν αὐτὸν τρόπον ὅνπερ πρότερον ἀπ’ ἐκείνων πρὸς τοὺς Ἀθηναίους , ὑπ’ ἐκείνων πάλιν ἐξηπατήθησαν . 
προειπόντες γὰρ ὑπὲρ τῆς τῶν Ἑλλήνων ἐλευθερίας πολεμήσειν Ἀθηναίοις καὶ τούτῳ προσαγόμενοι τοὺς πολλοὺς , ἐπειδὴ καθεῖλον ἐκεῖνοι τὰ τείχη καὶ κύριοι τῶν πραγμάτων καὶ τοῦ ταῦτα ποιεῖν ἐγένοντο , τοσοῦτον ὑπερεβάλλοντο ὥστε τυραννίδας ἐν πάσαις ταῖς Ἑλληνίσι πόλεσι κατέστησαν , ἃς προσεῖπον εὐφήμως δεκαρχίας · καὶ μίαν καθελόντες τὴν Ἀθηναίων δυναστείαν πολλὰς τὰς παρ’ αὑτῶν ἀντεισῆγον , αἳ οὐκ Ἀθήνησιν οὐδ’ ἐν Σπάρτῃ διὰ τέλους κακῶς ἐποίουν τοὺς ἀρχομένους , ἀλλ’ ἐν αὐτοῖς τοῖς σφετέροις ἑκάστου χωρίοις συνεχῶς ἱδρυμέναι καὶ οἷον συμπεπλεγμέναι . 
ὥστ’ εἰ ἀρχόμενοι τοῦ πολέμου προεῖπον τοῖς Ἕλλησιν ὅτι ὑπὲρ τούτου πολεμήσουσιν Ἀθηναίοις , ὅπως μείζω καὶ πλείω σφᾶς ἐκείνων κακὰ ἐργάσαιντο καὶ δείξαιεν ἐλευθερίαν αὐτοῖς ὄντα τὰ ἀπ’ ἐκείνων , μὴ ἂν αὐτοὺς ἄμεινον βεβαιῶσαι τὴν ἐπαγγελίαν . 
καὶ γὰρ οὖν ἡττῶντο μὲν εὐθέως ἑνὸς φυγάδος , κατελείποντο δὲ ὑπὸ 
Θηβαίων , ἐμισοῦντο δὲ ὑπὸ Κορινθίων , ἐπίμπλατο δὲ ἡ θάλαττα τῶν ἁρμοστῶν ἐκπιπτόντων , ἅτε ἀναρμόστων καὶ οὐ κατὰ τοὔνομα ἐγκατασταθέντων τε καὶ ἐχόντων τὰς πόλεις . 
ἐπειδή τε τοῖς ἐκείνων ἀδικήμασι καὶ τῷ μίσει τῷ διὰ ταῦτα εἰς αὐτοὺς παρὰ τῶν Ἑλλήνων αὐξηθέντες Θηβαῖοι ἐκράτησαν αὐτῶν τὴν ἐν Λεύκτροις μάχην , ὁμοῦ τε Λακεδαιμόνιοι ἐκποδὼν ἦσαν καὶ Θηβαίους οὐδεὶς αὖ φέρειν ἠδύνατο μίαν μάχην εὐτυχήσαντας . 
ἀλλά τοι ἐφάνθη λυσιτελοῦν ἔτι τὴν Καδμείαν ἀνέχεσθαι μᾶλλον ἢ κεκρατηκέναι Λακεδαιμονίων , οὕτως ἐμισήθησαν . 
καὶ ταῦτα οὐ δή που κατηγορίας ἕνεκα κοινῆς τῶν Ἑλλήνων συνεσκευασάμην , ὥσπερ ὁ θαυμαστὸς ἐκεῖνος ὁ τὸν Τρικάρανον ποιήσας , μήποτε ἀνάγκη τοσαύτη γένοιτο , ἀλλ’ ἐκεῖνο ἐπιδεικνύναι βούλομαι ὅτι οὔπω πρὸ ὑμῶν ἦν τὸ ἄρχειν εἰδέναι · εἰ γὰρ ἦν , ἐν τοῖς Ἕλλησιν ἦν ἂν , οἳ πλεῖστον δή που τῶν γε ἄλλων σοφίᾳ διήνεγκαν · ἀλλὰ καὶ τοῦτο ὑμέτερόν ἐστιν εὕρημα καὶ ὁμοῦ τοῖς ἄλλοις ἐπεισελθόν . 
ἐπεὶ τό γε λεχθὲν ἐπ’ Ἀθηναίων κινδυνεύει καὶ περὶ πάντων εἴ τις εἴποι τῶν Ἑλλήνων ἀληθὲς εἶναι , ἐπεὶ τοῖς μὲν ἄρχουσιν ἀντιστῆναι καὶ κρατῆσαι Πέρσας καὶ 
Λυδοὺς καὶ πλοῦτον καὶ πόνους ὑπενεγκεῖν ἀγαθοὶ παντὸς μᾶλλον ἦσαν , ἄρχειν δὲ αὐτοὶ ἔτι ἀπαίδευτοι ἦσαν , πειρώμενοί τε ἐσφάλλοντο . 
καὶ πρῶτον μὲν φρουροὺς εἰσέπεμπον εἰς τὰς πόλεις , οἳ τῶν μὲν ἐπιχωρίων ἑκάστων καὶ εἰς οὓς ἐπέμποντο οὐκ ἐλάττους ἀεὶ δήπουθεν ἦσαν · 
ὑπόνοιαν δὲ ἐποίουν καὶ τοῖς μήπω φρουρουμένοις ὡς πάντα πρὸς ἰσχὺν καὶ βίαν ἄγοντες . 
ἀμφότερα οὖν συνέβαινε , μήτε τὰς πόλεις ἀσφαλῶς ἔχειν καὶ προσέτι μισεῖσθαι καὶ τὰ κακὰ τῆς ἀρχῆς ἀντὶ τῶν τῆς ἀρχῆς ἀγαθῶν καρποῦσθαι , τὴν μὲν πλεονεξίαν οὐ βέβαιον , τὴν δὲ τῆς πλεονεξίας δόξαν ἰσχυρὰν ἔχοντας . 
ἔπειτα τί πρὸς τούτοις συνέβαινε διασπωμένους ἀεὶ καὶ διαιρουμένους ἀσθενεστέρους τὰ οἴκοι γίγνεσθαι καὶ μὴ ἱκανοὺς τὴν ἑαυτῶν σώζειν , διὰ τὸ ζητεῖν τὴν ἑτέρων ἔχειν . 
οὔτ’ οὖν ὧν ἄρχειν ἐφίεντο ὑπερβαλέσθαι τότε ἠδύναντο πλήθει τούτων ὧν ἔπεμπον οὔθ’ ἑαυτοῖς τὸ μένειν ἴσοις κατέλιπον , ἀλλ’ ἦσαν ἐλάττους μὲν ἔξω , ἐλάττους δὲ οἴκοι , καὶ τὸ προϊέναι τὴν ἀρχὴν αὐτοῖς εἰς ἄπορον καθίστατο οὐκ ἔχουσι τὰ τελευταῖα δῑ ὅτων αὐτὴν καθέξουσιν · ὥστε τοὔμπαλιν ἔσπευδον ὧν ἐδέοντο . 
καὶ ἦν τὸ μὲν προχωρεῖν αὐτοῖς ἃ ἐβούλοντο ἀμήχανον καὶ κατάρας ἐγγὺς , τὸ δὲ μὴ προχωρεῖν κουφότερόν τε καὶ ἥττους ἔχον τοὺς φόβους . 
οὐδὲν γὰρ ἄλλο ἢ διοικιζομένοις ἐῴκεσαν ἀντὶ ἀρχόντων καὶ πονοῦσιν ὑπὲρ τοῦ πονεῖν . 
ἅμα γὰρ τῷ τέλει τὸ κεφάλαιον εὐθὺς ἐλάνθανε λυόμενον , καὶ πάλιν εἰς ταυτὸ κατὰ τοὺς ποιητὰς κατῄει . 
ἔτι δ’ οὔτ’ ἰσχύειν αὐτοῖς συνέφερε τοὺς ἀρχομένους διὰ τὰς ἐπιβουλὰς οὔτ’ ἀσθενεῖς εἶναι διὰ τοὺς παρὰ τῶν ἔξωθεν αὖ πολέμους καὶ ὅπως ᾖ τι πλέον τῆς συμμαχίας , ἀλλ’ ἐπεπόνθεσαν πρὸς αὐτοὺς παραπλήσιον ὅπερ οἱ ἐν ταῖς παιδιαῖς τῇ μὲν εἰς τοὔμπροσθεν ἄγοντες , τῇ δ’ εἰς τοὔπισθεν ἀνθέλκοντες , οὐκ ἔχοντες ὅ τι χρήσονται , ἀλλ’ οἷον εἶναί τε καὶ μὴ εἶναι αὐτοὺς βουλόμενοι αὐτοὶ μεταχειριζόμενοί τε καὶ ἄγοντες , ἐν οἷς σπεύδουσιν εἰπεῖν οὐκ ἔχοντες . 
τὸ δὲ πάντων γελοιότατόν τε καὶ ἀτοπώτατον , ἐπὶ γὰρ τοὺς ἀφισταμένους αὐτῶν τοὺς λοιποὺς ἐν νῷ τὸ αὐτὸ ποιεῖν ἔχοντας ἠνάγκαζον ἰέναι , παραπλήσιον ποιοῦντες ὥσπερ ἂν εἰ αὐτοὺς τοὺς ἀφεστηκότας ἐφ’ ἑαυτοὺς ἔπειθον ἰέναι , καὶ οὐκ ἐλογίζοντο τοὺς τῆς ἐκείνων ὄντας μερίδος τούτους ἐπ’ αὐτοὺς ἄγοντες , οἷς οὐκ ἐλυσιτέλει δή που καθ’ αὑτῶν καταδεικνύναι τὸ τοῖς ἄλλοις σπουδῇ βοηθεῖν . 
ὥστε κἀνταῦθα τοὐναντίον ἢ ἐβούλοντό τε καὶ συνέφερε διεπράττοντο · βουλόμενοι γὰρ τοὺς ἀφισταμένους προσάγεσθαι καὶ τοὺς παραμένοντας ἂν ἐποίουν ἀφίστασθαι . 
ἐδείκνυσαν γὰρ αὐτοῖς ὅτι μένοντες μὲν ἐπ’ ἀλλήλους ὑπάρξουσιν αὐτοῖς , κοινῇ δ’ ἅπαντες ἀποστάντες ἐλεύθεροι βεβαίως ἔσονται · 
οὐ γὰρ καταλείψουσι τελευτῶντες δῑ ὧν ληφθήσονται . 
ὥστε τοσούτῳ περὶ αὑτοὺς ἦσαν φαυλότεροι τῶν ἀπίστων συμμάχων , ὅσῳ οἱ μὲν καθ’ ἑαυτοὺς ἕκαστοι ἀπεχώρουν , οἱ δὲ κοινὴν ἀπόστασιν ἐξ ὧν ἔπραττον εἰσηγοῦντο . 
οὕτω τότε ἀρχῆς οὔπω τάξις ἦν , οὐδ’ εἰδότες αὐτὴν ἐδίωκον , ἀλλὰ καὶ περὶ μικρὰ καὶ οἷον ἐσχατιὰς καὶ κλήρους ἔχοντες οὐκ ἠδυνήθησαν οὐδ’ αὐτὰ ταῦτα διασώσασθαι διὰ τὴν τοῦ ἄρχειν ἀπειρίαν τε καὶ ἀδυναμίαν , οὔτε φιλανθρώπως ἄγοντες τὰς πόλεις οὔτ’ ἐγκρατῶς ἔχειν δυνάμενοι , βαρεῖς ἅμα καὶ ἀσθενεῖς ὄντες . 
τελευταῖον δ’ οὖν γυμνωθέντες κατὰ τὸν Αἰσώπου κολοιὸν μόνοι πρὸς ἅπαντας ἐμάχοντο . 
τοῦτο μέντοι τὸ τοὺς πρόσθεν ἅπαντας ὡς εἰπεῖν ἀνθρώπους διαφυγὸν ὑμῖν ἐτηρήθη μόνοις εὑρεῖν τε καὶ τελεώσασθαι · καὶ θαυμαστὸν οὐδέν . 
ὥσπερ γὰρ τῶν ἄλλων πραγμάτων ἐπὶ ταῖς ὕλαις ἀπαντῶσιν αἱ τέχναι , οὕτως ὅτε ἀρχὴ μεγίστη καὶ δύναμις διαφέρουσα συνέστη , τότ’ ἐπ’ αὐτῇ καὶ ἡ τέχνη συνετέθη τε καὶ συνεισῆλθε , καὶ ἄμφω δὴ δῑ ἀλλήλων ἐκρατύνθη . 
διὰ μὲν τὸ τῆς ἀρχῆς μέγεθος καὶ ἡ ἐμπειρία ἀναγκαίως περιεγένετο , διὰ δ’ αὖ τὸ ἄρχειν εἰδέναι δικαίως ἅμα καὶ εἰκότως ηὔξησεν ἡ ἀρχή . 
τοῦτο δὴ καὶ πολὺ μάλιστα πάντων ἄξιον ἰδεῖν καὶ θαυμάσαι , τὴν περὶ τὴν πόλιν αἰτίαν καὶ τὴν τῆς διανοίας μεγαλοπρέπειαν , ὡς οὐδὲν ἐοικὸς αὐτῇ τῶν πάντων . 
διελόντες γὰρ δύο μέρη πάντας τοὺς ἐπὶ τῆς ἀρχῆς , τοῦτο δ’ εἰπὼν ἅπασαν εἴρηκα τὴν οἰκουμένην , τὸ μὲν χαριέστερόν τε καὶ γενναιότερον καὶ δυνατώτερον πανταχοῦ πολιτικὸν ἢ καὶ ὁμόφυλον πᾶν ἀπεδώκατε , τὸ δὲ λοιπὸν ὑπήκοόν τε καὶ ἀρχόμενον . 
καὶ οὔτε θάλαττα διείργει τὸ μὴ εἶναι πολίτην οὔτε πλῆθος τὰς ἐν μέσῳ χώρας , οὐδ’ Ἀσία καὶ 
Εὐρώπη διῄρηται ἐνταῦθα · πρόκειται δ’ ἐν μέσῳ πᾶσι πάντα · ξένος δ’ οὐδεὶς ὅστις ἀρχῆς ἢ πίστεως ἄξιος , ἀλλὰ καθέστηκε κοινὴ τῆς γῆς δημοκρατία ὑφ’ ἑνὶ τῷ ἀρίστῳ ἄρχοντι καὶ κοσμητῇ , καὶ πάντες ὥσπερ εἰς κοινὴν ἀγορὰν συνίασι τευξόμενοι τῆς ἀξίας ἕκαστοι . 
ὅπερ δὲ πόλις τοῖς αὑτῆς ὁρίοις καὶ χώραις ἐστὶ , τοῦθ’ ἥδε ἡ πόλις τῆς ἁπάσης οἰκουμένης , ὥσπερ αὖ τῆς χώρας ἄστυ κοινὸν ἀποδεδειγμένη . 
φαίης ἂν περιοίκους ἅπαντας ἢ κατὰ δῆμον οἰκοῦντας ἄλλον χῶρον εἰς μίαν ταύτην ἀκρόπολιν συνέρχεσθαι , ἡ δὲ οὐδεπώποτε ἀπεῖπεν , ἀλλ’ ὥσπερ τὸ τῆς γῆς ἔδαφος φέρει πάντας , οὕτω καὶ ἥδε δέχεται μὲν τοὺς ἐξ ἁπάσης γῆς , ὥσπερ τοὺς ποταμοὺς θάλαττα . 
κοινὸν δ’ αὐτῇ καὶ τοῦτο πρὸς τὴν θάλαττάν ἐστιν · οὔτε γὰρ ἐκείνη μείζων ὑπὸ τῆς ἐμβολῆς τῶν ποταμῶν γίγνεται , ὡς συνειμαρμένου τούτου σὺν αὐτοῖς εἰς ῥοῦν αὐτὴν ἔχειν τὸ μέγεθος , καὶ τῇδε ὑπὸ μεγέθους οὐδὲν ἐπίδηλον . 
ὥσπερ δὲ οἱ τοῖς κόλποις δεχόμενοι πάντα οὕτως κρύψασα ἔχει ἐξιόντων καὶ εἰσιόντων , ἴση οὖσά τε καὶ φαινομένη . 
καὶ τοῦτο μὲν δὴ τοῦ λόγου ὑπενεγκόντος οὕτω παρεφθέγχθω . 
ὅπερ δὲ ἐλέγομεν , μεγάλοι μεγάλως ἐμετρήσατε τὴν πόλιν , καὶ οὐκ ἀποσεμνυνάμενοι τούτῳ θαυμαστὴν ἐποιήσατε , τῷ μηδενὶ τῶν ἄλλων αὐτῆς μεταδιδόναι , ἀλλὰ τὸ πλήρωμα αὐτῆς ἄξιον ἐζητήσατε , καὶ τὸ Ῥωμαῖον εἶναι ἐποιήσατε οὐ πόλεως , ἀλλὰ γένους ὄνομα κοινοῦ τινος , καὶ τούτου οὐχ ἑνὸς τῶν πάντων , ἀλλ’ ἀντιρρόπου πᾶσι τοῖς λοιποῖς . 
οὐ γὰρ εἰς Ἕλληνας καὶ βαρβάρους διαιρεῖτε νῦν τὰ γένη , οὐδὲ γελοίαν τὴν διαίρεσιν ἀπεφήνατε αὐτοῖς πολυανθρωποτέραν τὴν πόλιν παρεχόμενοι ἢ κατὰ πᾶν , ὡς εἰπεῖν , τὸ Ἑλληνικὸν φῦλον , ἀλλ’ εἰς Ῥωμαίους τε καὶ οὐ Ῥωμαίους ἀντιδιείλετε , ἐπὶ τοσοῦτον ἐξηγάγετε τὸ τῆς πόλεως ὄνομα . 
τούτων δὲ οὕτω διῃρημένων πολλοὶ μὲν ἐν ἑκάστῃ πόλει πολῖται ὑμέτεροι οὐχ ἧττον ἢ τῶν ὁμοφύλων , οὐδ’ ἰδόντες πω τινὲς αὐτῶν τὴν πόλιν , φρουρῶν δὲ οὐδὲν δεῖ τὰς ἀκροπόλεις ἐχόντων , ἀλλ’ οἱ ἑκασταχόθεν μέγιστοι καὶ δυνατώτατοι τὰς ἑαυτῶν πατρίδας ὑμῖν φυλάττουσι · καὶ διπλῇ τὰς πόλεις ἔχετε , ἐνθένδε τε καὶ παρ’ αὐτῶν ἑκάστας . 
φθόνος δὲ οὐδεὶς ἐπιβαίνει τῆς ἀρχῆς · αὐτοὶ γὰρ ὑπήρξατε τοῦ μὴ φθονεῖν , ἅπαντα εἰς τὸ μέσον καταθέντες καὶ παρασχόντες τοῖς δυναμένοις μὴ ἄρχεσθαι μᾶλλον ἢ ἄρχειν ἐν τῷ μέρει . 
οὐ τοίνυν οὐδὲ μῖσος ἐκ τῶν ἀπολειπομένων ὕπεισι · διὰ γὰρ τὸ κοινὴν εἶναι τὴν πολιτείαν καὶ οἷον πόλεως μιᾶς , εἰκότως οὐχ ὡς ἀλλοτρίων , ἀλλ’ ὡς οἰκείων ἄρχοντες ἄρχουσιν . 
ἔτι δὲ καὶ μέτεστιν αὐτῇ πᾶσιν ἄδεια τοῖς πλήθεσιν ἐκ τῶν παρ’ αὐτοῖς δυνατῶν , ἡ παρ’ ὑμῶν ἐπ’ αὐτοὺς , ἐάν τι τολμῶσι παρακινεῖν , εὐθὺς ἥξουσα ὀργή τε καὶ τιμωρία · οὕτω καὶ πένησι καὶ πλουσίοις εἰκότως τὰ παρόντα καὶ ἀρέσκει καὶ συμφέρει , καὶ ἄλλως οὐ λέλειπται ζῆν · καὶ γέγονε μία ἁρμονία πολιτείας ἅπαντας συγκεκλεικυῖα . 
καὶ τὸ πρόσθεν δοκοῦν οὐ δυνατὸν εἶναι συμβῆναι συνῆλθεν ἐφ’ ὑμῶν , κράτος ἀρχῆς ἅμα καὶ φιλανθρωπίας , καὶ μεγάλης γε , καὶ οὐκ ἐνὸν ἄρχειν ἐγκρατεῖς . 
οὕτω δὴ καθαραὶ μὲν φρουρῶν πόλεις , μόραι δὲ καὶ ἶλαι ἀποχρῶσιν ἐθνῶν ὅλων εἶναι φυλακὴ , καὶ οὐδ’ αὐταὶ κατὰ τὰς πόλεις ἑκάστῳ τῶν γενῶν πολλαὶ ἱδρυμέναι , ἀλλ’ ἐν ἀριθμῷ τῶν ἄλλων ἐνεσπαρμέναι ταῖς χώραις · ὥστε πολλὰ τῶν ἐθνῶν ἀγνοεῖν ὅπου ποτ’ ἐστὶν αὐτοῖς ἡ φρουρά . 
εἰ δέ που πόλις δῑ ὑπερβολὴν μεγέθους ὑπερῆρκε τὸ δύνασθαι σωφρονεῖν καθ’ αὑτὴν , οὐδὲ τούτοις ἐφθονήσατε τῶν ἐπιστησομένων τε καὶ διαφυλαξόντων . 
καὶ γάρ τοι ἥδιον μὲν ὑμῖν ἅπαντες ἀποπέμπουσι τοὺς φόρους ἢ παρ’ ἄλλων ἄν τινες αὐτῶν λαμβάνοιεν · εἰκότως . 
ἄρχειν μὲν γὰρ οἷς μὴ δύναμις οὐ σωτήριον , ἄρχεσθαι δ’ ὑπὸ τῶν κρειττόνων ὁ δεύτερος , φασὶ , πλοῦς , ὑπὸ δὲ ὑμῶν νῦν καὶ πρῶτος ἀπεφάνθη . 
ἅπαντες οὖν ἀπρὶξ ἔχονται καὶ οὐ πρότερον ἀξιώσαιεν ἂν ἀποστῆναι ἢ οἱ πλέοντες ἂν τοῦ κυβερνήτου · ἀλλ’ οἷον αἱ νυκτερίδες ἐν τοῖς ἄντροις ἀλλήλων τε καὶ λίθων ἔχονται προσπεφυκυῖαι , οὕτως ὑμῶν ἅπαντες ἐξήρτηνται σὺν πολλῷ φόβῳ καὶ προνοίᾳ μή τις ἀποπέσοι τούτου τοῦ ὁρμαθοῦ · καὶ πρότερον ἂν δείσαιεν μὴ ὑφ’ ὑμῶν καταλειφθῶσιν ἢ ὑμᾶς ἂν αὐτοὶ καταλίποιεν . 
ἀντὶ δὲ ἀμφισβητήσεως ἀρχῆς τε καὶ πρωτείων , ὑφ’ ὧν ἅπαντες οἱ πρότερον συνερρήγνυντο πόλεμοι , οἱ μὲν ὥσπερ ὕδωρ ἀψοφητὶ ῥέον ἥδιστα ἡσυχάζουσιν , ἄσμενοι πόνων παυσάμενοι καὶ κακῶν , μετεγνωκότες ὡς ἄρα ἄλλως ἐσκιαμάχουν , οἱ δ’ οὐδ’ ἥν ποτε ἦρξαν ἴσασιν οὐδ’ ἀναμιμνήσκονται , ἀλλ’ ἀτεχνῶς κατὰ τὸν Παμφύλου μῦθον , εἰ δὲ μὴ , Πλάτωνος , οἷον ἐπὶ τῇ πυρᾷ ἤδη κείμεναι αἱ πόλεις ὑπὸ τῆς πρὸς ἀλλήλας ἔριδος καὶ ταραχῆς ἀθρόαν ἐδέξαντο τὴν ἡγεμονίαν καὶ ἐξαίφνης ἀνεβίωσαν . 
ὅπως δὲ εἰς τοῦτο ἀφίκοντο οὐκ ἔχουσιν εἰπεῖν , οὐδ’ ἴσασιν οὐδὲν πλὴν τὰ παρόντα θαυμάζειν , ἀλλὰ πεπόνθασιν οἷον οἱ ἀφυπνισθέντες καὶ ἀντὶ τῶν ὀνειράτων ὧν ἀρτίως ἑώρων ἐξαίφνης ταῦτα παριδόντες καὶ ἐν αὐτοῖς γενόμενοι . 
πόλεμοι δὲ οὐδ’ εἰ πώποτε ἐγένοντο ἔτι πιστεύονται , ἀλλ’ ἐν ἄλλως μύθων τάξει τοῖς πολλοῖς ἀκούονται , εἰ δέ που καὶ συμπλακεῖεν ἐπ’ ἐσχατιαῖς , οἷα εἰκὸς ἐν ἀρχῇ μεγάλῃ καὶ ἀμετρήτῳ παρανοίᾳ Γετῶν ἢ δυστυχίᾳ Λιβύων ἢ κακοδαιμονίᾳ τῶν περὶ τὴν ἐρυθρὰν θάλατταν , ἀγαθοῖς παροῦσι χρήσασθαι μὴ δυναμένων , ἀτεχνῶς ὥσπερ μῦθοι ταχέως αὐτοί τε παρῆλθον καὶ οἱ περὶ αὐτῶν λόγοι · τοσαύτη ἄρ’ ὑμῖν εἰρήνη , κἂν ᾖ πάτριον πολεμεῖν . 
οὐ γὰρ οἱ χθὲς σκυτοτόμοι καὶ τέκτονες τήμερον ὁπλῖται καὶ ἱππεῖς , οὐδ’ ὥσπερ ἐπὶ σκηνῆς στρατιώτης μετεσκεύασται ὃς ἀρτίως ἦν γεωργὸς , οὐδ’ οἷον ἐν οἰκίᾳ πενιχρᾷ οἱ αὐτοὶ ὀψοποιοὶ , οἰκουροῦσι , στρωννύουσιν , οὐχ οὕτως καὶ ὑμεῖς ἀνεμίξατε · οὐδὲ τοὺς ἐπ’ ἄλλων ὄντας στρατιώτας ὑπὸ τῆς χρείας γενήσεσθαι ἀνεμείνατε , οὐδ’ ἐπετρέψατε τοῖς πολεμίοις συγκαλεῖν ὑμᾶς . 
ἀλλὰ τὰ περὶ τὴν ὅλην ἀρχήν τε καὶ τὴν περὶ ταύτην πολιτείαν εἴρηται ὅντιν’ ἔγνωτε τρόπον καὶ ὅπως κατεστήσασθε · περὶ δὲ τοῦ μαχίμου καὶ τῶν κατὰ στρατείας νῦν καιρὸς εἰπεῖν , ὅπως αὖ καὶ τοῦτ’ ἐπενοήσατε καὶ ἥντινα τάξιν αὐτῷ ἀπέδοτε . 
θαυμαστὴ ἄρ’ ἦν καὶ ἡ περὶ τοῦτο σοφία καὶ παράδειγμα εἰς τὸ παντελὲς οὐκ ἔχει . 
μέχρι γὰρ τοῦ τὸ μάχιμον ἀποκρῖναι καὶ Αἰγύπτιοι προῆλθον καὶ ἐδόκουν τοῦτο σοφώτατον εὑρεῖν , ὅτι αὐτοῖς ἰδίᾳ ἀπὸ τῶν ἄλλων ἵδρυντο οἱ προπολεμοῦντες τῆς χώρας , ὥσπερ καὶ ἄλλα πολλὰ παρὰ τοὺς ἄλλους ἐδόκουν εἶναι , ᾗ φασιν , Αἰγύπτιοι σοφοί . 
τοῦτο δὲ ὑμεῖς κατὰ ταυτὸ γνόντες οὐ ταυτὸν ἐποιήσατε , ἀλλὰ τοσούτῳ κάλλιον καὶ σοφώτερον αὐτοὶ διείλεσθε , ὥστε ἐν ἐκείνῳ μὲν τῷ συντάγματι οὐκ ἦν ἴσον ἔχειν τῆς πολιτείας ἀλλήλοις , ἀλλ’ ἦσαν ἐν τῷ χείρονι οἱ στρατευόμενοι τῶν ἡσυχαζόντων μόνοι πονοῦντες δῑ αἰῶνος , οὔκουν ἴσως οὐδὲ ἡδέως εἶχον αὐτοῖς · παρ’ ὑμῖν δὲ ἁπάντων ἐχόντων τὸ ἴσον τὸ μάχιμον δυνατὸν χωρὶς ἱδρῦσθαι . 
οὕτω καὶ Ἑλλήνων τόλμα καὶ Αἰγυπτίων καὶ ὅτων εἴποι τις ἂν τῆς ὑμετέρας ἡττᾶται . 
καὶ τοσοῦτον ὑμῶν λειπόμενοι πάντες τοῖς ὅπλοις , ἔτι τῇ γνώμῃ πλέον εἰσὶν ὀπίσω · τὸ μὲν γὰρ τοὺς ἀπὸ τῆς πόλεως στρατεύεσθαι καὶ ταλαιπωρεῖν οὐκ ἄξια τῆς ἀρχῆς καὶ τῆς παρούσης εὐδαιμονίας ἀπολαύειν εἶναι ἐνομίσατε , ξένοις δὲ οὐκ ἐπιστεύσατε · ἔδει δὲ στρατιωτῶν πρὸ τῆς ἀνάγκης . 
πῶς οὖν ἐποιήσατε ; 
εὕρετε οἰκεῖον στράτευμα τῶν πολιτῶν οὐκ ἐνοχλουμένων . 
τοῦτο δὲ ὑμῖν ἐπόρισεν ἡ περὶ πάσης τῆς ἀρχῆς βουλὴ καὶ τὸ μηδὲν ἐκκρίνειν ξένον εἰς μηδὲν ὧν ἂν δύνηταί τε καὶ δέῃ ποιεῖν . 
τίς οὖν ἡ συλλογὴ καὶ τίς ὁ τρόπος ; 
ἐλθόντες ἐπὶ πᾶσαν τὴν ὑπήκοον ἐντεῦθεν ἐσκέψασθε τοὺς λειτουργήσοντας τήνδε τὴν λειτουργίαν · καὶ ὡς εὕρετε , ὁμοῦ τῆς τε πατρίδος ἀπηλλάξατε καὶ τὴν ὑμετέραν αὐτῶν πόλιν ἀντέδοτε αὐτοῖς · ὥστε καὶ αἰσχυνθῆναι τὸ λοιπὸν αὐτοὺς ἐκείνους γ’ ἂν εἰπεῖν , ὅθεν ἦσαν τὸ ἀρχαῖον . 
ποιησάμενοι δὲ πολίτας , οὕτως καὶ στρατιώτας ἐποιήσατε ὥστε τούς τε ἀπὸ τῆς πόλεως μὴ στρατεύεσθαι καὶ τοὺς στρατευομένους μηδ’ ὁτιοῦν ἧττον εἶναι πολίτας , τῆς μὲν ἀρχαίας ἀπόλιδας γεγενημένους ἅμα τῇ στρατείᾳ , τῆς δ’ ὑμετέρας πολίτας τε καὶ φρουροὺς ἀπὸ τῆς αὐτῆς ἡμέρας . 
καὶ πάντες τε οὕτως ἕπονται καὶ πόλις οὐδεμία δυσμεναίνει , ἀλλὰ τοσούτους γε ἀφ’ ἑκάστων ᾐτήσατε , ὅσοι μήτε τοῖς διδοῦσιν ἔμελλον ἄχθος ποιήσειν μήτε αὐτάρκεις ἔσεσθαι πλήρωμα ἑνὸς οἰκείου στρατεύματος παρασχέσθαι · ὥστε εὔνοιαν μὲν ἅπασαν ἔχειν τὰς πόλεις τοῖς ἐκπεμφθεῖσιν , ὡς κοινοῖς ἑαυτῶν , ἰδίᾳ δὲ ἑκάστῃ μηδ’ ἡντινοῦν εἶναι δύναμιν ἀπὸ τῶν αὑτῆς , μηδὲ βλέπειν ἄλλοσε τοὺς ἐξελθόντας ἢ πρὸς ὑμᾶς , διὰ τὸ πρὸς τοῦτο μόνον καλῶς συντετάχθαι . 
καὶ μὴν τούς γε ἐπιτηδειοτάτους ἑκασταχόθεν ἐπιλέξαντες κέρδος οὐ μικρὸν τοῦτο εὕρεσθε · οὐ γὰρ ᾤεσθε δεῖν ἐπὶ μὲν τὰς πανηγύρεις καὶ τοὺς στεφανίτας ἀγῶνας τοὺς ἄριστα πεφυκότας καὶ τοῖς σώμασι προὔχοντας ἐγκριθέντας ἀσκεῖσθαι , τοὺς δὲ τῶν μεγίστων καὶ ἀληθινῶν ἔργων ἀγωνιστὰς καὶ νικηφόρους ἐσομένους ὁπόσοις ἂν τύχῃ νικᾶν ὑπὲρ ἀρχῆς τοιαύτης , τούτους δὲ ἐπὶ καιροῦ συνελθεῖν καὶ μὴ πόρρωθεν τοὺς μεγίστους τε καὶ μάλιστα ἐπιτηδειοτάτους ἐξ ἁπάντων ἐπιλεχθέντας ἀσκεῖσθαι , ὅπως εὐθὺς ἑστῶτες ὑπερέχοιεν . 
τούτους δὴ ἄρα καθάραντες καὶ φυλοκρινήσαντες τὸ κοινὸν τῶν ἀρχόντων , οὐ χωρὶς ὧν εἶπον οὐδ’ ὥστε φθονεῖν ἐξεῖναι μᾶλλον τοῖς ἄλλοις τοῖς ἐπὶ τῆς πόλεως μένουσιν , ἅτε οὐκ οὖσιν ὁμοτίμοις τὸ ἀρχαῖον , ἀλλ’ ἐν τιμῆς αὐτοὺς μέρει λήψεσθαι τὴν μετουσίαν τῆς πολιτείας , οὕτως εὑρόντες τε καὶ διαθέντες αὐτοὺς ἠγάγετε ἐπὶ τὰ πέρατα τῆς ἀρχῆς , κἀνταῦθα διαστήσαντες ἄλλοις ἄλλα φυλάττειν ἀπενείματε . 
τοιγαροῦν καὶ ὑπὲρ τῶν τειχῶν ἐβουλεύσασθέ τε καὶ ἐπενοήσατε · νῦν γὰρ ἄξιον εἰπεῖν . 
οὔτε γὰρ κατὰ τὴν 
Λακεδαιμονίων αὐθάδειαν ἀτείχιστον ἂν προσείποις τήνδε τὴν πόλιν οὔτ’ αὖ τειχήρη κατὰ τὴν Βαβυλῶνος λαμπρότητα , ἢ εἴ τις ἄλλη σεμνότερον ἐτειχίσθη πρότερον ἢ ὕστερον , ἀλλὰ καὶ τοῦτον τὸν τειχισμὸν παιδιὰν καὶ γυναικὸς ὡς ἀληθῶς ἔργον ἀπεφήνατε . 
αὐτῇ μὲν γὰρ τῇ πόλει περιβαλεῖν τὰ τείχη , οἷον ἀποκρύπτοντες αὐτὴν , ἢ φεύγοντες τοὺς ὑπηκόους , ἀγεννές τε εἶναι καὶ οὐ πρὸς τῆς ἄλλης διανοίας ἐνομίσατε , οἷον εἴ τις δεσπότης δεικνύοιτο τοὺς ἑαυτοῦ δούλους φοβούμενος . 
τειχῶν γε μὴν οὐκ ἠμελήσατε , ταῦτα δὲ τῇ ἀρχῇ περιεβάλετε , οὐ τῇ πόλει · καὶ ἐστήσατε ὡς πορρωτάτω λαμπρά τε καὶ ὑμῶν ἄξια , ὁρατὰ τοῖς εἴσω τοῦ κύκλου , ἡ δὲ πορεία ἐπ’ αὐτὰ , εἴ τις βούλοιτο ἰδεῖν , μηνῶν τε καὶ ἐνιαυτῶν ἀρξαμένῳ βαδίζειν ἀπὸ τῆς πόλεως . 
ὑπὲρ γὰρ τὸν ἐξωτάτω κύκλον τῆς οἰκουμένης ἀτεχνῶς οἷον ἐν τειχισμῷ πόλεως δεύτερον ἀγαγόντες ἕτερον εὐκαμπέστερόν τε καὶ εὐφυλακτότερον , ἐνταῦθα τείχη τε προὐβάλεσθε καὶ πόλεις ἐφορίους ἐδείμασθε , ἄλλας ἐν ἄλλοις μέρεσι πληρώσαντες οἰκητόρων , τέχνας τε ὑπουργοὺς δόντες αὐτοῖς καὶ τἄλλα κοσμήσαντες . 
ὥσπερ δὲ τάφρος κύκλῳ περιείργει στρατόπεδον , ὥστε οὐδὲ δέκα παρασάγγαι λογιζομένῳ τοῦ περιβόλου τούτου τὸ περίμετρον , οὐδ’ εἴκοσιν , οὐδ’ ὀλίγῳ πλείους , οὐδ’ εἴποις ἂν εὐθὺς ὁπόσον , ἀλλ’ ὅσον Αἰθιοπίας τὸ ἐποικούμενον καὶ Φᾶσις ἐνθένδε καὶ Εὐφράτης ἄνω , καὶ πρὸς ἐσπέραν ἡ μεγάλη τελευταία νῆσος ἐντὸς ἀποκλείουσι , τοῦτο πᾶν ἔξεστι κύκλον καὶ περίβολον τῶν τειχῶν εἰπεῖν . 
τὰ δὲ οὐκ ἀσφάλτῳ οὐδὲ πλίνθῳ ὀπτῇ δέδμηται , οὐδὲ κόνει στιλπνὰ ἕστηκεν , ἀλλ’ ἐστὶ μὲν καὶ ταῦτα νομιζόμενα ἐφ’ ἑκάστων τῶν τόπων , καὶ μάλα πολλὰ , καὶ τοῖς λίθοις , ὥσπερ Ὅμηρος ἔφη τὸν κατ’ οἰκίαν τοῖχον , ἅμα καὶ ἀκριβῶς ἡρμοσμένα , ἄπειρά τε μεγέθη καὶ λάμποντα χαλκοῦ στιλπνότερον . 
ὁ δὲ δὴ πολὺ μείζων καὶ σεμνότερος κύκλος πάντη παντάπασιν ἀρραγὴς καὶ ἄλυτος πολὺ πάντας ὑπερλάμπων , καὶ οὐδεὶς τῶν πώποτε οὕτω παγείς . 
τούτων τῶν τειχῶν προασπίζουσιν ἄνδρες φυγὴν οὐ νομίσαντες , ἡρμοσμένοι πρὸς ἀλλήλους ἐκείνῃ τῇ ἁρμονίᾳ , ᾗ τοὺς Μυρμιδόνας Ὅμηρός φησι , πρὸς ὂν εἶπον τοῖχον τότε εἰκάζων , πᾶσι τοῖς ὀργάνοις τοῦ πολέμου συνεχῆ μὲν οὕτως , ἀλλήλοις τὰ κράνη , ὡς μὴ εἶναι μέσον ὀϊστὸν διεξελθεῖν , ἀσπίδες δὲ ὑπὲρ κεφαλῆς ἐξαρθεῖσαι μετεώρους ἂν δέχοιντο δρόμους , τοσούτῳ στερροτέρους τῶν κατ’ ἄστυ ποιητῶν ὥστε καὶ ἱππεῦσιν ἔξεστιν ἐπιθεῖν , καὶ τοῦτο δὴ τὸ Εὐριπίδου , κατάχαλκον ὁρᾶν πεδίον τότε φήσεις ἀληθῶς . 
θώρακες δὲ οὕτως ἀλλήλων ἔχονται ὥστε εἰ καὶ γυμνὸν τάξαις τὸν μέσον , ἀρκεῖν αὐτῷ τὰ ἑκατέρωθεν ἀπαντῆσαι μέχρι τοῦ μέσου · οἱ δὲ ἄκοντες οἷον ἐκ Διὸς περιπίπτοντες ἀλλήλους ἐγκαταλαμβάνουσι . 
τοιαίδε αἱ ἁρμονίαι συγκέκλεινται , ὅ τε τῶν διεξόδων κύκλος τειχῶν τε καὶ ὁ τῆς πάσης ἔφορος γῆς . 
πάλαι μὲν οὖν 
Δαρεῖος μετ’ Ἀρταφέρνου καὶ Δάτιδος νήσου μιᾶς μίαν πόλιν ἠδυνήθη σαγηνεύσας ἑλεῖν , ὑμεῖς δ’ ἅπασαν , εἰ οἷόν τ’ εἰπεῖν , σαγηνεύσαντες τὴν οἰκουμένην οὕτως σώζετε τοῖς κοινοῖς αὐτὴν πολίταις τε καὶ ξένοις , οὓς , ὥσπερ ἔφην , ἐξ ἁπάντων προκρίναντες ἐξηγάγετε , ἐλπίδας τε παραστήσαντες τοῖς γιγνομένοις ἀγαθοῖς ἀνδράσι μὴ μεταμελήσειν . 
οὐ γὰρ ἐξ εὐπατριδῶν ἔσεσθαι τὸν ἀεὶ πρῶτον δυνάμενον καὶ δεύτερον τὸν δεύτερον καὶ τὴν ἄλλην τάξιν ὡσαύτως , ἧς ἂν ἕκαστος ἀξίας ᾖ , ταύτην σχήσειν , ἅτε οὐ λόγων , ἀλλ’ ἔργων ἐνταῦθα κρινόντων τοὺς ἀγαθούς · 
παραδείγματά τε ἐμφανῆ πᾶσι τούτων ποιήσαντες , ὥστε ἅπαντας μὲν ἀργίαν συμφορὰν ἡγεῖσθαι , τὰς δὲ πράξεις ἀφορμὰς ὧν εὔχονται νομίζειν , καὶ κατὰ μὲν τῶν πολεμίων ὁμοφρονεῖν , πρὸς δὲ ἀλλήλους ὑπὲρ τοῦ πρόσθεν ἀγωνίζεσθαι διὰ βίου , μόνους δὲ ἀνθρώπων εὔχεσθαι εὑρεῖν πολεμίους . 
ὥστε ὅταν μέν τις εἰς τὴν ἄσκησίν τε καὶ σύνταξιν ἴδῃ τοῦ στρατιωτικοῦ , τοῦτο δὴ νομιεῖ τὸ 
Ὁμηρικὸν , εἰ καὶ δέκα τόσοι εἶεν οἱ ἀντίπαλοι , ταχέως ἂν αὐτοὺς περιστραφέντας ἄνδρα παρὰ ἕνα λειφθῆναι , ὅταν δὲ εἰς τὴν πλήρωσίν τε καὶ συλλογὴν αὐτοῦ βλέψῃ , τὸ τοῦ Αἰγυπτίου φήσει τε καὶ οἰήσεται , ὃς τῷ Καμβύσῃ διαρπάζοντι τὰ ἐν τῇ χώρᾳ καὶ τὰ ἱερὰ πορθοῦντι , στὰς ἐπὶ τῶν τειχῶν τῶν Θηβαϊκῶν ἀνέτεινε τήν τε βῶλον καὶ κύλικα ὕδατος ἀπὸ τοῦ Νείλου , σύμβολον ποιούμενος ὅτι ἕως ἂν Αἴγυπτον αὐτὴν καὶ τὸν ποταμὸν Νεῖλον μετενεγκεῖν μὴ δύνηται , μηδὲ ἀγαγεῖν ἀνάρπαστον , οὔπω τὸν 
Αἰγυπτίων πλοῦτον εἴληφεν , ἀλλὰ ταχέως αὐτοῖς ἄλλα τοσαῦτα γενήσεται τούτων μενόντων καὶ οὔποτε ἐπιλείψει πλοῦτος Αἴγυπτον , τοῦτο δὲ καὶ περὶ τοῦ ὑμετέρου στρατιωτικοῦ νομίσαι τε καὶ εἰπεῖν ἔξεστιν , ὅτι ἕως ἂν τὴν χώραν αὐτὴν μὴ δύνωνταί τινες ἐξ ἕδρας ἀναστῆσαι μηδὲ κενώσαντες οἴχεσθαι , ἀλλ’ ἀνάγκη ᾖ μένειν αὐτὴν ἐφ’ αὑτῆς τὴν οἰκουμένην , ἀμήχανον ἐπιλιπεῖν ὑμᾶς πλήθη στρατιωτικὰ , ἀλλὰ τοσαῦτα ὁπόσα βούλεσθε ὑπάρχειν ἀπὸ πάσης τῆς οὔσης ἀφικνούμενα . 
καὶ μὴν εἴς γε τακτικῶν λόγον παῖδας ἅπαντας ἀνθρώπους ἀπεφήνατε . 
οὐ γὰρ πρὸς τοὺς πολεμίους ἀσκεῖν μόνον προὔθεσθε αὐτὰ τοῖς στρατιώταις τε καὶ ἡγεμόσιν , ἀλλὰ πρὸς αὐτοὺς πρῶτον . 
ὥστε καθ’ ἡμέραν ἑκάστην ἐν τάξει ζῆν καὶ μήποτε λιπεῖν μηδένα τὴν προστεταγμένην αὐτῷ , ἀλλ’ οἷον ἐν χορῷ τινι αἰωνίῳ ἕκαστον τὴν ἑαυτοῦ χώραν εἰδέναι τε καὶ σώζειν , καὶ τῷ μὲν ἐντιμοτέρῳ τὸν ἥττω μὴ διὰ τοῦτο φθονεῖν , ὧν δ’ αὐτὸς μείζων ἐστὶν ἀκριβῶς κρατεῖν . 
ἄχθομαι δ’ ἔγωγε ἑτέρους φθάσαντας εἰπεῖν ἐπὶ Λακεδαιμονίων ὅτι ἄρα πλὴν ὀλίγων τὸ στρατόπεδον αὐτοῖς ἄρχοντες ἀρχόντων εἰσίν · ὑμῖν γὰρ ἥρμοττε τετηρῆσθαι καὶ ἐφ’ ὑμῶν πρῶτον εἰρῆσθαι , ὁ δὲ πρότερον τοῦ δέοντος προεξήνεγκεν αὐτό . 
ἀλλ’ οὖν τό γε Λακεδαιμονίων στρατόπεδον κινδυνεύει τοσούτους εἶναι , ὅσους οὐδὲν ἀπεικὸς καὶ πάντας ἄρχοντας εἶναι · τὸ δ’ ἐν τοσούτοις ἀριθμοῖς καταλόγων τε καὶ γενῶν , ὧν οὐδὲ τὰ ὀνόματα ἐξευρεῖν ῥᾴδιον , ἀρξαμένους ἀπὸ ἑνὸς τοῦ διὰ πάντων διεξιόντος τε καὶ πάντα ἐφορῶντος , ἔθνη , πόλεις , στρατόπεδα , ἡγεμόνας αὐτοὺς τελευτᾶν εἰς ἕνα τεττάρων καὶ δυοῖν ἄρχοντα ἀνδρῶν , τὸ δ’ ἐν μέσῳ πᾶν ἐξελίπομεν , καὶ ὥσπερ νήματος περιστροφὴν ἐκ τῶν πλειόνων εἰς τοὺς ἐλάττους ἀεὶ κατιέναι , καὶ οὕτω διήκειν ἄλλους ἐπ’ ἄλλοις ἀεὶ ταττομένους μέχρι τῆς τελευτῆς , πῶς οὐχ ὑπὲρ πᾶσαν ἀνθρωπίνην τάξιν ἐστίν ; 
ἐπέρχεται δέ μοι τὸ Ὁμηρικὸν εἰπεῖν μικρὸν ἐπὶ τῆς τελευτῆς ὑπαλλάξαντι 
Ζηνός που τοιήδε γ’ Ὀλυμπίου ἔνδοθεν ἀρχή · 
ὅταν γὰρ ἄρχῃ μὲν εἷς τοσούτων , οἱ δὲ ἐπ’ αὐτῷ διάκονοί τε καὶ πρέσβεις αὐτοῦ μὲν πολὺ χείρους , ὧν δὲ ἐπιμέλονται πολὺ βελτίους , πάντα δ’ ἄνευ θορύβου καὶ ταραχῆς σιωπῇ περαίνωσι , φθόνος δ’ ἐκποδὼν ᾖ , δίκης δὲ καὶ αἰδοῦς πάντα πανταχοῦ μεστὰ , καρπὸς δὲ ἀρετῆς μηδένα ἐκφεύγῃ , πῶς οὐχὶ νικᾷ τόδε τὸ ἔπος ; 
δοκεῖ δ’ ἔμοιγε οὐδ’ ἐν αὐτῇ τῇ πόλει πολιτείαν παραπλησίως τισὶ τῶν ἄλλων ἀνθρώπων καταστήσασθαι . 
πρότερον μὲν γὰρ ἐδόκουν τρεῖς εἶναι κατ’ ἀνθρώπους πολιτεῖαι , δύο μὲν ἐν δυοῖν ὀνόμασιν , ἑκατέρα παρὰ τοὺς τῶν ἐχόντων τρόπους θεωρουμένη , τυραννὶς καὶ ὀλιγαρχία , βασιλεία καὶ ἀριστοκρατία , τρίτον δὲ ὄνομα δημοκρατία , εὖ τε καὶ χεῖρον ἀγομένη . 
διειλήφεσαν οὖν αἱ πόλεις ὡς ἑκάστοις αἵρεσις ἢ τύχη νικήσειε · τὸ δ’ ὑμέτερον οὐδὲν ὁμοίως ἔχει , ἀλλ’ οἱονεὶ κρᾶσις ἁπασῶν τῶν πολιτειῶν , ἄνευ γε τῆς ἐφ’ ἑκάστῃ χείρονος · οὕτω καὶ τοιοῦτον εἶδος πολιτείας νενίκηκεν . 
ὥστε ὅταν μὲν εἰς τὴν τοῦ δήμου τις ἰσχὺς βλέψῃ , καὶ ὡς ἁπάντων ὧν ἂν βουληθῇ τε καὶ αἰτήσῃ ῥᾳδίως τυγχάνει , δημοκρατίαν νομιεῖ καὶ οὐδὲν ἐνδεῖν πλὴν ὧν ἐξαμαρτάνει δῆμος · ὅταν δὲ εἰς τὴν γερουσίαν ἴδῃ τὴν βουλευομένην τε καὶ τὰς ἀρχὰς ἔχουσαν , ἀριστοκρατίαν οὐκ εἶναι ταύτης ἀκριβεστέραν νομιεῖ · εἰς δὲ τὸν πάντων τούτων ἔφορόν τε καὶ πρύτανιν βλέψας , παρ’ οὗ τῷ τε δήμῳ τὸ τυγχάνειν ὧν βούλεται καὶ τοῖς ὀλίγοις τὸ ἄρχειν καὶ δύνασθαι , τοῦτον ἐκεῖνον ὁρᾷ , τὸν τὴν τελεωτάτην ἔχοντα μοναρχίαν , τυράννου τε κακῶν ἄμοιρον καὶ βασιλέως σεμνότητος μείζονα . 
καὶ ταῦτ’ οὐδὲν ἀπεικὸς οὕτω διελέσθαι καὶ κατιδεῖν μόνους ὑμᾶς καὶ περὶ τῶν ἔξω καὶ περὶ τῶν ἐν αὐτῇ τῇ πόλει · μόνοι γὰρ ἐστὲ ὑμεῖς ἄρχοντες ὡς εἰπεῖν κατὰ φύσιν . 
οἱ μὲν γὰρ ἄλλοι οἱ πρὸ ὑμῶν δυναστεύσαντες δεσπόται καὶ δοῦλοι ἀλλήλων ἐν τῷ μέρει γιγνόμενοι καὶ νόθοι τῆς ἀρχῆς ὄντες οὕτω διεξῆλθον , ὥσπερ ἐν σφαίρᾳ τὴν τάξιν μεταλαμβάνοντες · καὶ ἐδούλευσαν Μακεδόνες 
Πέρσαις , Πέρσαι Μήδοις , Μῆδοι Σύροις . 
ὑμᾶς δὲ ἐκ τοσούτου πάντες ἴσασιν , ἐξ ὅτου περ ἴσασιν , ἄρχοντας . 
ἅτ’ οὖν ἐξ ἀρχῆς ὄντες ἐλεύθεροι καὶ οἷον ἐπὶ τὸ ἄρχειν εὐθὺς γενόμενοι , πάντα τὰ πρὸς τοῦτο φέροντα καλῶς ἐξηρτύσασθε , καὶ πολιτείαν γε εὕρετε ἣν οὔπω πρόσθεν οὐδεὶς καὶ θεσμοὺς καὶ τάξεις ἀφύκτους ἅπασιν ἐπεστήσατε . 
ὃ δὲ ἐκ πολλοῦ μὲν ὕπεισί με καὶ πολλάκις ὤχληκε πρὸς αὐτοῖς τοῖς χείλεσι γιγνόμενον , παρενήνεκται δὲ ὑπὸ τοῦ λόγου δεῦρο ἀεὶ , τοῦτο νῦν εἰπὼν οὐκ ἂν ἴσως ἄπο καιροῦ πέσοιμι . 
ὅσον γὰρ μεγέθει τῆς ἁπάσης ἀρχῆς , τοσοῦτον ἐγκρατείᾳ καὶ πολιτείας ἐπινοίᾳ πάντας ὑπερβάλλεσθε , ὡς ἔστιν ἐν τοῖς εἰρημένοις . 
νῦν δέ μοι δοκεῖ κἀκεῖνό τις εἰπὼν οὐκ ἂν ἁμαρτεῖν , ὅτι οἱ μὲν ἄνω πάντες καὶ οἱ ἐπὶ πλεῖστον γῆς ἄρξαντες ὥσπερ σωμάτων γυμνῶν αὐτῶν τῶν ἐθνῶν ἦρξαν . 
πότε γὰρ πόλεις τοσαῦται κατ’ ἤπειρον καὶ κατὰ θάλατταν , ἢ πότε οὕτω διὰ πάντων ἐκοσμήθησαν ; 
ἢ τίς πω οὕτω τῶν τότε διεξήλασεν , ἐπαριθμῶν ταῖς ἡμέραις τὰς πόλεις , ἔστι δ’ ὅτε τῆς αὐτῆς διὰ δυοῖν καὶ τριῶν ἐξελαύνων ὥσπερ στενωπῶν · 
ὥστ’ οὐ μόνον τῷ κεφαλαίῳ τῆς ἀρχῆς ἡττῶνται τοσοῦτον οἱ πρότεροι , ἀλλὰ καὶ ὧν τῶν αὐτῶν ἦρξαν ὑμῖν , οὐκ ἴσων ἑκάστων οὐδὲ ὁμοίων ἦρξαν , ἀλλ’ ἔνεστι τῷ τότε ἔθνει πόλιν ἀντιστῆσαι τὴν ἐν αὐτῷ νῦν . 
καὶ δὴ καὶ φαίη τις ἂν ἐκείνους μὲν οἷον ἐρημίας καὶ φρουρίων βασιλεῖς γεγονέναι , ὑμᾶς δὲ πόλεων ἄρχοντας μόνους . 
νῦν ἅπασαι μὲν αἱ Ἑλληνικαὶ πόλεις ἐφ’ ὑμῶν ἀνέχουσι καὶ τὰ ἐν αὐταῖς ἀναθήματα καὶ τέχναι καὶ κόσμοι πάντες ὑμῖν ἔχουσι φιλοτιμίαν , ὥσπερ ἐν προαστείῳ κόσμος · ἐκπεπλήρωνται δὲ ἀκταί τε παράλιοι καὶ μεσόγειοι πόλεσι , ταῖς μὲν οἰκισθείσαις , ταῖς δὲ αὐξηθείσαις ἐφ’ ὑμῶν τε καὶ ὑφ’ ὑμῶν . 
Ἰωνία δὲ ἡ περιμάχητος ἐλευθερωθεῖσα φρουρῶν καὶ σατραπῶν πρόκειται πᾶσι κάλλους ἡγεμὼν , ὅσον πρόσθεν ἐδόκει τῶν ἄλλων ὑπεραίρειν γενῶν χάριτι καὶ κόσμῳ , τοσοῦτον νῦν ἐπιδεδωκυῖα αὐτὴ παρ’ αὑτήν . 
ἡ δὲ σεμνὴ καὶ μεγάλη κατ’ Αἴγυπτον Ἀλεξάνδρου πόλις ἐγκαλλώπισμα τῆς ὑμετέρας γέγονεν ἡγεμονίας , ὥσπερ γυναικὸς πλουσίας ὅρμος ἢ ψέλιον ἐν πολλοῖς τοῖς ἄλλοις κτήμασι . 
διατελεῖτε δὲ τῶν μὲν Ἑλλήνων ὥσπερ τροφέων ἐπιμελόμενοι , χεῖρά τε ὑπερέχοντες καὶ οἷον κειμένους ἀνιστάντες , τοὺς μὲν ἀρίστους καὶ πάλαι ἡγεμόνας ἐλευθέρους καὶ αὐτονόμους ἀφεικότες αὐτῶν , τῶν δ’ ἄλλων μετρίως καὶ κατὰ πολλὴν φειδώ τε καὶ πρόνοιαν ἐξηγούμενοι , τοὺς δὲ βαρβάρους πρὸς τὴν ἑκάστοις αὐτῶν οὖσαν φύσιν παιδεύοντες πραότερόν τε καὶ σφοδρότερον , ὥσπερ εἰκὸς ἵππων ἐπιστατῶν μὴ εἶναι χείρους , ἀνδρῶν ὄντας ἄρχοντας , ἀλλ’ ἐξητακέναι τὰς φύσεις , καὶ πρὸς ταύτας ἄγειν . 
καὶ γὰρ ὥσπερ πανηγυρίζουσα πᾶσα ἡ οἰκουμένη τὸ μὲν παλαιὸν φόρημα τὸν σίδηρον κατέθετο , εἰς δὲ κόσμον καὶ πάσας εὐφροσύνας τέτραπται σὺν ἐξουσίᾳ . 
καὶ αἱ μὲν ἄλλαι πᾶσαι φιλονεικίαι τὰς πράξεις ἐπιλελοίπασι , μία δὲ αὕτη κατέχει πάσας ἔρις , ὅπως ὅτι καλλίστη καὶ ἡδίστη αὐτὴ ἑκάστη φανεῖται . 
πάντα δὲ μεστὰ γυμνασίων , κρηνῶν , προπυλαίων , νεῶν , δημιουργιῶν , διδασκάλων , ἐπιστημόνως τε ἔξεστιν εἰπεῖν οἷον πεπονηκυῖαν ἐξ ἀρχῆς ἀνακεκομίσθαι τὴν οἰκουμένην . 
δωρεαὶ δ’ οὔποτε λείπουσιν εἰς ταύτας παρ’ ὑμῶν ἰοῦσαι , οὐδ’ ἔστιν εὑρεῖν τοὺς μειζόνων τετυχηκότας διὰ τὴν ὁμοίαν εἰς ἅπαντας ὑμῶν φιλανθρωπίαν . 
πόλεις τε οὖν δή που λάμπουσιν αἴγλῃ καὶ χάριτι καὶ ἡ γῆ πᾶσα οἷον παράδεισος ἐγκεκόσμηται . 
καπνοὶ δ’ ἐκ πεδίων καὶ φρυκτοὶ φίλιοι καὶ πολέμιοι , οἷον πνεύματος ἐκριπίσαντος , φροῦδοι γῆς ἐπέκεινα καὶ θαλάττης · ἀντεισῆκται δὲ θέας πᾶσα χάρις καὶ ἀγώνων ἄπειρος ἀριθμός . 
ὥστε ὅλον πῦρ ἱερὸν καὶ ἄσβεστον οὐ διαλείπει τὸ πανηγυρίζειν , ἀλλὰ περίεισιν ἄλλοτε εἰς ἄλλους , ἀεὶ δὲ ἔστι που , πάντες γὰρ ἀξίως τούτου πεπράγασιν . 
ὥστε μόνους ἄξιον εἶναι κατοικτεῖραι τοὺς ἔξω τῆς ὑμετέρας , εἴ τινές που εἰσὶν ἄρα , ἡγεμονίας , οἵων ἀγαθῶν στέρονται . 
καὶ μὴν τό γε ὑπὸ πάντων λεγόμενον , ὅτι γῆ πάντων μήτηρ καὶ πατρὶς κοινὴ πάντων , ἄριστα ὑμεῖς ἀπεδείξατε . 
νῦν γοῦν ἔξεστι καὶ Ἕλληνι καὶ βαρβάρῳ καὶ τὰ αὑτοῦ κομίζοντι καὶ χωρὶς τῶν αὑτοῦ βαδίζειν ὅποι βούλεται ῥᾳδίως , ἀτεχνῶς ὡς ἐκ πατρίδος εἰς πατρίδα ἰόντι · καὶ οὔτε Πύλαι Κιλίκιοι φόβον παρέχουσιν οὔτε στεναὶ καὶ ψαμμώδεις δῑ Ἀράβων ἐπ’ Αἴγυπτον πάροδοι , οὐκ ὄρη δύσβατα , οὐ ποταμῶν ἄπειρα μεγέθη , οὐ γένη βαρβάρων ἄμικτα , ἀλλ’ εἰς ἀσφάλειαν ἐξαρκεῖ Ῥωμαῖον εἶναι , μᾶλλον δὲ ἕνα τῶν ὑφ’ ὑμῖν . 
καὶ τὸ Ὁμήρῳ λεχθὲν γαῖα δ’ ἔτι ξυνὴ πάντων ὑμεῖς ἔργῳ ἐποιήσατε , καταμετρήσαντες μὲν πᾶσαν τὴν οἰκουμένην , ζεύξαντες δὲ παντοδαπαῖς γεφύραις ποταμοὺς , καὶ ὄρη κόψαντες ἱππήλατον γῆν εἶναι , σταθμοῖς τε τὰ ἔρημα ἀναπλήσαντες , καὶ διαίτῃ καὶ τάξει πάντα ἡμερώσαντες . 
ὥστ’ ἔγωγε τὸν νομιζόμενον πρὸ Τριπτολέμου βίον τοῦτον εἶναι τὸν πρὸ ὑμῶν ἐπινοῶ , σκληρόν τινα καὶ ἄγροικον καὶ ὀρείου διαίτης ὀλίγον ἀποκεχωρηκότα , ἀλλ’ ἄρξαι μὲν τοῦ ἡμέρου τε καὶ τοῦ νῦν τὴν Ἀθηναίων πόλιν , βεβαιωθῆναι δὲ καὶ τοῦτον ὑφ’ ὑμῶν δευτέρων , φασὶν , ἀμεινόνων . 
οὐδέ γε δεῖ νῦν περιήγησιν γῆς γράφειν , οὐδ’ οἷς ἕκαστοι χρῶνται νόμοις ἀπαριθμεῖν , ἀλλ’ ὑμεῖς ἅπασι περιηγηταὶ κοινοὶ γεγόνατε , ἀναπετάσαντες ἁπάσας τῆς οἰκουμένης τὰς πύλας καὶ παρασχόντες ἐξουσίαν αὐτόπτας πάντων τοὺς θέλοντας γίγνεσθαι , νόμους τε κοινοὺς ἅπασι τάξαντες καὶ τὰ πρόσθεν λόγου μὲν διηγήσει τέρποντα , λογισμῷ δ’ εἰ λαμβάνοι τις , ἀφόρητα παύσαντες , γάμους τε κοινοὺς ποιήσαντες καὶ συντάξαντες ὥσπερ ἕνα οἶκον ἅπασαν τὴν οἰκουμένην . 
ἀτεχνῶς δὲ , ὥσπερ οἱ ποιηταὶ λέγουσι , πρὸ τῆς Διὸς ἀρχῆς ἅπαντα στάσεως καὶ θορύβου καὶ ἀταξίας εἶναι μεστὰ , ἐλθόντος δὲ ἐπὶ τὴν ἀρχὴν Διὸς πάντα δὴ καταστῆναι , καὶ τοὺς Τιτᾶνας εἰς τοὺς κατωτάτω μυχοὺς τῆς γῆς ἀπελθεῖν , συνωσθέντας ὑπ’ αὐτοῦ τε καὶ τῶν σὺν αὐτῷ θεῶν , οὕτως ἄν τις καὶ περὶ τῶν πρὸ ὑμῶν τε καὶ ἐφ’ ὑμῶν πραγμάτων λογιζόμενος ὑπολάβοι , ὡς πρὸ μὲν τῆς ὑμετέρας ἀρχῆς ἄνω καὶ κάτω συνετετάρακτο καὶ εἰκῆ ἐφέρετο , ἐπιστάντων δὲ ὑμῶν ταραχαὶ καὶ στάσεις ἔληξαν , τάξις δὲ πάντων καὶ φῶς λαμπρὸν εἰσῆλθε βίου καὶ πολιτείας , νόμοι τε ἐξεφάνησαν καὶ θεῶν βωμοὶ πίστιν ἔλαβον . 
πρότερον γὰρ ὥσπερ τοὺς γονέας ἐκτέμνοντες καὶ τὴν γῆν ἔτεμον , παῖδάς τε οὐ κατέκτεινον , ἀλλ’ ἀπώλλυσαν τοὺς ἀλλήλων τε καὶ τοὺς ἑαυτῶν ἐν ταῖς στάσεσι καὶ πρὸς ἱεροῖς . 
νῦν δὲ κοινὴ καὶ σαφὴς πᾶσι πάντων ἄδεια δέδοται αὐτῇ τε τῇ γῇ καὶ τοῖς ἐν αὐτῇ κατοικοῦσι , καὶ τοῦ μὲν κακῶς πάσχειν ἅπαντα ἀφεῖσθαι , τοῦ δὲ καλῶς ἄγεσθαι πολλὰς τὰς ἀφορμὰς εἰληφέναι μοι δοκοῦσι , καὶ οἱ θεοὶ καθορῶντες συγκατορθοῦν ὑμῖν εὐμενῶς τὴν ἀρχὴν καὶ διδόναι βέβαιον τὴν κτῆσιν αὐτῆς , Ζεὺς μὲν , ὅτι αὐτῷ τῆς οἰκουμένης καλοῦ , φασὶν , ἔργου καλῶς ἐπιμέλεσθε , Ἥρα δὲ γάμων νόμῳ γιγνομένων τιμωμένη , Ἀθηνᾶ δὲ καὶ 
Ἥφαιστος τεχνῶν τιμωμένων , Διόνυσος δὲ καὶ Δημήτηρ , ὅτι αὐτοῖς οἱ καρποὶ οὐχ ὑβρίζονται , Ποσειδῶν δὲ ναυμαχιῶν μὲν καθαρευούσης τῆς θαλάττης αὐτῷ , τὰς δ’ ὁλκάδας ἀντὶ τῶν τριήρων μετειληφυίας · ὅ γε μὴν Ἀπόλλωνος καὶ Ἀρτέμιδος καὶ Μουσῶν χορὸς οὔποτε διαλείπει τοὺς ὑπηρέτας ἐν τοῖς θεάτροις καθορῶν · Ἑρμῆς δὲ ἀγώνων οὐκ ἄμοιρος οὐδὲ πρεσβείων · Ἀφροδίτῃ δὲ σπόρων καὶ χαρίτων πότε μᾶλλον καιρὸς ὑπῆρξεν ; 
ἢ πότε πλείονα μοῖραν ἔσχον αἱ πόλεις ; 
αἱ δ’ Ἀσκληπιοῦ χάριτες καὶ τῶν κατ’ Αἴγυπτον θεῶν νῦν πλεῖστον εἰς ἀνθρώπους ἐπιδεδώκασιν . 
οὐ μὴν οὐδ’ Ἄρης γε ὑμῖν ἠτίμασται , οὐδὲ δέος μὴ συνταράξῃ τὰ πάντα , ὥσπερ ἐν Λαπιθῶν δείπνῳ παροφθεὶς , ἀλλ’ ἐπὶ ταῖς ὄχθαις ἔξω τῶν ποταμῶν χορεύει τὴν ἄπαυστον χορείαν , αἵματος καθαρὰ σώζων τὰ ὅπλα . 
ὅ γε μὴν πάντ’ ἐφορῶν Ἥλιος οὐδὲν εἶδεν ἐφ’ ὑμῶν βίαιον οὐδ’ ἄδικον οὐδ’ οἷα πολλὰ ἐν τοῖς πρόσθεν χρόνοις · ὥστ’ εἰκότως ἥδιστα ἐφορᾷ τὴν ὑμετέραν ἀρχήν . 
δοκεῖ δέ μοι καὶ Ἡσίοδος , εἰ ὁμοίως Ὁμήρῳ τέλειος ἦν τὰ ποιητικὰ καὶ μαντικὸς , ὥσπερ ἐκεῖνος οὐκ ἠγνόησε τὴν ὑμετέραν ἀρχὴν ἐσομένην , ἀλλὰ προεῖδε καὶ ἀνεφθέγξατο ἐν τοῖς ἔπεσιν , οὕτως καὶ αὐτὸς οὐκ ἂν ὥσπερ νῦν ἀπὸ χρυσοῦ γένους ἀρξάμενος γενεαλογεῖν , ἢ , ἡνίκα ταύτην ἀρχὴν ἐνεστήσατο , περί γε τοῦ τελευταίου καὶ σιδηροῦ γένους διαλεγόμενος τοῦτον ἂν αὐτοῦ φάναι γενέσθαι τὸν ὄλεθρον , εὖτ’ ἂν γεινόμενοι πολιοκρόταφοι τελέθωσιν , ἀλλ’ ἡνίκ’ ἂν ἡ ὑμετέρα προστασία τε καὶ ἀρχὴ καταστῇ , τότ’ ἂν φάναι φθαρῆναι τὸ σιδηροῦν φῦλον ἐν τῇ γῇ , καὶ Δίκῃ δὲ καὶ Αἰδοῖ τότ’ ἂν ἀποδοθῆναι κάθοδον εἰς ἀνθρώπους , καὶ οἰκτεῖραι τοὺς πρὸ ὑμῶν γενομένους . 
ἀεὶ μὲν οὖν τά γε δὴ παρ’ ὑμῖν τίμια εἰσαχθέντα ὡς ἀληθῶς ὑφ’ ὑμῶν καὶ ἑξῆς ἀεὶ μᾶλλον βεβαιούμενα , ὅ γε μὴν νῦν ἄρχων μέγας οἷον ἀγωνιστὴς καθαρὸς τοσοῦτον ὑπεραίρει τοῖς παρ’ αὑτοῦ τὸν πατέρα ὅσον , οὐδ’ εἰπεῖν ῥᾴδιον , ἑτέρους αὐτὸς ὑπεραίρει . 
καὶ δὴ φαίη τις ἂν δικαιοσύνην καὶ νόμιμον εἶναι τοῦτο ὡς ἀληθῶς ὅ τι κρίνειεν οὗτος . 
τί δ’ οὐ καὶ τοῦτο πρὸ τῶν ἄλλων εἴη σαφῶς , ὅτι τοὺς τῆς ἀρχῆς κοινωνοὺς ὡς οἰκείους ἔχει παῖδας ὁμοίους ἑαυτῷ πλείους ἢ τῶν πρὸ αὐτοῦ τις ; 
ἀλλὰ τὸ ἐξ ἀρχῆς ἀγώνισμα παντὸς μεῖζον , παρισῶσαι τῷ τῆς ἀρχῆς μεγέθει τὸν λόγον , καὶ σχεδὸν τοῦ ἴσου χρόνου δεόμενον ὅσοσπερ ὁ τῆς ἀρχῆς · εἴη δ’ ἂν οὗτος ὁ πᾶς αἰών . 
κράτιστον οὖν , ὥσπερ οἱ τῶν διθυράμβων τε καὶ παιάνων ποιηταὶ , εὐχήν τινα προσθέντα οὕτω κατακλεῖσαι τὸν λόγον . 
καὶ δὴ κεκλήσθων θεοὶ πάντες καὶ θεῶν παῖδες καὶ διδόντων τὴν ἀρχὴν τήνδε καὶ πόλιν τήνδε θάλλειν δῑ αἰῶνος καὶ μὴ παύσασθαι πρὶν ἂν μύδροι τε ὑπὲρ θαλάττης πέσοιεν καὶ δένδρα ἦρι θάλλοντα παύσηται · ἄρχοντά τε τὸν μέγαν καὶ παῖδας τούτου σῶς τε εἶναι καὶ πρυτανεύειν πᾶσι τἀγαθά . 
ἐκτετέλεσταί μοι τὸ τόλμημα · εἴτε δὲ χεῖρον εἴτε βέλτιον ἔξεστιν ἤδη φέρειν τὴν ψῆφον . 
Σμυρναϊκὸς πολιτικός ὁ μὲν λόγος οὐκ ἐξ ἴσου τῇ τε πόλει καὶ τοῖς ἄλλοις · 
οἱ μὲν γὰρ οὐδὲν ἂν δείξαιεν τοσοῦτον ὅσον εἴποιεν ἂν , ἡμεῖς δ’ οὐδὲν ἂν εἴποιμεν ὅσον δεῖξαι πάρεστιν . 
ἀνάγκη δὲ ἀφοσιώσασθαι πρὸς τὸν νόμον , ἐπειδὴ καὶ οἵδε κελεύουσιν . 
ἔστι δὲ ὅμως κἀν τούτῳ κέρδος τῇ πόλει καὶ τῷ λέγοντι σχεδὸν ἥκιστα κίνδυνος . 
ὁ μὲν γὰρ ὅσῳ καλλίω φανεῖται τὰ ὁρώμενα , τοσούτῳ μᾶλλον τὸ εἰκὸς δόξει παθεῖν ἀπολειφθεὶς , ὥστε ἅμα τε ἐξελεγχθήσεται καὶ τὴν συγγνώμην ἐκ τῶν ἐλέγχων ἕξει · τῇ δὲ πόλει φιλοτιμία προσγίγνεται , εἰ τοιούτων καὶ τοσούτων ὄντων ὧν ἔχει δεικνύναι , μὴ μόνον τοῖς ὁρωμένοις ἰσχυρίζεται , ἀλλὰ καὶ τοῖς περὶ τῶν πατρίων λόγοις . 
ἔστι γὰρ οὐ νεωστὶ ἡμῖν ἡ πόλις εὐτυχὴς , ἀλλ’ ἐκ προγόνων , καὶ καθέστηκεν αὐτὴ πρὸς αὑτὴν ἐν ἀποίκου σχήματι καὶ μητροπόλεως · τρίτη γάρ ἐστιν ἀπὸ τῆς ἀρχαίας . 
ὥσπερ γὰρ τὰ ἀγάλματα καὶ οἱ δῑ ἀκριβείας λόγοι δευτέρᾳ καὶ τρίτῃ χειρὶ καθίστανται , οὕτως ἄρα καὶ τὴν πόλιν τρίτῃ χειρὶ χρὴ κτισθεῖσαν ἀκριβῶσαι τὸ κάλλος , καὶ γέγονε δὴ παλαιοτάτη καὶ καινοτάτη ἡ αὐτὴ , ἑαυτὴν ἀνανεωσαμένη , καθάπερ τὸν ὄρνιν φασὶ τὸν ἱερόν . 
ἡ μὲν οὖν πρεσβυτάτη πόλις ἐν τῷ Σιπύλῳ κτίζεται , οὗ δὴ τάς τε θεῶν εὐνὰς εἶναι λέγουσι καὶ τοὺς Κουρήτων χοροὺς περὶ τὴν τοῦ Διὸς μητέρα . 
οὕτω δ’ ἦν ἐξ ἀρχῆς θεοφιλὴς ὥστε λέγουσιν οἱ ποιηταὶ τοὺς θεοὺς ἅμα τοῖς ἥρωσιν ἐρανίζειν εἰς αὐτὴν ἀναμὶξ εὐωχουμένους . 
ἐκείνην μὲν οὖν αἱ Νύμφαι δέχονται , καὶ νῦν ἐστιν ὕφαλος , ὑπελθοῦσα τὴν λίμνην , ὥς φασι . 
δευτέρα δὲ μετὰ ταῦτα ᾠκεῖτο ὑπὸ τῷ Σιπύλῳ παρὰ τὴν χηλὴν τῆς ἠιόνος , ἐν μέσῳ τῆς ἀρχαίας καὶ τῆς νῦν , ἡ νῦν ἀρχαία πρὸς ταύτην καθεστηκυῖα . 
ταῦτα δ’ ἦν ὥσπερ μελέται τῆσδε τῆς οἰκήσεως ἐν ἄλλοις φαυλοτέροις πλάσμασι . 
τρίτῳ δὲ , ὡς οἱ ποιηταὶ καλοῦσι , βήματι κινηθεῖσα ἡ πόλις εἰς ἓν τόδε κατέστη τὸ σχῆμα . 
ὁ δὲ λεὼς ὁ μὲν πρεσβύτατος αὐτόχθων αὐτῇ · ἐπεὶ δὲ καὶ ἐποίκους ἔδει δέξασθαι , ἐδέξατο καὶ τούτους ἀπὸ τῶν αὐτοχθόνων ἀπὸ τῆς ἑτέρας ἠπείρου , καὶ συνεκράθη δαιμονίως τοῖς ἀντιπέραν Ἕλλησιν , οἰκιστὰς δοῦσά τε καὶ δεξαμένη , Πελοποννησίοις μὲν τὸν ἐπώνυμον δοῦσα καὶ τὸ σεμνύνεσθαι τῇ προσηγορίᾳ , Ἀθήνηθεν δὲ τοὺς Ἐρεχθείδας , ὡς λόγος , ἐκ τοῦ πρὸς Ἀμαζόνας πολέμου δεξαμένη , καὶ ὕστερον δὴ τοὺς ὑστέρους . 
ἀπέλαυσαν δὲ τῆς μητροπόλεως ἀμφότερα , ἁβρότητας μὲν εἰς τὸ καθ’ ἡμέραν , τολμήματα δὲ εἰς τοὺς πολέμους κρεῖττον ἢ πολλοῖς ἐρίσαι λυσιτελεῖν · ὥστε καὶ τῶν ποιητῶν ἤδη τισὶ Σμυρναῖον τρόπον τὸ τοιοῦτον εἰρῆσθαι . 
δεῖγμα δὲ ἓν ἐξαρκέσει , οὗ καὶ τὸ ὑπόμνημα ὄψει . 
καλοῦσι γάρ σε ἦρος ὥρᾳ πρώτῃ Διονυσίοις , τριήρης ἱερὰ τῷ Διονύσῳ φέρεται κύκλῳ δῑ ἀγορᾶς . 
τὸ δ’ ἐστὶ σύμβολον ὡς ποτὲ Χῖοι πλεύσαντες ἐπὶ τὴν πόλιν , ὡς ἐρήμην αἱρήσοντες , τῶν ἀνδρῶν ἀπόντων ἐν τῷ ὄρει , κᾆτα τῶν νεῶν ὀφθέντες ὑπ’ αὐτῶν κατιόντων , οὐ μόνον τῆς πείρας ἀπέτυχον , ἀλλὰ καὶ τὰς ναῦς προσαπώλεσαν , ἐνόπλιον δὴ τότε ὀρχησαμένων τῷ Διονύσῳ καὶ τὰ Βακχεῖα ἐν τοῖς ἐκείνων σώμασι τελεσαμένων . 
καὶ τοῦτο μὲν ἥδυσμα ταῖς πράξεσι τῆς πόλεώς ἐστι καὶ ὡσπερεὶ σύμβολόν τι τῶν ἄλλων ὧν ἀνάγκη παραλιπεῖν · διὸ καὶ ὑπὸ τῶν πολλῶν ἄρα θρυλεῖται . 
πολλοὺς δ’ ἄν τις αὐτῆς ἔχοι λέγειν ἀγῶνας καὶ ἄλλους , καὶ δὴ τοὺς τελευταίους τοὺς ὑπὲρ ὑμῶν καὶ σὺν ὑμῖν ἐν παντὶ τῷ παραστάντι , πολλῆς τινος ἔργον σχολῆς διηγήσασθαι . 
ἀλλὰ τί δεῖ περὶ ταῦτα τρίβεσθαι ; 
αἷς μὲν γάρ ἐστι τῶν πόλεων ἐν μύθοις ἢ διηγήσεσιν ἡ φιλοτιμία , εἰς ταῦτα εἰκὸς ἀναχωρεῖν , ἥτις δὲ εὐθὺς ὀφθεῖσα χειροῦται καὶ οὐκ ἐᾷ ζητεῖν τὰ ἀρχαῖα , τί δεῖ ταύτην σεμνύνειν ἀπὸ τῶν παρελθόντων , ἀλλ’ οὐ περιηγεῖσθαι καθαπερεὶ τῆς χειρὸς ἔχοντα , μάρτυρα τὸν θεατὴν τῶν λόγων ποιούμενον ; 
οἶμαι γὰρ , εἴ τινος εἴδωλον πόλεως ἔδει φαίνεσθαι κατ’ οὐρανὸν , ὥσπερ τὸν στέφανόν φασι τὸν Ἀριάδνης καὶ ἄλλα εἴδωλα ποταμῶν τε καὶ ζώων , ὅσα πρὸς θεῶν ἐτιμήθη , τὸ τῆσδε ἂν φαίνεσθαι νικῆσαι . 
οὕτως μοι δοκεῖ πεφυκέναι παράδειγμα πόλεως , καὶ οὔτε τοῦ πολίτου ποιητοῦ προμνωμένου προσδεῖσθαι οὔτε ἄλλης τέχνης εἰς ἔπαινον , ἀλλ’ αὐτὴ προξενεῖν τὸν ἔρωτα αὑτῆς πᾶσιν ἀνθρώποις καὶ αὐτὴ καταναγκάζειν , ὀφθαλμοὺς , οὐχὶ ὦτα πείθουσα . 
τέταται γὰρ ὑπὲρ τῆς θαλάττης , ἄνθος ὥρας ἀφιεῖσα διηνεκὲς , ὥσπερ οὐ κατὰ μικρὸν πολισθεῖσα , ἀλλ’ εἰσάπαξ ἀνασχοῦσα τῆς γῆς , οὐ πρὸς ἀνάγκην οὐδ’ ἠπειγμένον τὸ μέγεθος παρεχομένη , ἀλλὰ πανταχοῦ πολλὴ καὶ παραπλησία . 
καὶ ἔστιν αὐτῇ τὸ μέγεθος κάλλους περιουσία . 
οὐδ’ ἂν φαίης εἶναι πόλεις πολλὰς κατὰ μικρὸν διεσπαρμένας , ἀλλὰ μίαν μὲν πολλῶν ἀντίρροπον , μίαν δ’ οὖν ὁμόχρουν καὶ σύμφωνον ἑαυτῇ , καθάπερ ἀνθρώπου σῶμα συμβαίνοντα τῷ ὅλῳ τὰ μέρη παρεχομένην . 
κόσμοι δὲ οἵ τε ἐν αὐτῇ καὶ οἱ περὶ αὐτὴν ἐξ ἴσου πολλοί τε καὶ λαμπροὶ καὶ ποθεινοτέρους οὐχὶ λελοιπότες . 
ἀλλ’ ἐστὶν ἅπασα ὥσπερ δῑ ἀγαλμάτων , ὥσπερ οἱ κατάπαστοι χιτῶνες . 
ἀπὸ ἑσπέρας μὲν πρὸς ἕω βαδίζων ἐκ νεώ τε εἰς νεὼν ἥξεις καὶ ἐκ κολωνοῦ πρὸς κολωνὸν δῑ ἑνὸς στενωποῦ καλλίονος ἢ κατὰ τοὔνομα . 
στάντι δὲ ἐπὶ τῆς ἀκροπόλεως ἡ μὲν θάλαττα ὑπορρεῖ , τὰ δὲ προάστεια ὑφορμεῖ · καταμιγνυμένη δὲ ἀμφοτέροις ἡ πόλις διὰ τριῶν τῶν ἡδίστων θεαμάτων ἐκχεῖ τὴν ψυχὴν , οὐδὲ ἔστιν εὑρεῖν οὗ τις ἐρείσει τὸν ὀφθαλμόν · ἕλκει γὰρ ἐφ’ ἑαυτὸ ἕκαστον ὥσπερ ἐν ὅρμῳ ποικίλῳ . 
κατιόντα δὲ ἀπὸ τῆς ἀκροπόλεως τὰ ἑῷα ἐκδέχεται , ναῶν τε ὁ κάλλιστος αὖθις τῆς εἰληχυίας θεοῦ τὴν πόλιν , καὶ τὰ ἐπὶ τούτοις ἔργον καὶ πρεσβύτῃ μνησθῆναι κοσμίως . 
πάντα γὰρ ἤδη μέχρι τῆς παραλίας καταλάμπεται γυμνασίοις , ἀγοραῖς , θεάτροις , περιβόλοις , λιμέσι , κάλλεσιν αὐτοφυέσι καὶ χειροποιήτοις ἁμιλλωμένοις . 
ἀργὸν δὲ οὐδέν ἐστι θεάματος οὐδὲ χρείας . 
λουτρὰ μέν γε τοσαῦτα ὥστε ἀπορήσαις ἂν οὗ λούσαιο , δρόμοι δὲ ἁπάσης ἰδέας , οἱ μὲν ἐν βάθει τῆς πόλεως , οἱ δ’ ἐπὶ τέρμασιν , ἄλλος ἄλλον κωλύων τὸν κάλλιστον εἶναι , κρῆναι δὲ καὶ πηγαὶ κατ’ οἰκίας τε καὶ πλείους ἢ κατ’ οἰκίαν , καὶ στενωποὶ ἀντ’ ἀγορῶν καὶ στενωποὶ τέτραχα σχίζοντες ἀλλήλους εἰς ὑποδοχὴν τοῦ ἡλίου , μικροῦ δέω λέγειν ὃ πρόσθεν ἠρνούμην , πολλὰς πόλεις ποιοῦντες τῇ περιγραφῇ , μίμημα τῆς πάσης ἑκάστην . 
αὖραι δὲ ἠριναί τε καὶ θεριναὶ λιγυρώτεραι τῶν παρὰ ποιηταῖς ἀηδόνων καὶ τεττίγων , ἄλλαι δῑ ἄλλων διᾴττουσαι τόπων ἅπασαν τὴν πόλιν ἀντὶ ἄλσους καθιστᾶσι . 
ποίας γραφῆς ἢ πλάσματος οὐ βελτίω ταῦτα μιμήσασθαι ; 
ἀεὶ δὲ ὥσπερ εἰς πομπὴν ἐνιαύσιον κεκοσμημένη ταῖς τε ἰδίαις καὶ ταῖς δημοσίαις κατασκευαῖς ὡραΐζεται , σκηνῆς Μηδικῆς θέαμα ἁβρότερον . 
θυμηδίαι δὲ αὐτὴν οὔποτε λείπουσιν , οὐδ’ ὅσαι 
Μοῦσαι πόλεις ἀνθρώπων ἐπέρχονται οὐδεμία ἐξοικεῖ . 
πολλὴ μὲν γὰρ ἡ ἐγχώριος , πολλὴ δὲ ἡ ἔπηλυς · φαίης ἂν ἑστίαν εἶναι τῆς ἠπείρου παιδείας ἕνεκα . 
θεάτρων τε πάντων κατά τε ἀγῶνας καὶ τὰς ἄλλας ἐπιδείξεις ἀμύθητος ἡ ἀφθονία . 
πρὸς δὲ τούτοις χειρῶν ἔργα παντοῖα καὶ φορὰ γῆς καὶ θαλάττης ἐφάμιλλος . 
συνελόντι δ’ εἰπεῖν , ἑκατέρῳ τῷ ἔθνει μία δὴ πόλις αὕτη μετριωτάτη , ὅσοι τε ἐπὶ ῥᾳστώνης τὸν βίον διανύσαι προείλοντο καὶ ὅσοι φιλοσοφεῖν ἀδόλως ἀξιοῦσιν . 
ἀντιπάλους γὰρ τῶν πόνων τὰς ἀναπαύσεις ἔχουσιν , ὥστε οὐ κάμνουσιν . 
ὁ δὲ δὴ πρὸ θυρῶν κόσμος ἀντὶ Ἀπόλλωνος ἀγυιέως προπύλαιος τῇ πόλει , 
Μέλης ὁ ἐπώνυμος διωρυχὴν Νυμφῶν ἐκ πηγῶν εἰς θάλατταν , αὐταῖς τ’ εἶναι λουτρὸν ῥυτὸν καὶ Νηρηίδας παρὰ 
Νηρέως δέξασθαι δῑ ὀλίγου . 
ῥεῖ δὲ ὁ Μέλης ὁμοίως ἔκ τε ἄντρων καὶ οἴκων καὶ δένδρων καὶ μέσου τοῦ ῥείθρου ἀνίσχων καὶ προϊὼν μέχρι θαλάττης , καὶ αὐτοῦ τὸ μὲν κατὰ τὰς ἄνω πηγὰς κύκλος τέ ἐστι καὶ ὅρμῳ μάλιστ’ ἂν ἀπεικάσαις , τὰ δὲ ἑξῆς Εὐρίπῳ . 
πρὸς δὲ ταῖς ἐκβολαῖς βέβρυχε μὲν ἥκιστα , ὁ δὲ τὸ ῥόθιον ἐπιλεαίνων ἀψοφητὶ καταμίγνυται , ἐπιοῦσαν μὲν ἐξ ἀνέμων τὴν θάλατταν αἰωρῶν , ἀπιούσῃ δὲ ἑπόμενος , νῶτον ἐκ τοῦ ὕδατος ἑκατέρου δεικνὺς , ὥστε οὐκ ἂν γνοίης ὅπου συνέβαλον . 
καὶ μὴν ὅτι γε ἰχθύων πάντη πλήρης , καὶ τούτων τιθασῶν τε καὶ συσσίτων τοῖς σκηνοῦσιν ἐπὶ ταῖς ὄχθαις , καὶ οὐκ ἐπὶ τοῦ ξηροῦ , ἀλλ’ ὑπὸ τοῦ αὐλοῦ ἐν χώρᾳ ὀρχουμένων καὶ παροινίᾳ κυβιστώντων εἰς τοὺς συμπότας , ταῦτα μὲν κἂν οἱ παῖδες ἐξηγοῖντο καὶ ἰδεῖν πᾶσιν ἔξεστιν · αἱ δὲ δὴ καλλίους τοῦ ποταμοῦ γοναὶ καὶ ἐπὶ πάσας φέρουσαι πόλεις , Ὅμηρος ὁ κοινὸς τοῖς Ἕλλησι τροφεὺς καὶ φίλος , ἐκ πατέρων τε καὶ ἐκ παιδὸς ἑκάστῳ . 
διὸ καὶ δικαίως ἄν μοι δοκοῦσιν ἅπαντες εἰς τὰς πηγὰς ὥσπερ ἐκεῖνος ἔφη τοῦ Σπερχειοῦ , τοῦ Μέλητος ἀπάρχεσθαι τῶν λόγων , ὥσπερ βοστρύχων , ᾄδοντας Ὁμήρου χάριν τὸν ποταμόν . 
διαβάντι δὲ τὸν Μέλητα ἀπαντᾷ χῶρος , Ποσειδῶνος , ὡς ἐμοὶ δοκεῖν , δῶρον τῇ πόλει παραπλήσιόν τι καὶ οὐ παραπλήσιον τῷ περὶ Θετταλίαν λεγομένῳ . 
ἐκεῖ μὲν γὰρ τὰ ὄρη διαστήσας Θετταλίαν ἐποίησε γῆν ἄπεδον ἐκ λίμνης ἐξιεὶς κατὰ ῥεῦμα τὸν Πηνειὸν , ἐνταῦθα δὲ ἐπανήγαγε τὴν θάλατταν ἀπὸ τῶν ὀρῶν , ἀντίστροφον τὸν ἐκ τῆς ἠπείρου κόσμον τῷ παρὰ τῆς θαλάττης ἁρμόττων τῇ πόλει . 
οὐ μὴν ἰλύν γε ὑπελίπετο οὐδ’ ὅσον ἔπηξε τὸ ἔδαφος , ἀλλ’ ὀρύξαντι μέν ἐστι σημεῖα τῆς ἀρχαίας φύσεως , καὶ βλέψαντί γε εἰς τὰ κύκλῳ περιέχοντα εἰς ἅ ποτε ἀπηρείδετο ἡ θάλαττα , διεξελαύνοντι δὲ ἐν ὥραις καὶ κρήναις τὸ ἁλίπεδον , καὶ ταῦτά γε ἐν τέλει . 
καὶ προελθόντι μικρὸν ἡ πόλις αὖθις ὥσπερ παραπέμπουσα ἀναφαίνεται , καὶ γίγνεται δῑ ἐλάττονος ἐνταῦθα ἤδη ἀριθμητὰ καὶ μετρητὰ τὰ κάλλη αὐτῆς . 
καὶ οὐδεὶς οὕτως ἐπείγεται ὅστις ὁρᾷ τὸ πρόσω τῆς ὁδοῦ καὶ οὐ μεταβάλλει τὸ σχῆμα , τὰ μὲν κατ’ ὀφθαλμοὺς δεξιὰ ποιούμενος , τὰ δὲ ἀριστερὰ πρὸ τῆς ὄψεως . 
ἡ γὰρ πόλις ἕλκει πρὸς αὑτὴν ὥσπερ ἡ μαγνῆτις λίθος τὰ σιδήρια καὶ δῑ ἀνάγκης ἐθελουσίου χειροῦται . 
πέπονθε δὲ ταυτὸν ἥ τε πόλις πρὸς τὰ ἔξω καὶ τὰ ἔξω πρὸς τὴν πόλιν . 
οὔτε γὰρ ἐκ τοῦ ἄστεος τὰ προάστεια ὁρῶντι κόρος , εἴτε τις ἔξωθεν προσορῴη τὴν πόλιν , ἀεὶ τοῦ ἴσου δεῖ τὸ μὴ ἱκανῶς ἔχειν . 
μόνῃ δὲ ταύτῃ πόλεων εἰς ζημίαν ἡ δόξα καθίσταται · οὐδεὶς γὰρ ἂν ἔξω περὶ αὐτῆς ἀκούων ἐφίκοιτο ὥστε ἅπαν συλλαβεῖν . 
δοκεῖ δ’ ἄν μοί τις καὶ δόγμα παρ’ αὐτῶν ποιήσασθαι , ὥσπερ τὸν ὑπὸ τῆς ἐχίδνης φασὶ πληγέντα μὴ ἐθέλειν ἑτέρῳ λέγειν ἀλλ’ ἢ ὅστις πεπείραται , οὕτω καὶ τῶν περὶ τῆς πόλεως καλῶν ἰδὼν ἰδόντι μόνον κοινοῦσθαι , ἢ μέλλοντί γε αὐτίκα , εἰς ἑτέρους δὲ οὐκ ἂν ῥᾳδίως τοὺς λόγους ἐκφέρειν ὥσπερ εἰς βεβήλους ἱερά · ὥσπερ οἱ ὑπ’ ἔρωτος κατεχόμενοι πρὸς τοὺς κομιδῆ παῖδας οὐκ ἐθέλουσι διηγεῖσθαι . 
τοσόνδε μὲν γὰρ ἴσως καὶ ποιητὴς ἂν εἴποι καὶ ψυχαγωγήσειεν , ὡς ὁ μὲν λιμὴν ἐν ὀμφαλῷ τῆς πόλεως , τὸ δὲ πέλαγος ἐν ὀφθαλμῷ , τοῖς ἐπὶ θάτερα ἐσχάτοις οὐχ ἧττον σύνοπτον ἢ τοῖς προσοικοῦσι · καὶ ἡ μὲν ἀκρόπολις διὰ πάσης ἀνέχει τὴν πόλιν , ἡ δὲ θάλαττα παρατείνει καθάπερ βάσις , τοσοῦτον τοῦ Μέλητος πρὸς ἕω παραλλάττουσα ὅσον εἰς καμπὴν παρεξελθεῖν . 
ἀλλὰ ταῦτα μὲν καὶ ἐν μέρει κοσμοίη τις ἂν , ἡ δὲ ἐπὶ πᾶσι χάρις ὥσπερ Ἶρις τεταμένη καὶ τὴν πόλιν ὥσπερ λύραν ἁρμοττομένη σύμφωνον αὑτῇ τε καὶ τοῖς ἔξω κόσμοις , καὶ ἡ διὰ πάντων ὥσπερ τοῦ παρ’ Ὁμήρῳ χαλκοῦ μέχρι οὐρανοῦ διηνεκὴς αἴγλη , τῷ ταῦτα ἐφικτὰ διηγήσασθαι ; 
οὐχ οὕτως οὔτε ὁ Μέλης καλλίπαις οὔτε τις εἰς λόγους εὐτυχής . 
καὶ μὴν μόνη μὲν πόλεων ἱστορίας , οὐκ ἀκοῆς δεῖται , μόνη δὲ οὐχ ἱστορίας μᾶλλον ἢ διαίτης συνεχοῦς καὶ ὁμιλίας , ὅστις αὐτὴν μέλλει καλῶς θεάσεσθαι καὶ τοὺς μισθοὺς τῶν ἐπαίνων αὐτόθεν κομιεῖσθαι . 
ἐγὼ δὲ τοσοῦτον ἔτι προσθήσω τῇ περιόδῳ · τοῦ μὲν γὰρ μυχοῦ τοῦ κόλπου μικρῷ τινι πρότερον ἐμνήσθην , ὑπὲρ δὲ τοῦ παντὸς βραχὺ τὸ λοιπόν . 
ἔστι γὰρ ἀκριβῶς κατ’ ἐπωνυμίαν τῆς πόλεως καὶ οὐχ ἑτέρα πρέπων . 
πραότητι μὲν γὰρ καὶ χρείᾳ καὶ κάλλει καὶ σχήματι κόλπος ἐστὶ , δυνάμει δὲ θάλαττα ἐξώπιος · ἑνὸς δ’ ἔχων κόλπου προσωνυμίαν εἰς πολλοὺς κόλπους ἀνελίττεται , καθάπερ οἱ πίνακες οἱ πτυκτοί · ἄλλαι γὰρ ἄλλους ἄκραι σχηματίζουσι · 
λιμένες δὲ καὶ ἀναπαύσεις μυρίαι . 
φαίης ἂν αὐτὸν ἐοικέναι ταῖς πολυκρούνοις φιάλαις , οὕτως ἀεὶ δῑ ὀλίγης χερρονήσου τοὺς ὅρμους ἔχει , περίπλους ἡμερῶν οὐκ ὀλίγων , εἴ τις κατὰ ὅρμον ὁρμίζοιτο . 
κἀμοὶ τὸν λόγον ἐνταυθοῖ ἤδη ὥρα ὁρμίζειν · περὶ γὰρ τοῦ δήμου τί δεῖ λέγειν ; 
αὐτὸς γὰρ κρινεῖς καὶ ἔτι βελτίω ποιήσεις ἐξηγούμενος πρὸς τὸ κάλλιστον . 
νῦν μὲν οὖν οἶδ’ ὅτι καὶ σοὶ καὶ τῶν παρόντων τοῖς πολλοῖς μετρίως δοκῶ διειλέχθαι · αὐτίκα δὲ ἐξελεγχθήσεται πάντα ταῦτα ἡττώμενα . 
καί μοι κέρδος ἡττᾶσθαι τὰ τοιαῦτα . 
Πανηγυρικὸς ἐν Κυζίκῳ περὶ τοῦ ναοῦ ἅπασι μὲν , ὡς ἐγὼ νομίζω , προφάσεις ἱκαναὶ τοῦ λέγειν ὡς ἐν τῷ παρόντι · ἥ τε γὰρ πόλις ἀξία σπουδῆς , εἰ δή τις ἄλλη τῶν Ἑλληνίδων , τό τ’ ἔργον ἐφ’ ᾧ τὴν ἱερομηνίαν ποιεῖται μέγιστον τῶν εἰς ὄψιν ἐλθόντων ἀνθρώποις , οἵ τε καιροὶ τῶν πώποτε ἄριστοι καὶ τελεώτατοι · 
ἐμοὶ δὲ καὶ μάλιστα ἐναργὴς ἡ πρόφασις καὶ τῆς συνηθείας τοῦ βίου τοῦ ἡμετέρου . 
ὁ γὰρ Ἀσκληπιὸς κελεύει λέγειν · ὥστ’ οὔτ’ ἀσθένειαν σώματος οἷόν τε ὑπολογίσασθαι πρός γε αὐτὸν τὸν σωτῆρα οὔτε τῆς ὑποθέσεως τὸ μέγεθος καταδεῖσαι μὴ οὐ ῥᾴδιον ᾖ τυχεῖν · ἀλλ’ ὥσπερ ἔφη Πίνδαρος , θεοῦ δείξαντος ἀρχὴν οὐδὲν δὴ τὸ κωλῦον , ἄλλως τε καὶ οὐ νῦν πρῶτον αὐτοῦ πειρώμεθα , ἀλλ’ ἐν πολλοῖς τε καὶ μεγάλοις καὶ πρόσθεν ἔγνωμεν ἐφ’ ἡμῶν αὐτῶν , οὐχ ἑτέρων , ὁπόσον τὸ τῆς ῥᾳστώνης αὐτῷ περίεστι κἀν τοῖς καθάπαξ ἀπόροις εἶναι δοκοῦσι , καὶ μὴ ὅτι τοῖς χαλεποῖς μὲν , ἀπογνῶναι δ’ οὐκ ἀναγκαίως ἔχουσιν . 
ἔγωγ’ οὖν πρὸς τοσοῦτον ἥκω τοῦ πιστεύειν ἑτέρῳ μελήσειν , ὥστ’ οὐκ οἶδ’ ὅντινα τρόπον αὐτοσχεδιάζω , πλὴν ὅσον οὐκ ἀπὸ στόματος παντελῶς , ἀλλὰ γράφων ἔτι . 
οὔτε γὰρ πρόσθεν ἔγνων ὅ τι χρὴ λέγειν , πρὶν ἔδει λέγειν ἤδη , ὅ τε προστάξας μείζων ἁπάσης ἔμοιγε παρασκευῆς . 
ἡγοῦμαι δὲ οὐ τὸν αὐτὸν τρόπον περὶ τῶν πραγμάτων τῶν μεγάλων ἔχειν καὶ τῶν πελαγῶν · τὰ μὲν γὰρ ὅσῳ μείζω , τοσούτῳ παρέχει πλείω τὸν φόβον , τὰ δ’ ἔστιν ὅπη καὶ βοηθεῖ , ἔστι γὰρ ὥσπερ ὅρμου λαβέσθαι πολλαχόθεν · ὥστ’ εἰ μὴ παντάπασί τις εἴη δυστυχὴς , τό γε τοῦ παντὸς δοκεῖν διαμαρτεῖν διαφεύξεται . 
πεπύσθαι δέ τινα ἤδη καὶ τῶν ἐν Ὑπερβορέοις οἶμαι τὸν περὶ Κυζίκου χρησμὸν καὶ τὸν μάρτυρα τῆς εὐδαιμονίας τῇ πόλει , ὃς ταῖς μὲν ἄλλαις πόλεσιν ἐξηγητής ἐστι , τῇ δὲ πόλει ταύτῃ καὶ ἀρχηγέτης . 
τὰς μὲν γὰρ ἄλλας πόλεις διὰ τῶν οἰκιστῶν ᾤκισεν οὓς ἀπέστειλεν ἑκασταχόσε , ταύτης δὲ ἐκ τοῦ εὐθέος αὐτὸς γέγονεν οἰκιστής . 
ὥστε πῶς οὐκ εὐδαίμων Κύζικος , ἀπὸ τοιαύτης τε ἀρχῆς ἀρξαμένη εἰς τοιοῦτόν τε ἅμα τὸν οἰκιστὴν καὶ μάρτυρα ἀναφέρουσα ; 
γνοίη δ’ ἄν τις καὶ πρὸς τὴν θέσιν εὐθὺς αὐτῆς ἀποβλέψας καὶ τὴν φύσιν τὴν ὅλην , ὅτι γιγνομένην αὐτῇ τὴν ἐπωνυμίαν ἔθετο ὁ θεός · οὕτως καὶ τὰ ἀπὸ τῆς γῆς καὶ τὰ ἀπὸ τῆς θαλάττης συμβαίνει . 
πρόκειται γὰρ τῆς Ἀσίας , ἀρχομένη μὲν ἐκ νήσου , καθισταμένη δ’ εἰς τὴν ἤπειρον , ἔνθεν μὲν τὸν Εὔξεινον πόντον προβεβλημένη , ἑτέρωθεν δὲ τὸν Ἑλλήσποντον , σύνδεσμός τις οὖσα τῆς θαλάττης ἑκατέρας , μᾶλλον δὲ ἁπάσης ἣν ἄνθρωποι πλέουσι . 
παράπλοι δὲ αὐτὴν καὶ περίπλοι καὶ εἴσπλοι ναυτῶν ἁπάντων οὔποτε λείπουσιν , ἀλλ’ οἱ μὲν τὰ νῶτα κομίζονται οὐρίᾳ ἐφέντες εἰς τὸ πέλαγος διὰ νήσων τῆς πόλεως , οἱ δ’ εἰς αὐτὴν καταθέουσί τε καὶ ἀναθέουσι . 
καίτοι εἰ τὴν Κορινθίων πόλιν εὐδαίμονα τοῖς ποιηταῖς ἔδοξε προσειπεῖν , ὅτι ἐπὶ τῷ Ἰσθμῷ κειμένη τοὺς ἐφ’ ἑκάτερα τῆς Πελοποννήσου βαδίζοντας ὑποδέχεται , ἦ που λαμπρῶς ταύτῃ γε προσήκει τῆς προσηγορίας . 
τῆς γὰρ θαλάττης ἐν μέσῳ κειμένη συνάγει πάντας ἀνθρώπους εἰς ταυτὸν , τούς τε ἀπὸ τῆς εἴσω πρὸς τὴν ἔξω παραπέμπουσα καὶ τοὺς ἔξωθεν πρὸς τὰ εἴσω , ὥσπερ τις ὀμφαλὸς τοῦ μεταξὺ τόπου Γαδείρων καὶ Φάσιδος . 
ἔστι μὲν δὴ καὶ ἑτέραις , οἶμαι , νήσοις συμβεβηκὸς ἐν ἀφθόνῳ τῇ κύκλῳ θαλάττῃ κεῖσθαι , καὶ Κρήτην Ὅμηρος σεμνύνων ἔφη κεῖσθαι μέσην ἐνὶ οἴνοπι πόντῳ · τὸ δὲ τῆσδε σεμνότερον . 
οὐ γὰρ ἑνὸς πελάγους τὸ μέσον κατείληφεν · ἔξεστι δ’ εἰπεῖν οὐ πολλὴν αὐτῇ μόνον εἶναι τὴν θάλατταν , ἀλλὰ καὶ πολλαπλῆν , τὸ μὲν πρὸς βορέαν ἄνω πηγήν τινα καὶ ἀφορμὴν ἁπάσης τῆς πλοΐμου , τὸ δ’ αὖ πρὸς ἑσπέραν πορθμὸν τὸν μήκιστον καὶ χαριέστατον , τρίτον δὲ μέσον τούτων ἀμφοτέρων καὶ φύσει καὶ τόπῳ τοῦτο ὃ δὴ Προποντίδα κληθῆναι , πᾶν ὡς εἰπεῖν αὐτὴ πεπλήρωκε . 
καὶ τὰ μὲν ἐκ θαλάττης τοιαῦτα · τὰ δ’ αὖ παρὰ τῆς γῆς ἀδελφά τε τούτων καὶ ἀντίρροπα . 
πολλὴ μὲν γῆ πᾶσα καὶ ἄφθονος , καὶ ὡς ἄν τις ἀξιώσειε κατ’ ἐπωνυμίαν τὴν ἤπειρον εἶναι τὸ μέγεθος , πολλαὶ δὲ αἱ φύσεις καὶ πλεῖστον ἀλλήλων κεχωρισμέναι καὶ πᾶσαι νεύουσαι πρὸς τὸ βέλτιστον . 
ὄρη τε γὰρ ἐνταῦθα ἡμερώτερα τῶν παρ’ ἄλλοις πεδίων , πεδία τε ἀποχρῶντα οὐ πόλεως , ἀλλ’ ἐθνῶν εἶναι , καὶ ποταμοὶ καὶ λίμναι καὶ ἕλη καὶ νάπαι καὶ μακάρων δή τινες εὐθυμίαι . 
ὥστε εἴ τις βούλοιτο πάντας οἰκίζειν τοὺς τόπους , πολλὰς μὲν ἂν τὰς περὶ τὰς λίμνας γενέσθαι πόλεις , πολλὰς δ’ ἐπὶ ταῖς ἀκταῖς τῆς θαλάττης , οὐκ ὀλίγας δὲ ἐν τῇ μεσογείᾳ , καὶ ταῖς πολλαῖς ἂν ὑπάρχειν ἀγνοεῖν ἀλλήλας , ὅσαι μὴ πόλεις πόλεων ἑξῆς τύχοιεν οὖσαι . 
καὶ τὰ μὲν ἐκ γῆς καὶ θαλάττης τῇ πόλει τοιαῦτα , ἀλλήλοις τε ἐφάμιλλα καὶ παραδείγμασιν οὐ πολλοῖς ἐνεχόμενα . 
ἀλλὰ μὴν αὐτήν γε τὴν πόλιν καὶ ὡς νῆσον προσείποις ἂν καὶ ὡς χερρόνησον καὶ εἴ τι ἐπέκεινα χερρονήσου πρὸς ἤπειρον . 
διὰ γὰρ τὸ μὴ κατ’ αὐχένα εἶναι διαβατὴν μηδὲ ἀπὸ στενοῦ τινος ὡρμῆσθαι , ἀλλ’ ἐπὶ μήκους παρατείνουσαν τὴν ἤπειρον , κατ’ ἄμφω τὼ σκέλη συνεχῆ πρὸς αὐτὴν εἶναι , τό τε τῆς Σκύρου παράδειγμα ὑπερβέβληκε καὶ εἰ δή τις ἄλλη πόλις ἢ νῆσος παρὰ μικρὸν ἤπειρός ἐστι . 
καίτοι Θουκυδίδης γε ἐπαινεῖ 
Σικελίαν , ὅτι εἴκοσι σταδίους ἀπέχει τῆς ἠπείρου τοὐλάχιστον · ἡ δὲ τοσοῦτον ἄρα ἀπέχει τῆς ἠπείρου ὥστ’ ἐξεῖναι καὶ λαθεῖν τὸ μὴ νῆσον εἶναι , κἂν εἴ τις τὰ χώματα ἀνέλοι καὶ τὰς γεφύρας , ἐξεῖναι νήξασθαι πρὸς αὐτὴν ἐκ τῆς ἠπείρου . 
οὕτως καὶ ἡ νῆσος ἅπασα καὶ ἡ πόλις οὐδὲν ἀτιμοτέρα τὴν φύσιν τῶν μεγίστων νήσων Κρήτης καὶ Σικελίας . 
κάλλη τοίνυν δημοσίων οἰκοδομημάτων καὶ τὴν ἅπασαν κατασκευὴν καὶ μέγεθος τῆς πόλεως οὔτ’ ἄπορος λόγων οὕτως οὐδεὶς ὥστε μὴ ἂν ἔχειν ἐπαινεῖν οὔθ’ οὕτω λέγειν ἱκανὸς ὥστε ῥᾳδίως ἂν ἐνδείξασθαι . 
ἐγὼ δὲ ἅπαντα τἄλλα παρεὶς , οὗ μάλιστα ἐμοὶ προσήκει μνημονεῦσαι , τοῦτο ἐκλέξομαι . 
δοκεῖ γάρ μοι κάλλιστα δὴ τοῦτο συμβόλων δεικνύναι τὸν οἰκιστὴν , καὶ ὅτι τῶν κρειττόνων τινός ἐστι ποίημα · ἔοικε γάρ τις ἁπάντων εἶναι τῶν θεῶν ἱερὰ , ὥσπερ ἣν καλοῦσιν οὕτως ἀγοράν . 
ὥσπερ γὰρ κατὰ κλήρους ἅπασι θεοῖς ἐξῃρημένη πᾶσα δὴ μεμέρισται , καὶ αὐτὴν οἱ νεὼ| διειλήφασιν ὥσπερ ἁμιλλωμένων θεῶν πρὸς ἀλλήλους ὑπὲρ σωτηρίας τῆς πόλεως . 
θυσίαι δὲ καὶ πομπαὶ καὶ πρόσοδοι καὶ θεραπεῖαι θεῶν μετὰ τῶν καθεστηκότων θεσμῶν οὐ πόρρω τῆς Ἀθηναίων πόλεως , τὸ μὴ τῇ συγγενείᾳ χρῆσθαι πρὸς τὸ βέλτιστον . 
καὶ μὴν ἥ γε ἄλλη δύναμις τούτων ἀκόλουθος . 
τοσοῦτον γὰρ τῇ πόλει περίεστιν ὥστε καὶ τῶν ἑτέρωθι ναῶν καὶ ἄλλων κόσμων δημοσίων εἴ τις φαίη ταύτην εἶναι τὴν χορηγὸν , οὐκ ἂν αἰσχυνθείη · οὕτω λαμπρά τε καὶ κοινὰ πᾶσι τὰ ὄντα κέκτηται , καὶ οὔτε Ἰταλία τῶν ταύτης κτημάτων ὑπερορᾷ οὔτε Αἴγυπτος οὕτω πόρρω οὔτε Τυρρηνικὸν πέλαγος οὔτε Σύρων καὶ Κιλίκων , ποιητὴς ἂν εἴποι τις , ἐνστροφαὶ , οὔτε ἔθνος οὐδὲν ὡς ἔπος εἰπεῖν οὔτε κατ’ ἤπειρον οὔτ’ ἐν νήσοις , ὃ μὴ παρὰ τῆς πόλεως ταύτης κεκόσμηται . 
Ἴωνας δὲ καὶ Αἰολέας καὶ τὰς πρὸ ποδῶν νήσους τε καὶ πόλεις τί τις ἂν λέγοι ; 
καὶ τὸ δὴ νεανικώτατον , ὥσπερ γὰρ οἱ ἀγαθοὶ δρομεῖς ἐκ πολλοῦ προέμενοι ῥᾳδίως αἱροῦσιν , οὕτως ἄρα καὶ ὑμεῖς πᾶσιν ἀνθρώποις ὧν ἐδεήθησαν παρασχόντες ἐπιστάντες αὐτοὶ τελευταῖοι . 
πρὸς αὐτό γε ἥκω τὸ κλυδώνιον , πῶς ἂν εἴποιμι ὅσον βούλομαι ; 
ἀλλὰ τοσοῦτον ἂν εἴποιμι ὅσον εἰπὼν συγγνοίην ἐμαυτῷ . 
πάντας γὰρ μικροῦ δέω λέγειν ὅσοι τοῖς ὁμοίοις ἐνεχείρησαν ὡσπερεὶ παῖδας ἀπεφήνατε , τοσοῦτον ἔργον ἐγείραντες , ὅσον ἐνθυμηθῆναι μὲν ἂν μανίας ἔργον εἶναι ἔδοξεν , ἐκτελέσαι δὲ κρεῖττον ἢ κατὰ ἄνθρωπον . 
ἀπορήσαι τις ἂν πότερον ἐνταυθοῖ μετενήνεκται τῆς νήσου τὸ πλεῖστον ἢ κατὰ χώραν μένει . 
οἶμαι δ’ ἂν ἅπαντας συμφῆσαι μήτε πόλεως ἂν ἄλλης εἶναι τὸ ἀνάθημα μήτε λιθοτομίας ἑτέρας ἢ τῆς ὑμετέρας · οὐ γὰρ ἂν ἀρκέσαι τὴν φύσιν . 
πρότερον μὲν γὰρ τῶν νήσων ταῖς κορυφαῖς ἐτεκμαίροντο οἱ πλέοντες , Κύζικος ἥδε , Προκόννησος αὕτη , τῶν ἄλλων ἣν ἴδοι τις · νῦν δὲ ὁ νεὼς ἀντὶ τῶν ὀρῶν ἀρκεῖ , καὶ μόνοις ὑμῖν οὐδὲν δεῖ λαμπτήρων οὐδὲ πυρσῶν οὐδὲ πύργων πρὸς τοὺς καταίροντας , ἀλλ’ ὁ νεὼς πληρῶν ἅπαν τὸ ὁρώμενον τήν τε πόλιν καὶ τὴν μεγαλοψυχίαν τῶν ἐχόντων αὐτὴν ὁμοῦ δηλοῖ , καὶ τοσοῦτος ὢν καλλίων ἐστὶν ἢ μείζων . 
εἰ δ’ ἔτυχον παριόντες Ὅμηρος καὶ Ἡσίοδος , ῥᾳδίως ἄν μοι δοκοῦσιν εἰπεῖν τὸ περὶ τοῦ τείχους τοῦ Τρωικοῦ μυθολόγημα μεταθέντες , ὡς ἄρα Ποσειδῶν καὶ Ἀπόλλων κοινῇ φιλοτεχνήσαντες ἀπειργάσαντο τὸ ἔργον τῇ πόλει , ὁ μὲν τὴν πέτραν παρασχὼν ἐκ τοῦ βυθοῦ τῆς θαλάττης καὶ ἅμα ποιήσας δυνατὴν εἶναι κομισθῆναι , ὁ δ’ ὥσπερ εἰκὸς οἰκιστὴν βουληθεὶς τὴν ἑαυτοῦ πόλιν κοσμῆσαι προσθήκῃ τηλικαύτῃ . 
φαίης ἂν τῶν μὲν λίθων ἕκαστον ἀντὶ νεὼ τοῦ παντὸς εἶναι , τὸν δὲ νεὼν ἀντὶ τοῦ παντὸς περιβόλου , τὸν δ’ αὖ περίβολον τοῦ νεὼ πόλεως ἀποχρῶντα γίγνεσθαι . 
εἰ δὲ βούλει τὰ τῆς ῥᾳστώνης καὶ τρυφῆς , ἀντὶ γὰρ τῶν οἰκιῶν τῶν τριωρόφων καὶ τῶν τριήρων πάρεστιν ὁρᾶν νεὼν τὸν μέγιστον , τῶν μὲν ἄλλων πολλαπλασίονα , αὐτὸν δὲ τριπλοῦν τῇ φύσει . 
τὰ μὲν γὰρ αὐτοῦ κατάγειός ἐστι θέα , τὰ δ’ ὑπερῶος , μέση δὲ ἡ νενομισμένη . 
δρόμοι δὲ ὑπὸ γῆν τε καὶ κρεμαστοὶ δῑ αὐτοῦ διήκοντες κύκλῳ , ὥσπερ οὐκ ἐν προσθήκης μέρει , ἀλλ’ ἐξεπίτηδες εἶναι δρόμοι πεποιημένοι . 
ταῦτα μὲν οὖν οὐδὲν δεῖ λόγῳ κοσμεῖν , ἀλλ’ εἰς τοὺς γεωμέτρας καὶ ἐπαινέτας ἀποθέσθαι , καὶ τούτων ὅσοι τέλειοι καὶ ἱκανοὶ μετρῆσαι πρᾶγμα τοσοῦτον · ὡς ἐγὼ καὶ τοῦτο ὀρρωδῶ , μὴ οὐδὲ τούτοις πᾶσιν ᾖ τὴν ἀκρίβειαν ἐξευρεῖν . 
εἰ γάρ τις ἀποσταίη τῶν λόγων τῶν περὶ αὐτοῦ τοῦ νεὼ , ἱκανὸν καὶ τὰ μηχανήματα καὶ τὰ ὀχήματα θαυμάσαι , ἃ πρόσθεν οὐκ ὄντα κατ’ ἀνθρώπους ἐξεῦρεν ἡ χρεία τοῦ νεώ . 
ἄξιον δὲ καὶ τῆς τύχης ἕνεκα ὑμῖν συνησθῆναι . 
ἐπεγράψασθε μὲν γὰρ τὸν ἄριστον τῶν εἰς ἐκεῖνον τὸν χρόνον βασιλέων · ἥκει δὲ ὑμῖν τὸ ἔργον πρὸς τέλος ἐν τοῖσδε τοῖς καιροῖς , οἳ τὰ καλῶν αὖ κάλλιστα εἰλήχασι καὶ ὑπὲρ ὧν δικαιότατ’ ἂν χαριστήριον τοσοῦτον ἑστηκὸς εἴη τοῖς θεοῖς , ἐπειδήπερ οὐ ῥᾴδιον ἦν μεῖζον ἐξευρεῖν . 
ὅτι μὲν δὴ πλείστους οὗτοι τῶν πρὸ αὐτῶν βασιλέων προγόνους βασιλέας παρέσχοντο καὶ ὁποία τις ἡ τοῦ γένους αὐτοῖς ἀμφοτέρωθεν ἐξ ἀρχῆς κατασκευὴ , καὶ τροφὴν ἥντινα ἐτράφησαν καὶ ἐφ’ οἷστισι , καὶ τῆς παιδείας τῆς συμπάσης τὴν περιούσιαν , μακρός τε λόγος διεξιέναι καὶ οὐδαμῶς πληρῶσαι ῥᾴδιος · ὃ δὲ τῇ τε παρούσῃ συνόδῳ μάλιστα πρέπειν ἀκοῦσαί μοι δοκεῖ καὶ αὐτῶν ἰδιαιότατον ἐγκώμιον καὶ τῶν εἰς μνήμην ἡκόντων ἐν λόγῳ θαυμαστότατον καὶ πᾶσαν τὴν εὐγένειάν τε καὶ παιδείαν ἔχει συλλαβὸν καὶ οὔτ’ ἰδιώτης οὐδεὶς δύναται σιωπᾶν πόλις τε ἅπασα καὶ γένη ἅπαντα ἀνθρώπων ἐκπέπληκται , περὶ τοῦτο εἰς ὅσον ἔξεστι διατρίψομεν . 
οὗτοι γάρ εἰσιν οἱ τὴν παροιμίαν ἐπὶ πλεῖστον ἄραντες καὶ διὰ τῶν μεγίστων ἔργων ὅρον δείξαντες ὅτι τῷ ὄντι κοινὰ τὰ φίλων , οὐχ ἵππων ἀγέλης , οὐδὲ σκευῶν , οὐδὲ πλέθρων τινῶν γῆς κοινωνήσαντες , οὐδ’ εἰς ὅσον πρόσθεν μήκιστον ἔδει προελθεῖν κοινωνίαν · ἀλλ’ ἐπὶ τοσοῦτον τῆς μεγαλοψυχίας ἐλθόντες ὥστε πᾶσαν τὴν γῆν καὶ τὴν θάλατταν τῷ λόγῳ τούτῳ καταλαβεῖν καὶ μηδὲν ἀκοινώνητον τῶν ὄντων αὐτοὺς ἐκφυγεῖν , ὡς ἀληθῶς καθ’ Ὅμηρον κοινὴν τὴν γῆν καταστήσαντες , τῇ προστασίᾳ μὲν αὑτῶν , τῇ δὲ χρείᾳ συμπάντων · ἃ πρόσθεν εὔξασθαι μὲν ἐξῆν ὑπὲρ δικαιοσύνης , ἐλπίσαι δ’ οὐδαμοῦ περιῆν , ἀλλ’ ὁ τῆς εὐδαιμονίας ὅρος ὥσπερ εὐχή τις ἐφαίνετο . 
στρατηγοὶ μὲν γὰρ ἤδη στρατηγοὺς ἐν κινδύνοις προσείλοντο καὶ πόλεις ἀλλήλας ἐπὶ καιρῶν παρέλαβον καὶ βασιλεῖς πρὸς βασιλέας φιλίας καὶ συνθήκας ἐποιήσαντο , καὶ οὗτοι τῆς χρείας ὡς τὰ πολλὰ ἡττηθέντες , καὶ μέχρι τούτου κοινωνίας ἴσμεν γενομένας · βασιλεὺς δὲ ἑκὼν βασιλέα νῦν δὴ πρῶτον προείλετο κοινωνὸν ἑαυτῷ τῶν ὅλων καὶ μόνος τῶν ἐκ τοῦ παντὸς αἰῶνος οὐκ ἀρχὴν προσλαβεῖν μᾶλλον ἐζήτησεν ἢ βασιλέα προσλαβεῖν ἐπὶ πᾶσι τοῖς ἴσοις . 
καὶ γάρ τοι καταθεὶς εἰς μέσον τὴν ἀρχὴν οὐκ ἐλάττω ἐποίησε τὸ αὑτοῦ μέρος , ἀλλ’ αὐτῷ τούτῳ μείζω τήν τε αὑτοῦ καὶ τὴν τοῦ συνάρξαντος κατέστησεν . 
Ἀλέξανδρος μὲν γὰρ ἐξέπληξε τοὺς ἀνθρώπους , οὐ δεξάμενος τὴν πρὸς Δαρεῖον κοινωνίαν , καὶ ἴσως καλῶς ποιῶν , ἅτε οὐ πρὸς ὁμότιμον τὴν Ἀσίαν μέλλων νέμεσθαι · ὅμως δ’ ἔμοιγε δοκεῖ μηδ’ εἰ πολλῷ τις ἦν Δαρείου βελτίων , μηδ’ ἂν οὕτω δέξασθαι σὺν ἄλλῳ τῶν ἄλλων ἁπάντων κρατεῖν · οἱ δὲ τὴν βασιλείαν δικαιοσύνης σύμβολον τῆς τελεωτάτης ἐποιήσαντο , ὥσπερ τούτου χάριν παραλαμβάνοντες τὰ τῶν ἀνθρώπων πράγματα , ἵν’ εἶεν ἅπασιν ἀρετῆς διδάσκαλοι κοινοί . 
τοῦτο ὑπὲρ πᾶσαν μὲν Καυκάσου περίοδον , τοῦτο δ’ ὑπὲρ 
Ἰνδοὺς ἁλισκομένους καὶ Κασπίας πύλας , τοῦτο ὑπὲρ πάντα τἀνθρώπεια , τοῦτο τοῖς καλλίστοις ἐστὶ νικώντων καὶ ἃ προσήκει τῇ φύσει . 
οὔτε γὰρ εἴ τις ἔξω τοῦ Ἀτλαντικοῦ πελάγους ἐστὶ γῆ , ταύτην προσκτησάμενοι , οὔτε ὅσα ἀοίκητα τῶν εἴσω δῑ ὑπερβολὴν ψύχους ἢ καύματος , εἰ ταῦτα εὑρόμενοι κραθῆναι παρὰ τῶν θεῶν προσθήκην τῆς ἀρχῆς ἐποιήσαντο ἰδίαν καθ’ ἑαυτόν πως ἑκάτερος , οὐκ ἂν ἔμοιγε ἐπ’ ἀρετῇ τοσούτῳ παρελθεῖν ἅπαντας δοκοῦσιν , ὅσῳ περ νῦν τὰ ὄντα κοινὰ ποιησάμενοι καὶ περὶ πλείονος ἀλλήλους ποιησάμενοι τῶν ὄντων ἁπάντων . 
ὢ θαυμαστοῦ μὲν τοῦ μηδὲν δεομένου βασιλεύειν , εἰ μὴ δοκοίη τῷ ἀδελφῷ , θαυμαστοῦ δὲ τοῦ μὴ δεχομένου βασιλεύειν , εἰ μὴ σὺν τῷ ἀδελφῷ . 
ὢ τοῖς ἴσοις ἀλλήλους ἀμειψάμενοι , μόνοι μὲν ἀλλήλοις ἐπὶ πλεῖστον παραπλήσιοι , μόνοι δ’ ἁπάντων πλεῖστον διαφέροντες , αὐτοὶ μὲν κοινωνοὶ τῶν μεγίστων , ἑτέρους δὲ οὐκ ἔχοντες τῶν ἴσων κοινωνούς . 
ὁ μὲν γὰρ τῶν Περσῶν βασιλεὺς ἐδόκει τι διάφορον κεκτῆσθαι τὸν καλούμενον βασιλέως ὀφθαλμὸν καὶ βασιλέως ὦτα · καὶ τοῦτο ἴσως μὲν ἦν τινα καὶ χρείαν παρέχον , τὸ δὲ πλεῖστον ἐμοὶ δοκεῖν ἀλαζόνευμα , ἵνα δὴ διπλᾶ τῶν ἄλλων ἀνθρώπων ὁρᾶν καὶ ἀκούειν δοκοίη . 
οἱ δὲ τοῦτο δὴ κάλλιστον καὶ σοφώτατον εὗρον πρὸς ὑπερβολήν · ἀμφότεροι γὰρ ἀλλήλοις ὦτα καὶ ὀφθαλμοὶ κατέστησαν , καὶ τὴν παρὰ τῆς φύσεως χρείαν ἐδιπλασίασαν , καὶ τὴν φυλακὴν τῆς ἀρχῆς οὐκ ἀλλοτρίαν , ἀλλ’ οἴκοθεν ὡς ἀληθῶς ἐποιήσαντο , κοινώσαντες ἅπαντα . 
καὶ οὐδέν γε μᾶλλον τὸ τῆς μοναρχίας ἀγαθὸν διέφθαρται , ἀλλ’ ἐστὶ μοναρχία θαυμαστὴ δυοῖν σώμασι καὶ δυοῖν ψυχαῖν μιᾶς γνώμης ἐνιδρυμένης , ὥσπερ τινὸς ἁρμονίας διὰ πασῶν τῶν χορδῶν διηκούσης . 
τίς οὖν γένοιτ’ ἂν ταύτης ἀμείνων μουσική ; 
τίς συναυλία φιλτέρα τῷ τε 
Ἀπόλλωνι καὶ ταῖς Μούσαις ; 
τίς ἁρμονία κοινοτέρα τῷ τῶν ἀνθρώπων γένει ; 
τὰ μὲν γὰρ Ἀμφίονος καὶ Ζήθου πρὸς τοσοῦτον ἦλθεν ὅσον πυργῶσαι Θήβας , κἀνταῦθά τινες τὴν τοῦ ἑτέρου μουσικὴν αἰτιῶνται , οἱ δὲ ὑπὲρ πασῶν τῶν πόλεων καὶ πάντων ἀνθρώπων κοινωσάμενοι τὴν μουσικὴν ταυτὸν ᾄδουσι , πατρόθεν μέν που καὶ ἐκ προγόνων τὸ μέλος παραλαβόντες , ἔτι δὲ αὐτὸ τῷ παντὶ λαμπρότερον καταστήσαντες , ὡς ἂν μάλιστα ἐκείνων παῖδες κατ’ εὐχὴν ἐγένοντο . 
πρέποντα δέ μοι δοκοῦσι καὶ τῷ τύπῳ τῆς πολιτείας διανοηθῆναι · μόνη γὰρ αὕτη πόλεων μετέβαλε τὸν νόμον . 
οἱ μὲν γὰρ ἄλλοι πάντες καὶ Ἕλληνες καὶ βάρβαροι ὅσοι κατὰ μικρὸν δυναστείας προσήψαντο , ἓν τοῦτο ἐσκέψαντο , ὅπως μηδεὶς τῶν αὐτῶν ἀπολαύσεται , ἀλλ’ ὡς οἷόν τε μάλιστα ἅπαντες ἀπελαθήσονται . 
μόνοι δὲ πάντων οὗτοι κοινὰ τἀγαθὰ προὔθεσαν εἰς μέσον , ὥσπερ ἆθλα τοῖς βελτίστοις , καὶ οὔτε Εὐρώπην ἢ 
Ἀσίαν ἢ Λιβύην οἰκεῖν διαφέρει οὔτε ἔστιν ὅρος διείργων οὐδεὶς , οὐ Τάναϊς , οὐ λίμνη Μαιῶτις , οὐκ Ἀτλαντὶς νῆσος , οὐχ ὅ τι εἴποι τις , ἀλλὰ πάντες ἄνθρωποι καὶ πάντα γένη προσήκει τῇ πόλει , καὶ πᾶσιν ἔξεστιν ἄρχειν τὰ γιγνόμενα . 
ὥσπερ οὖν τῶν ἐν μέρει κοινὴν τὴν μετουσίαν ἅπασι καταστησαμένους ᾔδεσαν τοὺς προγόνους τοῖς ἀξίοις , οὕτως αὐτοὶ πλεῖστον ὑπερφέροντες ἁπάντων εἰς ἀρετὴν κοινὴν τὴν ἀρχὴν τῶν ὅλων ἐποιήσαντο . 
καὶ τό γε ἥδιστον τῆς ἐπινοίας , ὥσπερ γὰρ πρότερον τοὺς κατ’ ἐνιαυτὸν ἄρχοντας κατὰ συζυγίαν παρείχοντο ὀνομάζειν τοῖς ἔξω , οὕτω νῦν τοὺς διηνεκεῖς ἔξεστιν ὁμοῦ πατρόθεν τε καὶ σὺν ἀλλήλοις ὀνομάζειν . 
οὕτως καὶ τῆς πάσης πολιτείας ἀκόλουθα ἐσκέψαντο καὶ τὴν ὑπερβολὴν ἐλπίδος κρείττω παρέσχοντο . 
καὶ μὴν Ὅμηρος μὲν ἔφη που σεμνύνων τοὺς βασιλέας θυμὸς δὲ μέγας ἐστὶ διοτρεφέων βασιλήων · 
οἱ δὲ οὐ θυμοῦ ῥώμην οὐδὲ ὀργῆς ἀμετρίαν τὰ ἐπίσημα τῆς ἀρχῆς ἐποιήσαντο , ἀλλὰ φιλανθρωπίας καὶ μεγαλοψυχίας τὰ κράτιστα εἰσηνέγκαντο , καὶ τῷ ὄντι ἐδήλωσαν τὴν τροφὴν θείαν οὖσαν ἑαυτῶν . 
ὁ γοῦν λογισμὸς αὐτῶν θεῖος καὶ ὡς ἀληθῶς ἄνωθεν ἔχων τὸ παράδειγμα καὶ πρὸς ἐκείνην ὁρῶν τὴν πολιτείαν , εἰ δεῖ κεφάλαιον εἰπεῖν · 
ἐπεὶ καὶ θεοὺς αὐτοὺς καὶ τὸν σύμπαντα δὴ κόσμον τε καὶ οὐρανὸν φιλίαν καὶ κοινωνίαν φασὶν εἶναι τὴν συνέχουσαν , καὶ διὰ τούτων τὸν ἀεὶ χρόνον ἀσφαλῶς ἅπαντα πορεύεσθαι , φθόνον δὲ καὶ δυσμένειαν ἐν θεῶν οἴκοις οὐδ’ ἐν ἤθεσιν οὔτε εἶναί ποτε οὔτε γίγνεσθαι . 
οἱ μὲν τοίνυν χαρακώματα καὶ τείχη προσλαμβάνοντες μικροῖς τισι καὶ θνητοῖς ὡς ἀληθῶς ἐπαύξουσι τὰς ἀρχὰς , οἱ δὲ ἀρετῆς καὶ δικαιοσύνης καὶ φιλίας , οὕτω λαμπρὰ καὶ θαυμαστὰ πᾶσιν ἐξενεγκόντες ὁρᾶν παραδείγματα , οὗτοι τὴν νίκην ὡς ἀληθῶς ἐκ θεῶν κέκτηνται , οὗτοι τῷ ἀθανάτῳ στεφάνῳ κεκόσμηνται , τούτους καὶ θεῶν φίλους ὥσπερ ἀλλήλων εἰκὸς εἶναι καὶ ἀνθρώπων εὐεργέτας καθαρῶς νομίζεσθαι . 
ὥσπερ γὰρ οἱ γράφειν ἀγαθοὶ διὰ τῶν πινάκων τῶν ὑπὲρ κορυφῆς μεθ’ ὑπερβολῆς δεικνύουσι τὰ γράμματα ὡς μέγιστα καὶ ὡς κάλλιστα γραφόμενοι τοῖς παισὶ μιμεῖσθαι τὸ εἰς δύναμιν τὴν ἑαυτῶν , οὕτως οὗτοι τὰ κάλλιστα τῶν ἐν ἀνθρώποις διὰ τοῦ μεγίστου τῶν παραδειγμάτων ἐξέφηναν , ὥστ’ ἔχειν ἕκαστον εἰς δύναμιν εἶναι μιμεῖσθαι καὶ καθάπερ διδασκάλων τῶν βασιλέων ἀπολαύειν εἰς τὰ αὑτῶν πράγματα . 
ποῖαι ταῦτα Σεσώστριδος στῆλαι δύναιντ’ ἂν ὑπερβαλέσθαι , ἃς ἐκεῖνος ἐπ’ ἀμφοτέραις ἵστη περιιὼν , μᾶλλον δὲ τούτων ἐγγὺς εἶναι δόξαι ; 
τίς ἀνθρώπων ἅμα τοσοῦτόν τε ἐνίκησε καὶ οὕτω λυσιτελῆ τοῖς νικωμένοις ; 
καὶ γάρ τοι τοῖς μὲν ἄλλοις ὁ φόβος οἰκειοῖ τοὺς ἀρχομένους , ὑπὲρ δὲ τούτων εὐχαὶ καὶ χάριτες κοιναὶ παρὰ πάντων οὐκ εὐπρεπείᾳ μόνον εἰς τὸ μέσον γιγνόμεναι , ἀλλ’ ἀπὸ τοῦ καθαρωτάτου τῆς γνώμης . 
εἰσέρχεται δὲ ἔμοιγε καὶ τὰ τῶν δύο τῶν σωτήρων θεῶν , οἳ τὴν γῆν ἅπασαν κατειληφότες σώζουσι κοινῇ καὶ συνεργάζονται , παρ’ ἀλλήλους τε πέμποντες καὶ τὰς εὐεργεσίας τὰς παρ’ ἑαυτῶν καὶ τὰς παρὰ τῶν ἀνθρώπων εὐχαριστίας κοινὰς ποιούμενοι · παρ’ οἷς τίνας μᾶλλον τούτων εἰκὸς εὐδοκιμεῖν , ἢ τίνας ἐν πλείονι τῆς σωτηρίας εἶναι λόγῳ , οἵτινες ὥσπερ προφῆται καὶ μίμημα τῆς ἐκείνων γνώμης γεγόνασι , τὴν καλλίστην φιλίαν ἐπ’ ὠφελείᾳ τοῦ κοινοῦ τῶν ἀνθρώπων συνθέμενοι γένους ; 
ἄξιον οὖν τοῖς μὲν θεοῖς χάριν εἰδέναι , τοῖς δὲ βασιλεῦσι συγχαίρειν τε καὶ συνεύχεσθαι , μακαρίζειν δ’ αὑτοὺς τοῦ χρόνου , καὶ πρὸς τῷ μακαρίζειν ἀπολαύειν τῆς ἀρχῆς τὰ γιγνόμενα . 
καλοὶ μὲν γὰρ καὶ οἱ τῶν οἰκοδομημάτων οὗτοι κόσμοι καὶ θαυμαστῶς πιθανοὶ τοῖς πλήθεσιν , ἀλλ’ ἐκεῖνο ἤδη τέλειον καὶ θεοῦ τινος ὡς ἀληθῶς δωρεὰ , ὅταν ἀμφότεροι συνᾴδωσιν οἱ κόσμοι , οἵ τε ἐν ταῖς ψυχαῖς καὶ οἱ τῶν οἰκοδομημάτων . 
ὥσπερ γὰρ ἐν τούτοις τὰς ἁρμονίας ἐπαινοῦμεν καὶ τὸ σώζειν ἕκαστα τὴν γιγνομένην τάξιν πρὸς ἄλληλα , οὕτω καὶ ζῆν εἰς κάλλος τοῦτ’ εἶναι χρὴ δοκεῖν , ὅταν ἁρμονία καὶ τάξις διὰ πάντων κρατῇ . 
οὗτος ὁ τῶν πόλεων ὡς ἀληθῶς κόσμος οἰκεῖος , οὗτος καὶ ἄνδρα ἰδίᾳ καὶ πόλιν σώζει , τοῦτον οὐδὲν δεῖ πρίασθαι χρημάτων δαπάνης οὐδὲ χρόνων τριβῆς οὐδ’ ὑπηρετῶν , οὐδὲ μηχανήματα ἱστάντας πραγματεύεσθαι , ἀλλ’ αὐτόν τινα ἕκαστον ἑαυτὸν δεῖ πεῖσαι προελέσθαι τὰ βελτίω . 
καὶ μὴ θαυμάσητε εἰ μηδὲν ἔχων ἐπιτιμᾶν εἶτα παραινεῖν ἀξιῶ , μηδὲ τῶν ἐπ’ αἰτίᾳ παριόντων μόνον τὴν παραίνεσιν εἶναι νομίσητε . 
ἀλλ’ ἐστὶ καὶ τοῖς ἐπαινοῦσι προσήκουσα · δῆλον δὲ ἐκ τοῦ παλαιοῦ τοῦ περὶ τῶν δρομέων θρυλουμένου λόγου . 
οὐδεὶς γὰρ ὡς ἔπος εἰπεῖν προτρέπει τοὺς ὑστάτους αὐτῶν οὐδὲ τοὺς ὅλως ἀπολειπομένους , ἀλλ’ οὓς ἂν ἐγγὺς ὄντας τῆς νίκης ὁρᾷ . 
οἶμαι δὲ καὶ τοὺς στρατηγοὺς τοὺς παρακλητικοὺς τῶν λόγων οὐ πρὸς τούτους ἀναλίσκειν τῶν στρατιωτῶν οἷς ἂν ταυτὸν ᾖ πολλά τε καὶ μηδὲν εἰπεῖν , ἀλλ’ οἷς ἂν εἰς δέον μέλλῃ μάλιστα γίγνεσθαι . 
ὣς δὲ καὶ ἡμεῖς νῦν οὐδὲν ποικίλον οὐδὲ σοφὸν λέγομεν πρὸς ὑμᾶς , ἀλλὰ σχεδὸν ταῦθ’ ἃ ποιεῖτε καὶ ἐν οἷς τέτραφθε , ταῦτα δ’ ἐστὶν ἀρχόντων αἰδὼς , νόμων τιμὴ , ταὐτὰ φρονεῖν , ἀεὶ μὲν δή ποτε εὐδοκιμοῦν πρᾶγμα , τοῖς δὲ παροῦσι καιροῖς καὶ σφόδρα συμβαῖνον . 
νῦν χρὴ πάσας τὰς πόλεις ἀδελφὰς ἀλλήλαις ὑπολαμβάνειν , νῦν στάσεις μὲν καὶ ταραχὰς καὶ φιλονεικίας καὶ τὸ μικρολογεῖσθαι περὶ τῶν ματαίων ἐκποδὼν ἀνελεῖν , νομίσαντας θηρίων εἶναι νοσήματα ταῦτα κἀκείνοις αὐτὰ παρεῖναι δεῖν , εἰρήνην δὲ ἀληθινὴν καὶ φιλίαν ἄδολον καὶ δικαιοσύνην καὶ τὴν διὰ πάντων εἰ οἷόν τε κοινωνίαν μέγιστον κερδῶν ὑπολαβεῖν , ἐν μὲν ταῖς ἐπιμιξίαις ταῖς παρ’ ἀλλήλους τοῦτο δὴ τὸ πάλαι λεχθὲν ἐπισταμένους , ξένους εἶναι , ἐν δὲ ταῖς τῶν ξένων ὑποδοχαῖς ἐλάττω τῆς ἐξουσίας ποιοῦντας , εἰδότας ἔστιν οὗ καὶ ἧτταν νίκης εὐσχημονεστέραν οὖσαν καὶ πλείονος ἀξίαν . 
ταῦτα γὰρ ἐξ ἀρχῆς τὰ κράτιστα καὶ τοῖς παροῦσι καιροῖς προσήκοντα καὶ παρ’ αὑτῶν εὐθὺς οἴκοθεν τὴν ὠφέλειαν ἔχοντα καὶ πρὸς τὴν παρὰ τῶν βασιλέων τιμὴν θαυμαστὸν ὅσον διαφέροντα . 
ὡς οὐκ ἔστιν ὅπως ἂν μᾶλλον αὐτοῖς χαρίζοισθε ἢ οὕτως δρῶντες , ἢ ὅπως ἂν μᾶλλον παρ’ αὐτῶν ὑμῖν ἃ βούλεσθε γίγνοιτο ἢ εἰ παρέχοιτε ὑμᾶς αὐτοὺς ὁποίους ἂν ἐκεῖνοι μάλιστα βούλοιντο . 
σχεδὸν δὲ , ὥσπερ ἔφην , οὐδὲν ἀλλοῖον ὧν ποιεῖτε παρῄνεσα , ἀλλ’ ὥσπερ τὸν νεὼν ἐπῄνεσα βλέψας εἰς αὐτὸν καὶ οὐδὲν οἴκοθεν εὑρὼν , οὕτω καὶ νῦν ἴδιον μὲν οὐδὲν οὔτε εὕρηκα οὔτ’ εἴρηκα , ἃ δὲ ὁρῶ ποιοῦντας , ταῦτ’ ἐπῄνεσα καὶ ταῦτ’ ἀγαθοῦ χάριν τοῦ συμβόλου , ὅπως μηδὲν ἐλλείποι τῷ λόγῳ τῶν προσηκόντων παρεῖναι . 
τοσαῦτα καὶ ἡμεῖς ὑμῖν εἰς τὴν πανήγυριν ὡς ἐκ τοῦ παραχρῆμα συμβαλλόμεθα , καὶ ἴσως μετρίως ἔχει . 
Εἰς τὸ Αἰγαῖον πέλαγος πέλαγος δὲ οὐδείς πω διὰ τέλους ᾖσεν οὔτε ποιητὴς οὔτε λογογράφος , ἀλλ’ Ὅμηρος λέγει ἰοειδέα πόντον καὶ οἴνοπα πόντον , καὶ Εὐριπίδης ἅλα πορφυρέην , καὶ εἰ δή τις ἄλλος ἄλλο τι τοιοῦτον · τὰ δὲ πολλὰ καὶ βλασφημοῦσιν εἰς τὴν θάλατταν , ἁλμυρὰν καὶ βαρύβρομον καὶ τὰ τοιαῦτ’ ὀνομάζοντες . 
ἡμεῖς δὲ τὸν μὲν ὑπὲρ πάσης τῆς θαλάττης λόγον ὅσην καὶ οἵαν χρείαν ἀνθρώποις ἔχει καὶ ὑπὲρ ἡλίκων αὐτὴν ἐποίησεν ὁ θεὸς ἐάσομεν ἐν τῷ παρόντι , τῷ δὲ Αἰγαίῳ τὸ ὀφείλημα ἀποδώσομεν καὶ ὑμνήσομεν , πρῶτον ὅτι θέσεως ἄριστα εἴληχεν , ὡς καὶ πόλεως ἄν τις ἐπαινέσειε πρῶτον τὴν θέσιν . 
ἐν γὰρ τῷ μέσῳ τῆς πάσης οἰκουμένης τε καὶ θαλάττης μάλιστα ἵδρυται , πρὸς ἄρκτον μὲν Ἑλλήσποντον καὶ Προποντίδα καὶ πόντον καταλιπὼν , πρὸς δὲ μεσημβρίαν τὴν λοιπὴν θάλατταν , διαιρῶν μὲν τὴν Ἀσίαν ἀπὸ τῆς Εὐρώπης , ᾗ πρῶτον μεθ’ Ἑλλήσποντον διίστασθον · γένη δὲ τὰ ἐνδοξότατα καὶ ἡμερώτατα ἐφ’ ἑκατέρας τῆς ἀκτῆς ἔχων , ἔνθεν μὲν Ἰωνίαν καὶ τὴν Αἰολίδα γῆν , ἑτέρωθεν δὲ τὴν Ἑλλάδα . 
ὥστε μόνον τοῦτο ἂν εἴη πελαγῶν μέσον εἶναι τῆς πάσης Ἑλλάδος ἄξιον εἰπεῖν , εἴ τις ἓν τοῦτο γένος Ἑλλήνων ἐφ’ ἑκατέρας τῆς ἠπείρου τιθείη . 
καίτοι εἰ ποταμῶν εὐδοκιμοῦσιν ὄχθαι δένδρα ἔχουσαι καὶ λειμῶνας , ἦ που σφόδρα γε τὰς τοῦ Αἰγαίου δίκαιον εὐδοκιμεῖν ἀκτὰς , τοιούτοις γένεσι κεκοσμημένας , καὶ ταῦτα ἐν αὐτοῖς τοῖς προσοικοῦσιν Ἕλλησιν · ἐπεὶ καὶ τοῦ ἀέρος τὸ μετριώτατον καὶ πρὸς πάσας τὰς ὥρας τὸ αὐτὸ ἀνεκτότατον , τοῦτ’ ἂν εἴη τὸ ὑπερέχον τὸν Αἰγαῖον , καὶ περὶ ταύτας τὰς χώρας μάλιστα ἱδρυμένον . 
δῆλον δὲ κατ’ ἀμφοτέρους τοὺς λόγους . 
οἵ τε γὰρ τὴν Ἀττικὴν ἐν τῷ καλλίστῳ τοῦ οὐρανοῦ φάσκοντες εἶναι οἵ τ’ αὖ τὴν Ἰωνίαν ὁμολογοῦσι δήπουθεν ἀμφότεροι περὶ τοῦτον ὅλως τὸν τόπον εἶναι τὸ βέλτιστον . 
καθότι γὰρ ἀμφοτέρας παρατείνει τὰς ἀκτὰς , ὁποτέραν ἄν τις αὐτῶν τιθῇ κρατεῖν , ἔχει ταύτην , καὶ εἰ δεήσειεν αὖ κατὰ τὰς ἄλλας ἀμφισβητήσεις ἐπιχωρήσαντας ἀλλήλοις ἐπὶ τὸ μέσον ἐλθεῖν , ὅπερ εἶπον , ὁ Αἰγαῖός ἐστι τοῦτο . 
ὥστε τὸ κάλλιστον τῶν ἀέρων οὗτος εἴληχεν . 
ἡ μὲν δὴ θέσις αὐτοῦ τοιαύτη τε καὶ ἐν τοιούτῳ τοῦ παντός · ἡ δὲ φύσις θαυμαστή . 
τὸ μὲν γὰρ μέγεθος τοῦ πελάγους ἐν τοῖς πρώτοις ἐλλόγιμόν τε καὶ πάντη τεταμένον , εἴ τις ἀκριβῶς αὐτὸ ἀπὸ τῆς ἀρχῆς εἰς τέλος ἐξετάζοι πανταχῆ , καὶ περὶ κύκλῳ πλέοντι ἡμερῶν πλῆθος ἀμύθητον τριφθήσεται . 
οὐ μὴν ἐψίλωταί γε οὐδ’ εἰς ἀπέραντον καθιστῶν τὴν ὄψιν ἀθυμίαν καὶ ἀπορίαν παρέχει , ἀλλὰ πολλὰ μὲν Αἰγαίου πελάγη , πολλοὶ δὲ κόλποι , ἄλλο δὲ ἀλλαχοῦ θαλάττης εἶδος . 
προκαταλύσαις δ’ ἂν καὶ ἐν μέσῳ τῷ πελάγει τὸν πλοῦν καὶ ἐντύχοις ἂν καὶ γῇ καὶ πόλεσι καὶ χωρίοις ὥσπερ τισὶ μικραῖς ἠπείροις περιρρύτοις , καὶ ταμίας ἂν γένοιο αὐτὸς τοῦ πλοῦ , καὶ πρὶν ἐκπερᾶσαι πᾶν τὸ πέλαγος , αὖθις ἂν ὀπίσω κομίζοιο , ὁμοίως ἐκτελέσας τὸν σκοπόν . 
οὐ γὰρ κατὰ τὸ 
Ὁμήρου πέλαγος δῑ ἐρήμου δεῖ διελθεῖν καὶ ἐπί τι τῶν οἰκουμένων ἀνύσαι , ὥστε μηδενὶ θεῶν κεχαρισμένην εἶναι τὴν ὁδὸν ὑπὸ τῆς ἐρημίας , ἀλλ’ ἐνταῦθα γὰρ δὴ καὶ 
Νηρῄδων χοροὶ κάλλιστον ἴχνος ἐξελίσσουσιν ποδί · 
ὅτι τὸ μάλιστα οἰκούμενον καὶ ἀκμάζον τῆς θαλάττης τοῦτό ἐστι , καὶ τοσαῦτά ἐστι πλεῖν ὁπόσα τις βούλεται , καὶ τοσαῦτά γε αὖ πεζεῦσαι ὁπόσα τις μὴ περιπλεῖν βούλεται , ἀλλὰ διεξελθὼν ἐπ’ ἄλλην ἀκτὴν κατάρας ἐκεῖθεν ἀφιέναι . 
μόνον γὰρ τοῦτο πελαγῶν οὐχ ἧττον οἰκεῖται ἢ αὐτὴ ἡ γῆ · πόλεις τε ἔχει τοσοῦτον ἀλλήλων διεχούσας ὅσον ἂν καὶ τὰς ἐν τῇ ἠπείρῳ πόλεις αἱ μεταξὺ χῶραι διακρίνοιεν . 
ὥστε διὰ μὲν ὀξύτητά τε τοῦ πελάγους καὶ πλῆθος τοῦ παντὸς πλοῦ φοβερώτατός ἐστι , διὰ δ’ αὖ τὰς ἀναπαύσεις ἡμερώτατος . 
τάχιστα δὲ κινούμενος μάλιστα καὶ σώζει τὸ θεῖον διαφυλάττων . 
δεῖ γὰρ αὐτὸ φρικῶδες μὲν δῑ ἰσχὺν , σωτήριον δὲ εἶναι διὰ πραότητα . 
ἠχεῖ δὲ πελαγῶν λιγυρώτατον περὶ τὰ ἑαυτοῦ δῶρά τε καὶ γεννήματα · οἷόν περ τοὺς Πᾶνας καὶ Σατύρους φασὶ ποιηταὶ κατά τε τὰ ὄρη καὶ περὶ τὰ δένδρα ἠχεῖν ὥρᾳ ἔτους τερπομένους , ἅτε καὶ τοὺς μουσικωτάτους τῶν θεῶν ἑαυτοῦ πολίτας τε καὶ ἐνοίκους ἔχων Ἀπόλλω τε καὶ Ἄρτεμιν , οὓς ὁ πάντων πατὴρ Ζεὺς ὡς ἐν καλλίστῳ τούτῳ τῆς οἰκουμένης ἔφυσεν , ἵν’ εἶεν τέλειοι τὴν μουσικὴν , καὶ τὴν Λητὼ διὰ τριῶν ἑτέρων νήσων ἤγαγεν εἰς μέσην ἐν μέσῳ τῷ Αἰγαίῳ τὴν Δῆλον , Ἀθηνᾶν ἡγεμόνα ποιησάμενος αὐτῇ τῆς ὁδοῦ . 
δῆλον δὲ καὶ παντὶ τοῦ πελάγους τὸ φύσει μουσικὸν , ὅ γε εὐθὺς ἐξ ἀρχῆς ἀνῆκεν ὥσπερ ἄλλον τινὰ χορὸν τὸν τῶν νήσων , αἳ διειληφυῖαι τὸ πέλαγος πολλαὶ πρὸς ἀλλήλας κεκλιμέναι παντὸς κύκλου διθυραμβικοῦ θέαμα ἱερώτερον ναύταις τε καὶ ἐπιβάταις φαίνονται , κινδύνων τε παραψυχὴ καὶ κατὰ νοῦν ἰόντος πλοῦ ψυχαγωγία θαυμαστή . 
πᾶσαι γὰρ ἀλλήλων ἔξω τε καὶ μέσαι εἰσὶν , ὥσπερ ὅταν θέρους ὥρᾳ καὶ πρὶν ζέφυρον κατιέναι πλοῖα κατ’ ἰχθύων θήραν σαλεύῃ πολλὰ , καὶ παρελθόντι εἴσω τά τε ἐκ πρύμνης καὶ τὰ ἐκ πρῴρας καὶ τοῖχος ἑκάτερος πάντα ὁμοίως εἰς νῆσον τελευτᾷ , ὥστε ἀπορῆσαι τὴν πρώτην ὅπη καὶ χρὴ διεξελθεῖν . 
ὅπερ δὲ τὰ ἐπιβοηθοῦντα σκάφη , τοῦτο αὗται ποιοῦσιν αἱ νῆσοι τοῖς χειμαζομένοις , ἀπαντῶσιν οἷον χεῖρα ὀρέγουσαι καὶ καλοῦσαι παρ’ αὑτάς . 
τοιαῦτα τοῦ Αἰγαίου τὰ φιλοτεχνήματα , ἀναμίξαντος ὁμοῦ τῷ πελάγει τὴν γῆν , ὥσπερ αἱ στικταί τε ἔλαφοι καὶ τῶν παρδαλέων δοραὶ τὰς χρόας καὶ τοὺς κύκλους ἀναμὶξ ἔχουσιν , οἷσπερ περιλάμπεται μὲν αἴγλῃ πᾶσα ἡ ταύτῃ θάλαττα , ἀπολείπονται δὲ λειμῶνες ἐν ἠπείροις ἀνθῶν κατάπλεῳ , καὶ ὅ τις ἄλλο ἐπινοήσειε ταύτης τῆς ὥρας καὶ τούτων τῶν ποικιλμάτων · 
εἰκότως . 
τὰ μὲν γὰρ κατ’ ἤπειρον πάντα καὶ ἐνταῦθα ἐστὶν ἐν ταῖς ἐν μέσῳ χώραις , τὸ δὲ τούτου κάλλος ἐκείναις οὐ πρόσεστιν . 
ὥσπερ δὲ οὐρανὸς τοῖς ἄστροις κεκόσμηται , οὕτω καὶ τὸ τοῦ Αἰγαίου πέλαγος ταῖς νήσοις κεκόσμηται · ὥσθ’ ὅτῳ καὶ μὴ δεῖ πλοῦ , τούτου γ’ ἂν ἕνεκα αὐτοῦ πλεύσειεν εἰκότως , τοῦ δῑ Αἰγαίου κομισθῆναι · οὕτω καὶ πελαγῶν καὶ τῶν ἐν τῇ γῇ πάντων οὗτος ὡραιότατος . 
ὥστε καὶ σύμβολόν ἐστι τοῦ 
Αἰγαίου τὸ τῆς εὐμορφίας ἴδιον καὶ ἐντεῦθεν ἄρχεται ὅθεν ὡς εἰπεῖν αἱ νῆσοι εἶναι ἄρχονται τὴν ψιλὴν ὑπερβάλλοντι θάλατταν . 
μόνον δὲ Αἰγαῖον οὐδὲ ἀτρύγετον ἔξεστιν εἰπεῖν , οὐ γὰρ γυμνὸς οὐδὲ ἄκαρπός ἐστιν , ἀλλὰ διαφερόντως μὲν εὔοινος , εὔφορος καὶ σίτου καὶ πάντων ὁπόσα ὧραι φύουσιν , εὔιχθυς δὲ καὶ εὔθηρος οἵαν μάλιστα Ὅμηρος εἶναι ἔφη τὴν τῶν εὐδαιμόνων δεῖν θάλατταν , χρείας πάσας καὶ πάσας ἡδονὰς καὶ θεάματα ἔχων , μεστὸς μὲν λιμένων , μεστὸς δὲ ἱερῶν , μεστὸς δ’ αὐλῶν καὶ παιάνων καὶ πηγῶν καὶ ποταμῶν , Διονύσου μὲν τροφεὺς ὢν , 
Διοσκούροις δὲ καὶ Νύμφαις ὁμοίως κεχαρισμένος · βίους εὐδαίμονας ἀπὸ παντὸς εἴδους παρεχόμενος , ἐνοίκοις τε αὐτοῦ καὶ ἐμπόροις ἐπικερδὴς καὶ σωτήριος οἷς ἂν εὐμενὴς ᾖ . 
ὥσπερ δὲ καλοῦ σώματος εἰσὶν ἀρχαὶ καὶ τέλη πρέποντα , οὕτω καὶ τούτου τοῦ πελάγους κινδυνεύει μόνου καὶ ἀρχὴ καὶ τέλος εἶναι κεχαρισμένον . 
ἄρχεται μὲν γὰρ ἀπὸ τοῦ πρώτου στοίχου τῶν νήσων τῶν πρὸς μεσημβρίαν , τελευτᾷ δὲ εἰς τὸν Ἑλλησπόντιον πορθμὸν , ὃν περιρρυεὶς τὴν ἀξιοθέατον χερρόνησον ποιεῖ . 
ὥστε τὸ δὴ λεγόμενον ἐκ κεφαλῆς εἰς πόδας αὐτῷ διήκει τὸ κάλλος . 
τοὺς δ’ ἀπόρρους αὐτοῦ καὶ κόλπους οὔτε ὅσοι τὸ πλῆθος οὔτε οἷοι τὸ κάλλος ἔστιν εἰπεῖν . 
μάλιστα δὲ Αἰγαῖον πέλαγος δεδιότες μάλιστα καὶ ποθοῦσιν ἅπαντες δεύτερον περαιωθῆναι , ἐπεὶ καὶ ἐπ’ αἰτίαις ἡδίσταις τοῦτον ἄνθρωποι περαιοῦνται . 
ἀγῶνες καὶ μυστήρια καὶ τὰ τῆς Ἑλλάδος καλὰ πληροῖ τοῦτον τὸν στόλον , καὶ τῶν πανταχόθεν φιλοκάλων καὶ γενναίων οὗτός ἐστι συναγωγεὺς καὶ πληρωτὴς τῶν ἡδίστων θεαμάτων τοῖς ἐπιφανεστάτοις τῶν θεῶν τὰ κάλλιστα ὑπηρετῶν . 
ταῦτά σοι παρ’ ἡμῶν , ὦ φίλε σωτὴρ Αἰγαῖε , ᾔσθω τῇ ἡμετέρᾳ μουσικῇ . 
σὺ δὲ ἡσθεὶς σῶζε ἀεὶ σαυτόν τε καὶ σύμπλους . 
Εἰς τὸ φρέαρ τοῦ Ἀσκληπιοῦ τί δ’ ἂν εἴποις τὸ φρέαρ τὸ ἱερόν ; 
ἢ δῆλον ὅτι τὴν τοῦ λόγου μέμφει φύσιν ὡς οὐχ ἱκανῶς ἐπὶ πάντα ἀφικνουμένην οὐδ’ ἐνδείξασθαι δυναμένην ἐνίοτε ἀρκούντως τὸ ὄν ; 
τοῦτο γοῦν οὐδ’ ἂν εἷς λόγος ὁποῖόν τι τὸ κάλλος καὶ τὴν ἡδονήν ἐστιν ἐνδείξαιτο , ἀλλ’ ἀμείνους ἐσμὲν πίνειν τούτου τοῦ ὕδατος καὶ λούεσθαι καὶ προσορᾶν ἡδέως ἢ ἔχειν εἰπεῖν τι περὶ αὐτοῦ , ὥσπερ οἱ τῶν καλῶν ἐρῶντες , οἳ τῇ μὲν δυνάμει τοῦ κάλλους ἑαλώκασι καὶ ἴσασιν οἵων ἐρῶσιν , ἐὰν δέ τις αὐτοὺς ἔρηται , οὐκ ἂν ἔχοιεν εἰπεῖν περὶ ἀπόντων , παρόντας δὲ οἶμαι δείξαιεν ἄν . 
τὸ δ’ αὐτὸ καὶ ἐπὶ τοῦ φρέατος πεπόνθαμεν , καὶ ἐσμὲν ἐρασταὶ μὲν αὐτοῦ πάμπολλοι , μᾶλλον δὲ πάντες σχεδὸν , ὁποίου δὲ ὄντος οὐκ ἔχομεν εἰπεῖν . 
ἀλλ’ ἐάν τινα ἡμῶν ἀπολαβών τις ἐρωτᾷ , παραλαβόντες ἂν αὐτὸν ἄγειν ἀξιοίημεν ἐπ’ αὐτὸ καὶ δεικνύοιμεν . 
τῷ δὲ οὐδὲ τοῦτο ἀποχρήσει , γευσάμενος δὲ καὶ πειραθεὶς τοῦ παρ’ Ὁμήρῳ λωτοῦ γεγεῦσθαι δόξει , μένειν ἐθέλων καὶ χαλεπῶς ἀξιῶν ἀποχωρεῖν ἀπ’ αὐτοῦ . 
ἀλλ’ οὐ μὲν δὴ χρὴ τὸ τῶν διψώντων , φασὶ , πίνειν σιωπῇ , ἀλλ’ ἐπικοσμῆσαί τι καὶ λόγῳ , καὶ προσειπεῖν τόν τε σωτῆρα θεὸν , οὗ καὶ τόδ’ ἐστὶν ἔργον τε καὶ ποίημα , καὶ τὰς ἐχούσας αὐτὸ Νύμφας καὶ συνεργαζομένας , καὶ ἡμῖν χρῆσθαι τῇ χάριτι τοῦ θεοῦ χαριζομένας τε καὶ συνυπηρετούσας . 
τίς οὖν δὴ γένοιτ’ ἂν ἀρχὴ , ἢ ὥσπερ ἡνίκ’ ἂν ἀπ’ αὐτοῦ πίνωμεν , προσθέντες τοῖς χείλεσι τὴν κύλικα οὐκέτι ἀφίσταμεν , ἀλλ’ ἀθρόον εἰσεχεάμεθα , οὕτω καὶ ὁ λόγος ἀθρόα πάνθ’ ἕξει λεγόμενα ; 
ἔστω δὲ ἀντὶ τῆς τῷ χείλει προσαγωγῆς ἐκεῖνο ἡμῖν , ὅτι ἐν τῷ καλλίστῳ τῆς πάσης οἰκουμένης ἐστίν . 
ὃ γὰρ ἐξ ἁπάντων χωρίων εἵλετο ὁ θεὸς ὡς ὑγιεινότατον καὶ καθαρώτατον , καὶ ὃ ταῖς εὐεργεσίαις ταῖς παρ’ αὑτοῦ πεποίηκεν ἁπάντων ἐκφανέστατον , ἦ που σφόδρα τοῦτο κάλλιστόν ἐστι τῶν ἐν γῇ πάντων . 
καὶ γὰρ οὐχ ὥσπερ ἄλλοι ἄλλοις τόποις θεοὶ ἐξ ἀρχῆς ἐγγενεῖς εἰσι , καίτοι καὶ τούτους τιμίους οἶμαι χρὴ δοκεῖν κατ’ αὐτὸ τὸ λαχεῖν αὐτοὺς τοὺς θεοὺς , ἀλλὰ τοῦτό γε μεῖζόν ἐστιν ὅτι ἀπ’ αὐτῆς τῆς Ἐπιδαύρου δεῦρο ὁρμηθεὶς ὁ θεὸς ἠράσθη δὴ μάλιστα , ὡς δῆλόν ἐστιν ὅτι ἑλόμενός τε αὐτὸ ἐγκατέμεινε τὸ λοιπὸν καὶ προκρίνας τῶν ἄλλων . 
ᾧ δὲ θεὸς καὶ θεῶν ὁ πραότατός τε καὶ φιλανθρωπότατος προσέχειν ἔκρινε , πῶς ἡμῖν γε , καὶ ταῦτα τοῖς τούτου θεράπουσιν , ἄλλο τι λέγειν ἔνεστιν ἢ ὡς τοῦτ’ ἐστὶ τὸ βέλτιστον ; 
ἐν καλλίστῳ μὲν δὴ τῆς οἰκουμένης οὕτως ἔστιν εἰπεῖν . 
ἔτι δ’ αὐτοῦ τοῦ ἱεροῦ ὅσος ὑπαίθριος χῶρος καὶ βάσιμος ἐν τῷ καλλίστῳ ἐστί · μέσον γὰρ ἐν μέσῳ ἵδρυται . 
τὸ δὲ ὕδωρ εἰ μὲν βούλει , ἀπὸ πλατάνου ῥεῖ , ὥσπερ γὰρ ἄλλο τι σύμβολον καὶ τοῦτο παραπέφυκεν , εἰ δὲ βούλει , τὸ ἔτι κάλλιόν τε καὶ ἱερώτερον , ἀπ’ αὐτῶν τῶν βάθρων ἐκρεῖ , ἐφ’ ὧν ὁ νεὼς ἕστηκεν . 
ὥστε παντί γε ταύτην τὴν δόξαν καὶ πίστιν ὑπεῖναι , ὅτι ἀπὸ ὑγιεινοῦ καὶ ὑγιείας χορηγοῦ χωρίου φέρεται , ἀπό γε τοῦ ἱεροῦ καὶ τῶν ποδῶν τοῦ σωτῆρος ὁρμώμενον · οὐ γὰρ ἄν τι ἐξ ὑγιεινοτέρων ἢ καθαρωτέρων τόπων ὕδωρ ῥυείη ἢ τοῦτο ἐκ τούτων ῥέον . 
ἐν τοιούτῳ δὴ φαινόμενον καὶ ἀπὸ τοιούτων ὁρμώμενον , ὡς τὸ εἰκὸς ἔχει , κάλλιστόν ἐστι . 
πρῶτον μέν γε λεπτότατον ἐγγυτάτω ἀέρος , ἔπειτα ὃ τούτῳ ἕπεται , κουφότατόν τε καὶ πραότατον , τρίτον γλυκύτατόν τε καὶ ποτιμώτατον , αὐτόχυτον , ὃ πίνων οὐκ ἂν οἴνου προσδεηθείης . 
Ὅμηρος μὲν γὰρ ἔφη τὸν Τιταρήσιον ἐπιρρεῖν ἐπὶ τοῦ Πηνειοῦ , ὥσπερ ἄνδρα ἐπινηχόμενον ὑπὸ κουφότητος τοῦ ὕδατος · τὸ δέ μοι δοκεῖν εἰ ἐπιρρήξαις αὐτῷ ὕδωρ ἕτερον , ἀντάνεισιν εἰς τὸ ἄνω , τὸ δὲ δύεται ὥσπερ ὕφαλοι νεύοντες εἰς μυχὸν ἐκ τοῦ μετεώρου · εἰ μὴ καὶ τοῦτ’ ἔστιν εἰπεῖν ὅτι μοι δοκεῖ κἂν τὸ ἐπεγχυθὲν ὑψῶσαι τῇ ἑαυτοῦ κουφότητι . 
ὡς δὲ οὐ κομπάζομεν , σταθμῷ κρίνεται . 
καίτοι τί ἂν εἴποι ὁ τῆς Στυγὸς ἀπορρὼξ ὅταν ἀνθιστάμενος ῥέπῃ ; 
πρόσεστι δὲ τούτῳ ὅτι οὔτε Στυγός ἐστιν ἀπορρὼξ τόδε τὸ ῥεῦμα οὔτε ἄλλο ἔχει φρικῶδες οὐδὲν , ἀλλ’ ὑγιείας ἂν αὐτὸ προσείποις , ἢ νέκταρος , ἤ τινος τῶν τοιούτων ἀπορρῶγα . 
τεκμηριοῖ δὲ καὶ τοῦτο , ὁ χρόνος γοῦν αὐτοῦ οὐχ ἅπτεται , ἀλλ’ ἀπαντληθὲν τὸ ὕδωρ καὶ ἔξω γενόμενον τὸ αὐτὸ ποιεῖ οἷόν περ τὸ ἀεὶ λειπόμενον ἐν τῷ φρέατι , ἄσηπτον καὶ ἀπαθὲς μένει . 
πλῆθος δ’ αὖ τοῦ φρέατος τούτου τοσοῦτον ὅσον ὡς ἔπος εἰπεῖν οὐδενὸς ἑτέρου φρέατος · μάλα ἀκμῆτας εἶναι δεῖ τοὺς ἀρυτομένους καὶ νοῦν ἔχοντας , ἵνα μὴ φθάνῃ τὸ ἐγκαταλαμβάνον . 
μόνον γοῦν τοῦτο πάντων φρεάτων ἀρυτομένων καὶ ἐώντων τὸ ἴσον ἀεὶ μέτρον παρέχεται , τῷ τετρημένῳ πίθῳ τὸ ἀντίστροφον ποιοῦν . 
ὁ μὲν γὰρ οὐδέποτε πληροῦται , τὸ δὲ ἀεὶ τοῦ χείλους ἐγγύς ἐστιν . 
ἅτε γὰρ ὂν διάκονόν τε καὶ συνεργὸν τοῦ φιλανθρωποτάτου τῶν θεῶν ἑτοιμότατον πρὸς τὴν ὑπηρεσίαν καὶ ἀεὶ πλῆρές ἐστι , καὶ οὔτε ἐκεῖνος ἄγει σχολὴν ἄλλο τι πράττειν ἢ σώζειν ἀνθρώπους καὶ τοῦτο μιμούμενον τὸν δεσπότην ἀεὶ πληροῖ τὴν τῶν δεομένων χρείαν , καὶ ἔστιν ὥσπερ ἄλλο τι θρέμμα ἢ δῶρον Ἀσκληπιοῦ , ὥσπερ Ὅμηρος ἐποίησεν ὅπλα καὶ ἔργα Ἡφαίστου , πρὸς τὸ ἐκείνῳ δοκοῦν κινούμενα . 
ἐπεὶ δὲ ἐνταῦθα ἤδη ἐγενόμην , ποῖον ὕδωρ ἂν τῶν κατ’ ἀνθρώπους τούτῳ παραβληθείη χρείας ἕνεκα ; 
οὐ γὰρ μόνον πόμα , τὸ δ’ αὐτὸ καὶ λουτρόν ἐστιν ἥδιστον καὶ ἀβλαβέστατον , οὐδ’ ἀντέστραπται πρὸς τὰς ὥρας τοῦ ἔτους , θέρους μὲν ψυχρότατον ὂν αὐτὸ αὑτοῦ , χειμῶνος δὲ ὡς ἠπιώτατον γιγνόμενον , τὰ τοῦ παρόντος ἀεὶ καιροῦ δυσχερῆ λῦον καὶ παραμυθούμενον , οἵαν χρὴ τὴν Ἀσκληπιοῦ πηγὴν ἱερὰν εἶναι . 
καλὰ μὲν γὰρ ταῦτα καὶ ἡδέα καὶ αὐτῷ χρωμένῳ καὶ ἑτέρους ὁρῶντι τοῦτο μὲν θέρους ὥρᾳ περὶ τὰ χείλη τοῦ φρέατος περιεστηκότας ἑξῆς ὥσπερ ἐσμὸν μελιττῶν ἢ μυίας περὶ γάλα , ἐξ ἕω ζητοῦντας τὸ πνῖγος προκαταλαβεῖν ἀντ’ ἄλλου πόματος τῶν κωλυόντων τὸ δίψος καὶ ἰσχόντων , τοῦτο δὲ ὅταν τις κρυστάλλου πεπηγότος τὴν χεῖρα προτείνας ἀπονιψάμενος θερμότερος αὐτὸς αὑτοῦ καὶ ἡδίων γένηται · ἀλλὰ καὶ τἄλλα ὁ θεὸς αὐτῷ χρῆται ὥσπερ ἄλλῳ τῳ συνεργῷ , καὶ πολλοῖς ἤδη πολλάκις τὸ φρέαρ τοῦτο συνεβάλετο εἰς τὸ τυχεῖν ὧν ἔχρῃζον παρὰ τοῦ θεοῦ . 
ὥσπερ γὰρ οἱ παῖδες οἱ τῶν ἰατρῶν τε καὶ τῶν θαυματοποιῶν γεγυμνασμένοι πρὸς τὰς διακονίας εἰσὶ καὶ συμπράττοντες ἐκπλήττουσι τοὺς θεωμένους καὶ χρωμένους , οὕτω τοῦ μεγάλου θαυματοποιοῦ καὶ πάντα ἐπὶ σωτηρίᾳ πράττοντος ἀνθρώπων εὕρημα τοῦτο καὶ κτῆμά ἐστι καὶ συμπράττει δὴ πρὸς ἅπαντα αὐτῷ καὶ γίγνεται πολλοῖς ἀντὶ φαρμάκου . 
πολλοὶ μὲν γὰρ τούτῳ λουσάμενοι ὀφθαλμοὺς ἐκομίσαντο , πολλοὶ δὲ πιόντες στέρνον ἰάθησαν καὶ τὸ ἀναγκαῖον πνεῦμα ἀπέλαβον , τῶν δὲ πόδας ἐξώρθωσε , τῶν δὲ ἄλλο τι . 
ἤδη δέ τις πιὼν ἐξ ἀφώνου φωνὴν ἀφῆκεν , ὥσπερ οἱ τῶν ἀπορρήτων ὑδάτων πιόντες μαντικοὶ γιγνόμενοι . 
τοῖς δὲ καὶ αὐτὸ τὸ ἀρύτεσθαι ἀντ’ ἄλλης σωτηρίας καθέστηκε . 
καὶ τοῖς τε δὴ νοσοῦσιν οὕτως ἀλεξιφάρμακον καὶ σωτήριόν ἐστι καὶ τοῖς ὑγιαίνουσιν ἐνδιαιτωμένοις παντὸς ἄλλου χρῆσιν ὕδατος οὐκ ἄμεμπτον ποιεῖ . 
πάντα γὰρ ἤδη μετὰ τοῦτο τὸ ὕδωρ γίγνεται πειρωμένοις , οἷον εἴ τις μετὰ ἀνθοσμίαν οἶνον τῶν ἐξεστηκότων τινὰ πίνοι . 
μόνον δὲ τοῦτο τὸ αὐτὸ νοσοῦσι καὶ ὑγιαίνουσιν ὁμοίως ἥδιστον καὶ λυσιτελέστατον ἑκατέροις τε καὶ συναμφοτέροις ἐστὶ , καὶ οὔτ’ ἂν γάλα παραβάλοις οὔτ’ ἂν οἶνον ποθήσαις , ἀλλ’ ἐστὶν ὥσπερ Πίνδαρος τὸ νέκταρ ἐποίησεν αὐτόχυτον , πότιμον θείᾳ τινὶ κράσει κεκραμένον ἀρκούντως . 
ὥστε εἰ δύο εἶεν κύλικες , ἡ μὲν ἑτέρου τε ὕδατος καὶ οἴνου τοῦ καλλίστου , ἡ δὲ τούτου τοῦ ὕδατος , ἀπορήσαις ἂν πότερον λάβοις . 
ἔτι δὲ τὰ μὲν ἄλλα ἱερὰ ὕδατα τὴν τῶν πολλῶν ἀνθρώπων χρῆσιν πέφευγεν , οἷον τὸ ἐπὶ Δήλῳ καὶ εἴ τί που ἄλλοθι ἄλλο τοιοῦτόν ἐστι , τὸ δὲ τῷ σώζειν τοὺς χρωμένους , οὐ τῷ μηδένα αὐτοῦ ψαύειν , ἱερόν ἐστι · 
καὶ τὸ αὐτὸ καθαρσίοις τε ἐξαρκεῖ τοῖς περὶ τὸ ἱερὸν καὶ ἀνθρώποις καὶ πίνειν καὶ λούεσθαι καὶ προσορῶσιν εὐφραίνεσθαι . 
ἐγὼ μὲν οὔτε Κύδνον οὔτε Χοάσπην , ὅθεν βασιλεὺς ἔπινε , περιφέρων , οὔτε ᾧ τοὺς καλλίστους στεφάνους ἀνῆκεν ἡ γῆ περὶ τὴν ὄχθην ἑκατέραν Πηνειὸν , οὔτε πηγὴν ἄβυσσον , οὔθ’ ὅ τι ἐρεῖς ἕτερον ὕδωρ παραβάλοιμ’ ἂν τούτῳ τῷ πάντα ἱερῷ , ἀλλ’ εἶναι φαίην ἂν αὐτὸ ἐν ὕδασι τοσούτῳ νικῶν ὅσῳ περ τὸν προστάτην αὐτοῦ θεὸν ἐν θεοῖς . 
λοιπὸν ἓν εἰπεῖν , ὅτι καὶ ὅσια ἂν ποιοῖμεν οὕτω κρίνοντες · ὁ γὰρ θεὸς πρῶτος περὶ αὐτοῦ ταύτην τὴν ψῆφον ἤνεγκεν , ὥς φασιν . 
Ἐλευσίνιος ὦ πάλαι ποτὲ ἡδίων ᾄδειν Ἐλευσὶς ἐμοὶ τίς Ὀρφεὺς ἢ 
Θάμυρις ἢ ποῖος Ἐλευσίνιος οἰκήτωρ Μουσαῖος ἀρκέσει τοσούτῳ πράγματι ; 
ποίαις κιθάραις ἢ λύραις τὸ κοινὸν πτῶμα , τὸ κοινὸν τῆς γῆς , ἀνακλαύσεται ; 
τίνα ταύτην προὔβαλες ὦ Ζεῦ τὴν ὑπόθεσιν ; 
ἐγὼ μὲν καὶ προσάγων ἐμαυτὸν τῷ λόγῳ ναρκῶ καὶ ἀναστρέφω καὶ καθ’ ἓν τοῦτο λέγειν ἀναγκάζομαι , ὅτι σιγᾶν οὐκ ἔχω . 
τίς γὰρ 
Ἑλλήνων ἢ τίς βαρβάρων οὕτω σκαιὸς ἢ ἀνήκοος , ἢ τίς οὕτω σφόδρα ἔξω τῆς γῆς ἢ θεῶν , ἢ συλλήβδην εἰπεῖν καλῶν ἀναίσθητος , πλὴν τῶν κάκιστ’ ἀπολουμένων , οἳ ταῦτ’ ἔδρασαν , ὅστις οὐ κοινόν τι τῆς γῆς τέμενος τὴν 
Ἐλευσῖνα ἡγεῖτο , καὶ πάντων ὅσα θεῖα ἀνθρώποις , ταυτὸν φρικωδέστατόν τε καὶ φαιδρότατον ; 
τίνι δ’ ἄλλῳ χωρίων ἢ μύθων φῆμαι θαυμαστότερα ἐφύμνησαν , ἢ τὰ δρώμενα μείζω ἔσχε τὴν ἔκπληξιν , ἢ μᾶλλον εἰς ἐφάμιλλον κατέστη ταῖς ἀκοαῖς τὰ ὁρώμενα ; 
ὅσα μὲν δὴ θέας ἐχόμενα εἶδον γενεαὶ παμπληθεῖς εὐδαιμόνων ἀνδρῶν καὶ γυναικῶν ἐν τοῖς ἀρρήτοις φάσμασιν · ἃ δ’ εἰς τὸ μέσον ποιηταὶ καὶ λογοποιοὶ καὶ συγγραφεῖς πάντες ὑμνοῦσι , κόρην τὴν Δήμητρος ἀφανῆ γενέσθαι χρόνον ἔστιν ὃν , 
Δήμητρα δ’ ἐπέρχεσθαι γῆν πᾶσαν καὶ θάλατταν ζητοῦσαν τὴν θυγατέρα , τέως μὲν οὖν οὐχ οἵαν τε εἶναι εὑρεῖν , ἐλθοῦσαν δ’ εἰς Ἐλευσῖνα τήν τε ἐπωνυμίαν δοῦναι τῷ τόπῳ καὶ τὴν κόρην εὑροῦσαν ποιῆσαι τὰ μυστήρια · καὶ γενέσθαι δὴ τὸν σῖτον παρὰ μὲν ταῖν θεαῖν τοῖς Ἀθηναίοις , παρὰ δὲ τῶν Ἀθηναίων καὶ Ἕλλησι καὶ βαρβάροις · —καὶ τούτοις Κελεός τε καὶ Μετάνειρα καὶ Τριπτόλεμος ἐπιφημίζονται καὶ ἅρματα δὴ δρακόντων ὑπόπτερα ὑπὲρ πάσης γῆς καὶ θαλάττης φερόμενα · — μυηθῆναι δὲ ξένων πρώτους Ἡρακλέα καὶ Διοσκούρους , ἀγῶνά τε γυμνικὸν γενέσθαι πρῶτον Ἐλευσῖνι τῆς Ἀττικῆς , καὶ τὸ ἆθλον εἶναι τοῦ καρποῦ τοῦ φανθέντος , πειρωμένων τῶν ἀνθρώπων ὅσον εἰς ἰσχὺν ἐκ τῆς ἡμέρου τροφῆς ἐπέδοσαν · ἀπάγειν δὲ καὶ τοὺς Ἕλληνας ἀπαρχὰς τῶν καρπῶν ἑκάστοτε Ἀθήναζε ὡς μητροπόλει σφῶν τε αὐτῶν καὶ τῶν καρπῶν τῶν Ἀθηναίων τῇ πόλει . 
Εὐμολπίδαι δὲ καὶ Κήρυκες εἰς Ποσειδῶ τε καὶ Ἑρμῆν ἀναφέροντες οἱ μὲν ἱεροφάντας , οἱ δὲ δᾳδούχους παρείχοντο . 
καὶ τὰ μὲν εἰς μύθους ἀνήκοντα τοιαῦτα . 
τὰ δ’ ὕστερον Ἡρακλειδῶν εἰς Πελοπόννησον κατελθόντων καὶ χρόνου διαγενομένου Δωριεῖς ἐπ’ Ἀθήνας ἐστράτευον . 
ὡς δ’ Ἐλευσῖνι γίγνονται , καταισχυνθέντες , εἴτε καὶ δείσαντες χρὴ λέγειν , ἀπιόντες ᾤχοντο τὴν αὐτήν . 
ἡ δ’ ἐκείνων τότε κίνησις Ἰωνίαν οἰκίζει παρ’ ἡμῖν . 
γενομένου δὲ τοῦ 
Μηδικοῦ στόλου καὶ μεγίστων δὴ πραγμάτων καὶ κινδύνων οὐ μόνον τὴν Ἑλλάδα , ἀλλὰ καὶ πᾶν ὅσον ἔξω τῆς 
Περσικῆς ἀρχῆς ἦν κατασχόντων , πολλὰ μὲν τῶν ἐν τοῖς 
Ἕλλησιν ἱερῶν ἐμπίμπραται , καὶ πρός γε ἡ κορυφὴ τῆς 
Ἑλλάδος ἡ τῶν Ἀθηναίων πόλις · τῇ δ’ Ἐλευσῖνι τοσοῦτον περιῆν , ὥστ’ οὐκ ἀπόρθητος μόνον ὡς εἰπεῖν διεγένετο , ἀλλὰ καὶ συνιούσης τῆς ναυμαχίας ἐξεφοίτα μὲν ὁ 
Ἴακχος συνναυμαχήσων , νέφος δὲ ὁρμηθὲν ἀπ’ Ἐλευσῖνος καὶ ὑψωθὲν ὑπὲρ τῶν νεῶν ἐγκατέσκηψεν εἰς τὰς τῶν βαρβάρων ναῦς ἅμα τῷ μέλει τῷ μυστικῷ . 
Ξέρξης δ’ ἐκπλαγεὶς ἔφευγε , καὶ τὰ Μήδων πράγματ’ ἀπώλλυτο . 
πολέμου δὲ συμβάντος τοῖς Ἕλλησι πρὸς ἀλλήλους πολλοῦ καὶ πάντων ἄνω καὶ κάτω γενομένων , μόνη δὴ τρόπον γέ τινα Ἐλευσὶς ἠρέμει · καὶ οὔτε Βοιωτῶν ἵππος οὔτε 
Λακεδαιμονίων καὶ Πελοποννησίων εἰσβολαὶ οὐ τοῦ περιβόλου προσήψαντο , οὐ τὸν νεὼν εἶδον ἑτέροις ἢ προσῆκεν ὀφθαλμοῖς . 
Σφοδρίου τοίνυν ὕστερον ὁρμηθέντος ἐκ 
Θηβῶν ἤρκεσαν αἱ δᾷδες φανεῖσαι κατασβέσαι τὴν τόλμαν . 
σπονδαὶ τοίνυν αἱ μὲν ἄλλαι παρηνομήθησαν , καὶ τοῦτο μὲν Πυθίων ὄντων ἡ Καδμεία κατελήφθη , τοῦτο δ’ εἰς 
Ἴσθμια τὴν αὐτὴν θεωρίαν ἦγον μὲν Ἀργεῖοι , ἦγον δὲ 
Κορίνθιοι , τοῖς ὅπλοις οἱ ἕτεροι τοὺς ἑτέρους κρατήσαντες . 
τὴν δ’ ἐπ’ Ἀλφειῷ μάχην σιωπῶ , πλὴν ὅσα καὶ ταύτῃ σύμβολον οὐ φαῦλον ἐπέστη παρὰ τοῦ Διὸς , ἡ τῶν ἀποστερουμένων τόλμα καὶ νίκη . 
μόναι δ’ αἱ μυστηριώτιδες σπονδαὶ τοὔνομα ἔσωσαν καὶ μόνοις Ἐλευσινίοις ὑγίαινεν ἡ Ἑλλάς . 
καὶ σαφέστατα δὴ πανήγυρις αὕτη καθάρσιον ἦν καὶ μανιῶν καὶ πάσης ἀτόπου συμφορᾶς . 
καὶ τί δεῖ καθ’ ἕκαστα ἐπεξιέναι ; 
ἀλλὰ Φίλιπποι καὶ 
Ἀλέξανδροι καὶ Ἀντίπατροι καὶ πᾶς ὁ τῶν κάτω δυναστῶν οὗτος κατάλογος , μυρία δὴ τῶν ἐν τοῖς Ἕλλησι κινήσαντες , μόνην τὴν Ἐλευσῖνα ὡς ἀληθῶς ἄβατόν τι καὶ κρεῖττον ἑαυτῶν ἡγήσαντο . 
καὶ σιωπῶ Κελτοὺς τοὺς τὰ τελευταῖα ἐπεισκωμάσαντας τῇ Ἑλλάδι , καὶ ὅσα τις τοιαῦτα προσθείη , ἐν ἅπασιν ἀθῶον τὸ ἱερὸν διέφυγε . 
μόνον τοίνυν καὶ ὑπόμνημα τῆς παλαιᾶς εὐδαιμονίας ἅμα καὶ σεμνότητος ἐλείπετο τοῦτο τῇ τε πόλει καὶ τῇ Ἑλλάδι . 
ναυμαχίαι μὲν γὰρ καὶ πεζομαχίαι καὶ νόμοι καὶ πολιτεῖαι καὶ φρονήματα καὶ φωναὶ καὶ πάνθ’ ὡς εἰπεῖν ἐπέλιπεν , ἀντεῖχε δὲ τὰ μυστήρια . 
πανηγύρεις τοίνυν αἱ μὲν ἄλλαι δῑ ἔτους πέμπτου καὶ τρίτου πληροῦνται , μόνη δὲ ἡ τῶν μυστηρίων παντὸς ἔτους ἐνίκησεν εἶναι . 
τὸ δὲ δὴ μέγιστον καὶ θειότατον , μόνην γὰρ ταύτην πανηγύρεων εἷς οἶκος συλλαβὼν εἶχε , καὶ ταυτὸν ἦν τῆς τε πόλεως πλήρωμα καὶ τοῦ Ἐλευσινίου . 
πλάσματα τοίνυν καὶ γραφὰς καὶ τὸν κύκλῳ κόσμον τοῦτον τίς ἂν οὐχὶ καὶ ἐν ταῖς τριόδοις ὁρῶν ἐγανώθη , μή τί γε δὴ ἐν προσθήκῃ τῶν σεμνοτέρων εἶδεν ; 
ἀλλὰ μὴν τό γε κέρδος τῆς πανηγύρεως οὐχ ὅσον ἡ παροῦσα εὐθυμία οὐδ’ αἱ τῶν ἐκ τοῦ πρότερον χρόνου δυσκολιῶν λύσεις καὶ ἀπαλλαγαὶ , ἀλλὰ καὶ περὶ τῆς τελευτῆς ἡδίους ἔχειν τὰς ἐλπίδας ὡς ἄμεινον διάξοντας , καὶ οὐκ ἐν σκότῳ τε καὶ βορβόρῳ κεισομένους , ἃ δὴ τοὺς ἀμυήτους ἀναμένειν . 
ταῦτα μὲν δὴ μέχρι τῆς σχετλίας ἡμέρας · ἃ δὲ νῦν ὁρᾶν τε καὶ ὑμνεῖν ὁ δαίμων παρέδωκε τίς θρῆνος Ἀργεῖος , τίνες Αἰγυπτίων ἢ Φρυγῶν ᾠδοὶ συμμετρήσονται ; 
τίς 
Ἐλευσίνιος Αἰσχύλος πρὸς χορὸν ᾄσεται ; 
ποίας Ναυπλίου πάγας ὑποπύρους , ὡς ἔφη Σοφοκλῆς , ἄξιον τῇ πυρκαϊᾷ ταύτῃ παραβαλεῖν ; 
ὦ δᾷδες , ὑφ’ οἵων ἀνδρῶν ἀπέσβητε . 
ὦ δεινὴ καὶ ἀφεγγὴς ἡμέρα , ἣ τὰς φωσφόρους νύκτας ἐξεῖλες . 
ὦ πῦρ οἷον ὤφθης Ἐλευσῖνι , οἷον ἀνθ’ οἵου . 
ὦ νεφέλη καὶ σκοτόμαινα , ἣ νῦν ἐπέχεις τὴν Ἑλλάδα . 
ὦ 
Δήμητερ , ἣ πάλαι μὲν αὐτόθι τὴν κόρην εὗρες , νῦν δέ σοι ζητεῖν ὁ νεὼς λείπεται . 
καὶ δὴ προσάγει μὲν , ὦ γῆ καὶ θεοὶ , τὰ μυστήρια . 
Βοηδρομιὼν δὲ οὗτος ἑτέρας τὰ νῦν δεῖται βοῆς , οὐχ οἵας ὅτε Ἴων Ἀθήναζε ἐβοήθησεν . 
ὦ πρόρρησις , ὦ τῶν ἱερῶν ἡμερῶν καὶ νυκτῶν κατάλογος , εἰς οἵαν ἡμέραν ἐτελευτήσατε . 
ποτέροις καὶ ἄξιον στενάξαι μεῖζον ; 
πότερον τοῖς ἀμυήτοις , ἢ τοῖς μεμυημένοις ; 
οἱ μὲν γὰρ ὧν εἶδον , οἱ δ’ ὧν εἶχον ἰδεῖν τὰ κάλλιστα ἀπεστέρηνται . 
ὦ κακῶς ἐξορχησάμενοι τὰ μυστήρια . 
ὦ τὰ ἄφαντα φήναντες , κοινοὶ τῶν ὑπὸ γῆς καὶ ὑπὲρ γῆς θεῶν πολέμιοι . 
ὦ πάλαι τε δὴ καὶ νῦν ὡς ἀληθῶς παῖδες 
Ἕλληνες , οἳ τοσούτου κακοῦ προσιόντος περιείδετε . 
οὐκ ὦ θαυμάσιοι νῦν γέ τι ἐν ὑμῶν αὐτῶν ἔσεσθε ; 
οὐ τάς γε 
Ἀθήνας αὐτὰς περισώσετε ; 
Μονῳδία ἐπὶ Σμύρνῃ ὦ Ζεῦ , τί χρήσωμαι ; 
πότερον σιωπῶ Σμύρνης κειμένης ; 
τίνος μεταλαβὼν ἀδάμαντος φύσιν ; 
ἢ τίνα ταύτην καρτερίαν καρτερῶν ; 
ἀλλ’ ὀδύρωμαι ; 
ποίαν ἁρμονίαν ἁρμοσάμενος , ἢ τίνα τόλμαν τοσαύτην λαβών ; 
ὅσαι γὰρ Ἑλλήνων καὶ βαρβάρων φωναὶ , τῶν τε ὑπὲρ γῆς ἔτι καὶ τῶν ἐκ τοῦ παντὸς αἰῶνος γενομένων , εἰς ταυτὸν ἅπασαι λόγῳ συνελθοῦσαι ἐλάττους τοῦδε τοῦ πράγματος ἐγχειρῆσαι μόνον , μὴ ὅτι τὴν ἀξίαν σῶσαι . 
ὦ μήκιστα μηκίστων ἰδὼν καὶ ἀκούσας ἐγώ . 
ὦ πάντα φέρων χρόνος , οἵαν ἰδέαν πόλεως ἐξευρὼν καὶ τεχνησάμενος , εἶτα ἀναλώσας ἔχεις . 
ὦ πάντα ἀνόμοια τοῖς πρότερον . 
τὰ μὲν ἀρχαῖα Κουρήτων χοροὶ καὶ τροφαὶ καὶ γενέσεις θεῶν καὶ Πέλοπες διαβαίνοντες ἐνθένδε , καὶ Πελοπόννησος ἀποικία , καὶ Θησεὺς οἰκιστὴς τῶν ὑπὸ τὸν Σίπυλον τόπων , καὶ Ὁμήρου γοναὶ , καὶ ἀγῶνες καὶ τρόπαια καὶ νῖκαι παρὰ τοῖς ἄρχουσι καὶ διὰ πάντων ἐθνῶν , καὶ λογίων περιηγήσεις , ἀναγραφόντων καλλίστην τῶν ἁπασῶν . 
καὶ μὴν τά γε ὁρώμενα κρείττω διηγήσεως . 
προσιόντι μὲν εὐθὺς ἀστραπὴ κάλλους καὶ μεγεθῶν ἀριθμοὶ , καὶ μέτρα καὶ στάσεις ὥσπερ ἁρμονίας μιᾶς · πόδες μὲν ἐπ’ ἠιόνων καὶ λιμένων καὶ ἀλσῶν ἐρειδόμενοι , μεσότης δὲ ἴσον τοῦ πεδίου τε ὑπεραίρουσα καὶ τῶν ἄνωθεν ἀπολείπουσα , ἐσχατιὰ δὲ μεσημβρινὴ κατὰ μικρὸν ὑψουμένη , δῑ ὁμοίου τοῦ παντὸς λάθρα λήγουσα εἰς ἀκρόπολιν , σκοπιὰν τῆς τε θαλάττης καὶ τῆς πόλεως ἔχουσαν . 
τὸ δὲ οὔτε λόγῳ ῥητὸν οὔτε ὄψει βεβαίως καταληπτὸν , ἀλλ’ ἐκφεῦγον οὐκ οἶδ’ ὅπως , ἐπιθυμίαν δὲ τοῦ συλλαβεῖν αὐτὸ παριστὰν ἀεὶ δή ποτε τὸ ὑπὲρ πάσης τῆς πόλεως ἑστηκὸς γάνος · 
οὐ διαφθεῖρον τὰς ὄψεις , ὡς ἔφη Σαπφὼ , ἀλλ’ αὖξον καὶ τρέφον καὶ ἄρδον ἅμα εὐθυμίᾳ · ὑακινθίνῳ μὲν ἄνθει οὐδαμῶς ὅμοιον , ἀλλ’ οἷον οὐδὲν πώποτε γῆ καὶ ἥλιος ἀνθρώποις ἔφηναν . 
ὥσπερ δὲ ἄγαλμα ἀκριβῶς πεποικιλμένον πάντη περιιόντι θέαν ἔχει , οὕτω σοι τῇ πρότερον μὲν ὡραιοτάτῃ πόλεων , νυνὶ δ’ ἀωρίαν , περιῆν ἀφ’ ὅτου τις ἀεὶ θεωροίη . 
νῦν δὴ τὸ κάλλιστον εἶδος παρέσται δοκεῖν , τοῦτο μὲν ἐξαίφνης ἐκφανὴς ἐγγιγνομένη , τοῦτο δὲ ἀπαντικρὺ γιγνομένῳ , τοῦτο δ’ ἐκ προαστείων , ἐκ πορθμῶν , ἐκ πελάγους , ἐκ γῆς , ἐκ θαλάττης . 
ταῦτα μὲν τὰ πρὶν ἐντυχεῖν . 
συνουσίαι δὲ ὅσαι καὶ ὁμιλίαι τίνα μὲν κόρον ἔσχον ἀνθρώποις ; 
τίνι δὲ ἄλλῃ πόλει παρὰ μικρὸν ἐλθεῖν ἀπέλιπον ; 
ὦ κρῆναι , καὶ θέατρα , καὶ στενωποὶ , καὶ δρόμοι κατάστεγοι καὶ ὕπαιθροι . 
ὦ τῆς ὑπερλάμπρου σχῆμα ἀγορᾶς , ὦ χρυσοῦ τε ἐπώνυμοι καὶ ἱερῶν ὁδοὶ καθ’ ἕκαστον πλαίσιον , ἀντ’ ἀγορᾶς ἅπασαι , ὦ λιμένες ποθοῦντες τὰς τῆς φιλτάτης πόλεως ἀγκάλας , ὦ κάλλη γυμνασίων ἀμύθητα , ὦ ναῶν καὶ περιβόλων χάριτες , ποῖ ποτε γῆς ἔδυτε ; 
ὦ κόσμοι παραλίας , ὦ πάντα ἐκεῖνα ὀνείρατα . 
ποῖαι πηγαὶ δακρύων ἱκαναὶ τοσούτῳ κακῷ ; 
ποῖαι συναυλίαι καὶ συνῳδίαι χορῶν , πάντων τὴν καλλίχορον καὶ πολυύμνητον καὶ τριπόθητον ἀνθρώποις ἀρκέσουσιν ἀνοιμῶξαι πόλιν ; 
ὦ πτῶμα τῆς 
Ἀσίας , ὦ λοιπαὶ πόλεις , ὦ πᾶσα μὲν γῆ , πᾶσα δὲ εἴσω 
Γαδείρων τε καὶ ἔξω Γαδείρων θάλαττα , ὦ κύκλος ἀστέρων , ὦ πάντα ἐφορῶν ἥλιε , οἷον ἠνέσχου θέαμα ὁρῶν . 
ὦ παιδιὰ μὲν Ἰλίου πόρθησις , παιδιὰ δὲ Ἀθηναίων ἐν 
Σικελίᾳ συμφοραὶ καὶ κατασκαφαὶ Θηβῶν , καὶ στρατευμάτων ὄλεθροι καὶ πόλεων δύσεις , καὶ πάνθ’ ὅσα πῦρ καὶ πόλεμοι καὶ σεισμοὶ μέχρι τοῦδε ἀπειργάσαντο . 
ὦ πρότερον μὲν κάλλει καὶ μούσαις ἁπάσας πόλεις ἀποκρύπτουσα , νῦν δ’ ἀποκρύψασα τὸ τῆς Ῥόδου πτῶμα . 
ἔμελλες ἄρα τοῖς Ἕλλησιν ᾄδεσθαι δευτέρων σχετλιωτέρων . 
ὦ πᾶσι τοῖς ὁμοφύλοις ἐναγισμάτων ἡμέρα . 
ὦ κοινὴ τοῖς 
Ἕλλησιν ἀποφρὰς , οἵαν κεφαλὴν τοῦ γένους ἀπήνεγκας . 
οἷον ἐξεῖλες ὀφθαλμόν . 
ὦ γῆς ἄγαλμα , ὦ θέατρον τῆς 
Ἑλλάδος , ὦ Νυμφῶν καὶ Χαρίτων ὕφασμα . 
ὦ πάντα ὑπομείνας ἐγὼ , ποῦ γῆς νυνὶ μονῳδῶ ; 
ποῦ μοι τὸ βουλευτήριον ; 
ποῦ νέων καὶ πρεσβυτέρων σύνοδοι καὶ θόρυβοι διδόντων ἅπαντα ; 
ἦν ποτε ἐν τῷ Σιπύλῳ πόλις , ἣν κατὰ τῆς λίμνης δῦναι λόγος . 
ὦ Σμύρνα , ὡς πόρρωθέν σοι τὸ προοίμιον ᾔδετο . 
οἵας ἐκληρονόμησας τύχης , ὡς ἥκιστα σαυτῇ προσηκούσης . 
νῦν ἔδει μὲν πάντας οἰωνοὺς εἰς πῦρ ἐνάλλεσθαι , παρέχει δ’ ἡ πόλις ἄφθονον · πᾶσαν δὲ τὴν ἤπειρον ἀποκείρασθαι , πάντως αὐτῆς ὁ βόστρυχος οἴχεται · νῦν ποταμοὺς δάκρυσι ῥυῆναι , νῦν ὁλκάδας ἐκπλεῦσαι μέλασι τοῖς ἱστίοις . 
ὦ Μέλης δῑ ἐρήμου ῥέων . 
ὦ τῶν προτέρων μελῶν τὰ παρόντα ἀντίφθογγα . 
ὦ κύκνων ᾠδὴ καὶ ἀηδόνων χορὸς ἐνθρηνεῖν . 
ἦ που καὶ Γοργόνες εἰ περιῆσαν , οὐκ ἂν τὴν Μέδουσαν , οὐδὲ τὸν αὑτῶν ὀφθαλμὸν , ἀλλὰ τὸν τῆς Ἀσίας ἐπένθησαν . 
ποῖον Βόσπορον , ἢ ποίους καταρράκτας , ἢ τίνα Ταρτησσὸν τὸ σὸν , ὦ δαιμονία , κλέος οὐκ ἐπῆλθε ; 
ποίᾳ Μασσαλίᾳ τὸ πένθος τοῦτο ὁρισθήσεται ; 
ἢ τίνι Βορυσθένει ; 
τίς Ἑλλήνων οὕτως ἔξω τῆς Ἑλλάδος ; 
τίς βαρβάρων οὕτως ἀδάμαστος καὶ ἀνάλωτος τοῖς τῆς Σμύρνης βέλεσι καὶ φίλτροις , ὅστις οὐκ ἀκοῇ μὲν ἤρα , ἀκοῇ δὲ ἀνιάσεται . 
Ἡλιάδας μὲν δὴ λέγεται πενθούσας τὸν ἀδελφὸν τελευτώσας αἰγείρων ἀλλάξασθαι φύσιν καὶ τὸ δάκρυον αὐτῶν εἰς ἤλεκτρον παγῆναι · σὲ δὲ , ὦ χαριεστάτη πόλεων , αὐτοῖς ὥρα τοῖς δένδρεσι θρηνεῖν . 
Παλινῳδία ἐπὶ Σμύρνῃ καὶ τῷ ταύτης ἀνοικισμῷ ἐμοὶ δὲ , ὦ ἄνδρες Ἕλληνες , συνέβη ταυτὸν ὅπερ τοῖς ἐν ταῖς τραγῳδίαις μέχρι πολλοῦ σιωπῶσιν , ἔπειτα καιροῦ παρασχόντος φθεγξαμένοις ἢ πρὸς χορὸν , ἢ πρὸς ὁντιναδήποτε . 
πάντα γὰρ τὸν ἄνω χρόνον κατασχὼν ἐμαυτὸν ἐξ οὗ ταῦθ’ ἃ σύνιστε ἐγένετο , καὶ οὔτε πρὸς παραμυθίαν τῶν πολιτῶν ὁρμήσας οὔτ’ ἄλλο πράξας οὐδὲν ἀλλ’ ἢ τοῖς προστάταις ὅσα καιρὸς ἦν ἐπιστείλας καὶ τἀκεῖθεν ἀποσκοπῶν , ἐπειδὴ καλῶς ποιοῦντες οἱ θεοὶ καὶ οἱ θεῶν γνώμῃ βασιλεῖς ἡμῖν αὐτοί τε κυβερνώμενοι καὶ τὰ τῶν ἀνθρώπων ἄγοντες πράγματα τὴν ἀλλοτρίαν τῆς πόλεως ἀπωσάμενοι τύχην τὴν χρηστὴν καὶ πάλαι προσήκουσαν ἀντεισήγαγον , οἶμαί τι κἂν αὐτὸς ἐν καιρῷ τυχεῖν εἰπών . 
εἰ μὲν οὖν ἐξῆν ἐμοὶ κινεῖσθαι ὅποι βούλομαι , παρὼν ἂν ὑμῖν διελεγόμην · κατέχοντος δὲ τοῦ σωτῆρος ἡ διὰ τῶν γραμμάτων ὁμιλία κατελείπετο . 
καὶ τοῦτ’ εἰ μέν ἐστιν εἰς παράδειγμα ἀνενεγκεῖν , οὐ χρὴ θαυμάσαι · εἰ δ’ ἄλλῳ μὲν οὐδενί πω μέχρι τούτου πέπρακται , προσήκει δὲ ἡμῖν , οὐκ ὀρθῶς ἔχει νεμεσῆσαι . 
ἡνίκα μὲν οὖν τὰ συμβάντα ἐπυθόμην , —οὐ γὰρ παρών γε ἔτυχον , ἀλλ’ ἔφθην προεξελθὼν , ὅτου δὲ γνώμῃ λογίζεσθε—μονῳδίας τινὰς ᾖδον , ἕως ἔλαθον λόγους τινὰς σωθεὶς ὑπὸ τοῦ πάθους . 
οὐδὲ γὰρ ἦν ἄλλως ἀνταρκέσαι , μὴ τούτοις ἐφέντα ἑαυτόν . 
νῦν δ’ ὥρα μοι τὸν Στησίχορον μιμήσασθαι τῇ παλινῳδίᾳ , καὶ μὴ τότε ἀβούλητα ᾄδοντα τἀκ τῶν εὐχῶν νυνὶ σιωπῆσαι . 
τοσοῦτον δὲ τοῦ Στησιχόρου διοίσειν μοι δοκῶ , ὁ μὲν γὰρ ἀνθ’ ὧν κακῶς εἶπε τὴν Ἑλένην , ἀντὶ τούτων ὕμνησε τὰ δεύτερα , ἐγὼ δὲ ἃ τηνικαῦτα ἐκόσμουν ὀδυρόμενος , ταῦτα νῦν ἐπὶ τοῦ γεγηθέναι κοσμήσω , καθαρὰν ὀδυρμοῦ τὴν εὐφημίαν παρεχόμενος . 
ἡμῖν γὰρ , ὦ ἄνδρες Ἕλληνες , πταῖσαι μὲν συνέβη κατὰ τὴν κοινὴν ἀνθρώπων τύχην , ἣν οὐχ οἷόν τε ἀμοίρους κακῶν εἰς τέλος διεξελθεῖν , ἀναφέρειν δὲ τῇ τῆς πόλεως τύχῃ , δῑ ἣν οὐδενὸς τῶν καλῶν ἄμοιρος πώποτε ἐγένετο . 
γνοίη δ’ ἄν τις καὶ τῷ χρόνῳ τεκμαιρόμενος . 
τὸ γὰρ ἡνίκ’ ἔμελλεν οὐ πεσοῦσα κείσεσθαι , οὐδ’ ἀνθρώπου τελευτῇ παραπλησίως πράξειν , ὥσπερ ἄλλαι τινὲς ἤδη πρότερον πόλεις , ἀλλ’ ἐπὶ κρειττόνων κρηπίδων ἀναστήσεσθαι , τηνικαῦτα ὑπολισθεῖν , πῶς οὐκ εὐτυχίας μέρει προσθείη τις ἂν εὖ φρονῶν ; 
συζυγίαν δὲ , ὡς ἔοικεν , ὁ δαίμων ἐσκέψατο . 
τοῖς τε γὰρ πάντα ἀρίστοις βασιλεῦσι καὶ πάσας πόλεις ὑφ’ ἑαυτοῖς ἔχουσι τὴν καλλίστην οἰκίσαι φιλοτιμίαν εἶχε , τῇ τε πόλει τὸ διὰ τούτων ἀνεγερθῆναι καὶ τοιούτους ἀρχηγέτας ἐπιγράψασθαι τὴν συμφορὰν εἰς εὐπραξίαν μετέβαλε . 
πρότερον μὲν γὰρ Θησέα καὶ Ἀλέξανδρον ᾔδομεν , τὸν μὲν τῶν ἐν Ἕλλησιν , οἶμαι , φιλανθρωπότατον , τὸν δὲ συμπάντων βασιλέων μάλιστα δὴ θαυμασθέντα τῆς εἰς τοὺς πολέμους τόλμης ἕνεκα . 
νῦν δ’ ἔτι λαμπροτέρους καὶ μείζονας οἰκιστὰς προσελάβομεν · οἷς πᾶσα μὲν γῆ καὶ θάλαττα ὑπήκοος , ἐκ πατέρων τε καὶ ἐξ ὧν αὐτοὶ προσεκτήσαντο · σοφίας δὲ καὶ δικαιοσύνης καὶ ἀληθείας καὶ χρηστότητος οὐκ ἔλαττον , εἰ μὴ καὶ πλέον τῆς ἐν τοῖς ὅπλοις ἰσχύος περίεστι . 
τίς γὰρ οὕτως ἔξω στηλῶν Ἡρακλέους ἢ τίς ὑπὲρ τὸν Καύκασον , ὥστ’ ἀνήκοος τῆς τούτων φιλανθρωπίας καὶ μεγαλοψυχίας εἶναι ; 
οἳ καὶ τὸ τῆς Σμύρνης ὄνομα οὐ περιεῖδον ἐν μύθου τάξει γενόμενον , ἀλλ’ ἀπορροήν τινα τῆς αὑτῶν τύχης ἀφεῖσαν εἰς αὐτὴν , καὶ παρέσχον οὐ τὸ πτῶμα θρηνεῖν , ἀλλὰ συνοικία ἑορτάζειν . 
Ἀλεξάνδρου μὲν οὖν ὕπνος ᾄδεται , προοίμιον τῆς κατοικίσεως ἔχων · οἱ δὲ τοσαύτην ἄρα τὴν ἐγρήγορσιν παρέσχοντο , ὥστ’ ἔφθησαν ἡμᾶς ἀνιστάντες , πρὶν ἐξελθεῖν τὸν ἐροῦντα πρὸς αὐτοὺς ἃ πεπόνθαμεν . 
ὀργάνοις δὲ θειοτάτοις ἅμα καὶ λαμπροτάτοις ἐχρήσαντο , λόγοις μὲν παραμυθησάμενοι καὶ δείξαντες , ὅ ποτε Ἡσίοδος ἐμαντεύσατο , ὅσον τι χρῆμα ἡ μουσικὴ τῇ βασιλικῇ προσγενομένη χορηγίαν δὲ πᾶσαν παρασχόμενοι πρός τε τὴν τῶν συμβεβηκότων θεραπείαν καὶ προσέτι ἑτέρων κόσμων περιβολήν . 
καὶ οὐδὲ ταῦτ’ ἀπέχρησεν , ἀλλ’ ὥσπερ ἐν αὐτῇ τῇ πόλει πολιτευόμενοι χρημάτων τε πόρους ἀπεδείκνυσαν καὶ τοὺς φιλοτιμησομένους ὑπ’ ἐλπίδων ἐκήλουν καὶ εἰς χειρῶν βοήθειαν ἐκάλουν καὶ ἐπηγγέλλοντο βουλομένους , οὐκ ἐθέλοντας δὲ οὐκ ἐνοχλήσειν , κἂν αὐτίκα πρὸς τούτοις ἕτερόν τι βουλώμεθα , λέγειν ἐκέλευον , ὡς χαριούμενοι . 
ὥστ’ ἐμοὶ μὲν οὐδὲ σύμπαντα τὰ ἐξ ἀνθρώπων χρήματα ἀντάξια τῆς συνεχείας ταύτης εἶναι δοκεῖ · πεποίηκε γὰρ , εἰ θέμις εἰπεῖν , συνενεγκεῖν τῇ πόλει τὸν σεισμόν . 
πρὶν μὲν γὰρ ἐν τούτῳ γενέσθαι τύχης οὔπω δῆλον ἦν εἰς ὅσον τιμᾶται οὐδὲ ὅπως δέοι πρὸς αὐτὴν ἔχειν τοὺς ἄλλους , νῦν δὲ τὸ τοῦ Θεμιστοκλέους ἔξεστιν εἰπεῖν , εἰ δὴ τοῦτό γε πιστευτέον κατ’ ἐκείνου , ὡς ἐπὶ ταῖς δωρεαῖς ταῖς παρὰ τοῦ Πέρσου γενομέναις αὐτῷ φθέγξαιτό τι τοιοῦτον πρὸς τοὺς παῖδας , ὅτι νῦν ἄρα ἐσώθησαν , ἡνίκα ἀπωλώλεσαν . 
ἀλλ’ οὖν ἐκεῖνος μὲν τῆς πατρίδος λέγεται στερηθεὶς ταῦτα εἰπεῖν · ἡμῖν δὲ ὁμοῦ τῇ κομιδῇ τῆς πατρίδος χρήματα , κόσμοι , φιλοτιμίαι , βασιλεῖς οἰκισταί τε καὶ σύμβουλοι , πάντα ὁμοῦ γέγονε τὰ κάλλιστα . 
ἆρ’ οὐ ταῦτα χρὴ φάναι τῆς ἐκείνων ἀηττήτου καὶ τῆς ἀγαθῆς τῆς πόλεως τύχης εἶναι , τοῖς μὲν ἐξ ὧν οἰκίζουσί τε καὶ πράττουσι , τῇ δ’ ἐξ ὧν οἰκίζεται μνήμην ἀθάνατον ποριζούσης ; 
οἵ γε τοσαύτην ἔσχον ὑπερβολὴν , ὥστ’ οὐδὲ τοσοῦτον ἀρκεῖν ὑπέλαβον , αὐτεπάγγελτοι πρὸς τὸν οἰκισμὸν ὁρμῆσαι , ἀλλ’ ἀντὶ τοῦ πρέσβεις παρ’ ἡμῶν ἀναμένειν , αὐτοὶ πρέσβεις περὶ ἡμῶν πρὸς τὴν οἴκοι βουλὴν κατέστησαν · ἃ μηδεὶς ἂν ἡμῶν ἐθάρρησεν αἰτῆσαι , ταῦτ’ ἀξιοῦντες ψηφίσασθαι . 
ἆρ’ οὐχ ἅπας μὲν θρῆνος τούτοις ἐξαλήλιπται καὶ μνήμη πᾶσα τῶν τε ἰδίων ἑκάστῳ καὶ τῶν κοινῶν δυσχερῶν , ἀντεισῆκται δὲ εὐφροσύνη μετ’ εὐφημίας καὶ τοῦ ζῆν ἐπιθυμία νῦν , εἴπερ ποτὲ , ἐπὶ ταῖς μελλούσαις ἐλπίσι , καὶ χάριτες πρέπουσαι τοῖς θεοῖς , τοῖς βασιλεῦσι , τῷ δεξαμένῳ τὰ τῶν κορυφαίων πολιτεύματα χορῷ ἀσμένῳ καὶ μνησθέντι τῆς 
Σμύρνης ἃ προσῆκεν ; 
ἄξιον τοίνυν , ὦ ἄνδρες Ἕλληνες , καὶ τοῦ καθ’ ὑμᾶς τοὺς ὁμοφύλους ἤδη μέρους μνησθῆναι , ὡς τούτοις τε ἀκολούθως διετέθητε καὶ τὴν εὔνοιαν ἣν εἴχετε ἐκ παντὸς χρόνου τῇ πόλει , σαφέστατα ἐπεδείξασθε . 
μάθοι δ’ ἄν τις ἐπισκεψάμενος τὰ τῆς πρώτης καὶ πρεσβυτάτης τῶν Ἑλληνίδων πόλεως , λέγω δὲ τῆς 
Ἀθηναίων , πῶς ἔσχε παρὰ τὰς συμφοράς . 
καὶ οὐ καθαιρεῖν ἐκείνην ἀξιῶν λέγω ταῦτα , μήποτε σφόδρα οὕτω γενοίμην φιλόπολις , ἀλλ’ ἅμα τούς τε πολίτας παραμυθεῖσθαι βουλόμενος καὶ τοῖς παροῦσιν ἐνδείξασθαι ὅτι τῇ πόλει διὰ πάντων καιρῶν εὖ πράττειν ἐπιχώριον καὶ τῆς ἀγαπητῆς μοίρας ὡσπερεὶ κλῆρος ἐστίν . 
ἐκείνοις τοίνυν στερηθεῖσι μὲν τῶν νεῶν , στερηθεῖσι δὲ τῶν τειχῶν καὶ τῆς ἀρχῆς ὅλης καὶ προελθοῦσιν εἰς τοῦτο ὥστε τὸν δῆμον φυγάδα ἀναγκασθῆναι τῆς πατρίδος γενέσθαι · τὰ γὰρ ἐν μέσῳ τοσαῦτα σιωπήσομαι · ἀλλ’ οὕτω γε πράξασι , πλὴν Φαρσάλου τε καὶ Ἄργους καὶ Θηβῶν , οὐδένες οὔτε μείζονα οὔτε ἐλάττονα ἀπεμνημόνευσαν χάριν τῶν ἐκ τοῦ παντὸς αἰῶνος εὐεργεσιῶν · οὐδ’ ὅτι τοῦ γένους ἔρεισμα ἡ πόλις ᾔδετο . 
οὗτοι δὲ οὓς εἶπον τούς τε φεύγοντας δεξάμενοι καὶ τοῖς ἐξαιτοῦσιν ἀντισχόντες ταύτην δὴ χάριν τῇ πάντα ὑπερφερούσῃ πόλει κατέθεντο , παρ’ ᾗ τὴν ἀγαθὴν ἱδρῦσθαι τύχην αἱ μαντεῖαι λέγουσι . 
φέρε δὴ καὶ τὰ τῆς ἡμετέρας πόλεως ἐπισκεψώμεθα , μή πη τῶν ἐραστῶν αὐτῆς αἰσχυνθῆναί τῳ προσῆκεν · ἣ μέχρι μὲν τούτων τῶν χρόνων οἷον πόλεως παράδειγμα κάλλους εἱστήκει , χειρουμένη μὲν εὐθὺς ἐξ ὄψεως τούς τε ἀπὸ γῆς καὶ τοὺς ἐκ θαλάττης καταίροντας , παρελθοῦσι δὲ εἴσω τὰ κάλλιστα ἀποφαίνουσα καὶ παρασκευάζουσα ὧν οὔτ’ ὀφθαλμῶν κόρον ἦν λαβεῖν οὔτε χρόνου διατριβῆς · ἃ νῦν ἀπέραντον ἂν εἴη καταλέγειν . 
ἐπεὶ δὲ καὶ τῆς ἑτέρας ἔδει μερίδος πεῖραν λαβεῖν , ἃ μὲν τοῖς ἄρχουσιν ἐπῆλθε σπουδάσαι , διήλθομεν ἀρτίως · ἀλλ’ ἐν ὑμῖν τοῖς ὁμοτίμοις τί τῶν ἁπάντων οὐκ ἐγένετο ; 
οὐ κατὰ πόλεις τε ὀδυρμοὶ κἀν τοῖς κοινοῖς συνεδρίοις βοώντων τὰ μήκιστα καὶ ποθούντων ἐν πατρίδος μοίρᾳ τὴν πόλιν , πανηγύρεις τε διαλύειν ἀξιούντων καὶ ῥητορευόντων εἰς αὐτὴν , ὡς ἕκαστος εἶχε δυνάμεως ; 
ὥσπερ γὰρ κοινοῦ πτώματος τῆς Ἀσίας γεγενημένου , οὕτω τὰς γνώμας εἴχετε . 
ἀλλὰ μὴν τά γε τῆς ἐπὶ τῶν ἔργων αὐτῶν ἐπικουρίας τίς πω μέχρι τοῦδε μέμνηται ἐν Ἕλλησι γενόμενα ; 
ἀγοραὶ μὲν ἁπανταχόθεν τοῖς κατὰ χώραν μένουσιν , ἐκ γῆς καὶ θαλάττης εἰσαφικνούμεναι , ἅμιλλα δὲ καὶ σπουδὴ τῶν ἑκατέρωθεν μεγίστων πόλεων , καλούντων τε ὡς αὑτοὺς καὶ ὀχήματα καὶ πορείας ἐπιπεμπόντων , ἔτι δ’ οἰκήσεις καὶ συνεδρίων κοινωνίας καὶ πάσας ἀφορμὰς παρασκευαζόντων , ὥσπερ γονεῦσιν ἢ παισὶν αὑτῶν , παραπλήσιά τε τῶν μεγέθει μὲν ἀπολειπομένων , προθυμίας δὲ καὶ τιμῆς οὐδὲν ἐλλειπόντων . 
τίς γὰρ οὐχ ἕρμαιον ἑαυτοῦ ἐποιήσατο ; 
τίς γὰρ οὐχ εὑρίσκεσθαι μᾶλλον ἢ τίθεσθαι ταύτην χάριν ᾠήθη , δέξασθαι συνοίκους τοὺς τοσοῦτον πρωτεύσαντας ; 
χρημάτων τοίνυν συντέλειαν καὶ πρὸς τὰ μέλλοντα ὑποσχέσεις ἀφ’ ἑκατέρας τῆς ἠπείρου καὶ πολλὰς ἄλλας φιλανθρωπίας εἰς δύναμιν τὴν ἑκάστων γενομένας τίς ἂν ἐκπεράνειε διηγούμενος ; 
καὶ οὐ τούτου γε ἕνεκα ἡ πόλις ἠξίωσε πάντα ἐφεξῆς δέχεσθαι , οὐδ’ ὡς οἱ διδόντες ἐβούλοντο , ἀλλ’ ὡς αὐτῇ καλὸν ἦν λαβεῖν . 
καὶ τί δεῖ ταῦτ’ ἐν μέρει καταλέγειν ; 
πάντα γὰρ τὰ ἔθνη τὰ πληροῦνθ’ ἡμῖν τὴν Ἀσίαν φιλοτιμίαν κοινὴν φιλοτιμεῖται πρὸς τὴν πόλιν , τὰ κράτιστα τῶν ἀρχαίων ἀνιστάντα . 
ἐπὶ μόνης δὲ ταύτης τῆς πόλεως τὸ παλαιὸν ῥῆμα ἐξηλέγχθη ψευδῶς ἔχον , τὸ κακῶς πραξάντων λήθην εἶναι παρὰ τοῖς φίλοις · 
τοσοῦτον αὐτῇ καὶ παρὰ τὴν συμφορὰν ἐπιφανείας καὶ χαρίτων καὶ δόξης ἐφυλάχθη παρὰ τοῦ δαίμονος . 
νῦν δ’ ὅσα μὲν θρηνώδους ἁρμονίας καὶ σχημάτων ἀχαρίτων καὶ παρὰ τῆς λύπης ἔχοντα τὴν εὐφημίαν ἐκποδὼν ἀπελήλυθε , λευχειμονεῖ δὲ ἡ ἤπειρος , πανηγυρίζει δ’ ἡ Ἑλλὰς ἐπὶ χρηστῆς ὑποθέσεως , ἡ πόλις δ’ ὥσπερ ἐν δράματι καὶ δὴ πάλιν ἐξ ἀρχῆς ἀναφύεται μεταβαλοῦσα τὴν ἡλικίαν , ἡ αὐτὴ παλαιὰ καὶ νέα γενομένη , ὥσπερ τὸν φοίνικα ἀναβιώσκεσθαι λόγος αὐτὸν ἐξ αὑτοῦ · οὐ γὰρ δὴ τοῦτ’ ἄρα δόξαι τῷ θεῷ ἕτερον φοίνικα ἀντ’ ἐκείνου τε καὶ μετ’ ἐκεῖνον γενέσθαι . 
πάντα δ’ ὥσπερ ὁδῷ κεχωρηκέναι φαίνεται . 
Θησέως μὲν γὰρ ἐξ ἀρχῆς οἰκίσαντος , Ἀλέξανδρος ὕστερον εἰς τοῦτο τὸ σχῆμα προήγαγε . 
τρίτη δὲ χεὶρ τῶν πάντα νικώντων ἀνίστησι τὴν αὐτὴν καὶ συντίθησι · μεταθεῖναι μὲν γὰρ οὐκ ἠξίωσαν , ἔρωτι τῆς ὑπαρχούσης , οἱ δ’ ἐπὶ τῶν ἰχνῶν ἐγείρουσιν . 
ἐπόθει δ’ ἄρα καὶ ἡ τῆς πόλεως φύσις οἰκιστὰς διττοὺς , δύο τὰς ἀρχηγέτιδας νέμουσα . 
καὶ δὴ λιμένες τε κομίζονται τὰς τῆς φιλτάτης πόλεως ἀγκάλας καὶ πάλιν αὖ κατακοσμεῖται , καὶ τῷ Μέλητι οὐδὲν ἐμποδὼν τὸ μὴ τοὺς προσοίκους ἔχειν , ἦρος δὲ πύλαι καὶ θέρους ὑπὸ στεφάνων ἀνοίγνυνται . 
χοροὶ δὲ Νυμφῶν καὶ Μουσῶν ἐν αὐτῇ τε καὶ περὶ αὐτὴν χορεύουσι , ζέφυροι δὲ οὐ λυπήσουσι πνέοντες . 
ὦ μακάριοι μὲν τῶν πρεσβυτέρων οἱ πρὸς ταύτην ἀφιξόμενοι τὴν ἡμέραν , ἐν ᾗ τὴν Σμύρναν ὄψονται τὸν ἑαυτῆς ἔχουσαν κόσμον · παῖδες δὲ οὐδὲν ζημιωσόμενοι , ἀλλ’ ὀψόμενοι τὴν πατρίδα οἵαν οἱ γονεῖς ᾤκουν · οἱ δ’ ἐν ἡλικίᾳ τὰ μὲν συμπράξαντές τε καὶ συμπονήσαντες , τὰ δὲ συνθύσοντες καὶ συνεορτάσοντες ἑαυτοῖς τε καὶ τοῖς εἰσαφικνουμένοις · ὡς τῶν παρόντων ἀγαθῶν ἔτι καλλίους αἱ τῶν μελλόντων ἐλπίδες . 
ἀλλὰ Ζεῦ πολιεῦ τε καὶ θεαὶ κληροῦχοι τῆσδε τῆς πόλεως καὶ Πόσειδον , ὃς ἀμφότερα εἴληχας , κινεῖν τε καὶ σώζειν , καὶ θεοὶ βασίλειοί τε καὶ Ἑλλήνιοι , γενέσθαι τόνδε ἡμῖν τὸν οἰκισμὸν δευτέρων ἀμεινόνων βεβαιοτέρων ἐπὶ πολλῇ μὲν εὐφροσύνῃ καὶ δόξῃ τῶν οἰκιστῶν , χρηστοῖς δὲ τοῖς ἀπαντησομένοις τῇ πόλει διὰ παντὸς τοῦ μέλλοντος χρόνου , εἶναι δέ τι καὶ τοὐμὸν ἐν 
Ἕλλησι νῦν τε καὶ ὕστερον . 
Προσφωνητικός Σμυρναϊκός ἐβουλόμην ἂν , ὦ θαυμάσιε , μάλιστα μὲν τὴν πόλιν οἵαν κατέλιπες τοιαύτην φανῆναι · εἰ δὲ μὴ , παρὼν αὐτὸς ποιεῖσθαι τοὺς λόγους , ἵν’ ἀμφοτέρως ἐκέρδαινον , σοί τε συνὼν καὶ τῆς νῦν ἀνιούσης ἡμῖν πόλεως ἀπολαύων τὰ γιγνόμενα . 
ἐπεὶ δ’ οὕτω συμβέβηκεν , οὐ τοῦ γε παντὸς εἴργεσθαι καλῶς ἔχειν ὑπέλαβον , ἀλλ’ ἴχνος γέ τι φωνῆς ἡμετέρας σοί τε γενέσθαι γνωρίσαι καὶ τοῖς παροῦσι τῶν 
Ἑλλήνων ὅσοι τε πολῖται καὶ ὅσοι ξένοι . 
ὅλως μὲν γὰρ ἔμοιγε σχεδὸν εἰς ἔθος καθέστηκεν ἀπόντι πανηγυρίζειν , ἐπειδή γε ὁ θεὸς ταύτην ἄγει . 
ὁ δὲ νυνὶ λόγος καὶ πάνυ μοι κατὰ καιρόν ἐστιν . 
ἐπεὶ γὰρ καὶ τῆς ἀνελπίστου φήμης ἀφικομένης πρῶτος ὑπὲρ τῆς πόλεως ἐμνήσθην πρὸς τοὺς πάντα ἀρίστους βασιλέας διατρίψας οὐ πλέον μιᾶς νυκτὸς , εἰκός τοι καὶ περὶ τῶν εἰς εὐφημίαν ἡκόντων οὕτως ἔχειν ὡς ἐμαυτῷ προσηκόντων . 
τὰ μὲν οὖν παλαιὰ μέμνησαι κατὰ τὴν πρώτην ἀκούσας ἀρχὴν , ἣν τῷ πατρὶ συνῆρχες , Διός τινα γένεσιν καὶ χορείας Κουρήτων καὶ 
Ταντάλου καὶ Πέλοπος οἰκισμὸν τῆς πρώτης πόλεως ἐν τῷ Σιπύλῳ γενομένης καὶ διαβάσεις Πέλοπος ἐνθένδε εἰς τὴν πρότερον μὲν Ἀπίαν , Πελοπόννησον δὲ ἀπ’ ἐκείνου κληθεῖσαν · ἀφ’ οὗ τρίτος ἔγγονος βασιλεὺς κοινὸς τῆς Ἑλλάδος γενόμενος κατέλυσε τὴν τῶν βαρβάρων ἀρχήν . 
δευτέρων δὲ εὐφημιῶν Θησεύς τε ἀρχηγέτης καὶ Σμύρνα ὄνομα τῇ πόλει ταύτῃ , καὶ γένος Ἀττικὸν , καὶ Ἰώνων ὕστερον ὡς εἰς οἰκείαν εἴσοδος , καὶ τρίτη δὴ θέσις καὶ κατοίκισις 
** 
τὸν Ἀλέξανδρον , οὗ δύο ταῦτα κάλλιστα καὶ μέγιστα μνημεῖα , ἥδε τε ἡ πόλις καὶ ἡ τοῦ Νείλου πρόσοικος . 
τοιαῦτα ἤκουσας καὶ τριήρης τις ἦν δεικνυμένη μὲν 
Διονυσίοις , ὑμνουμένη δ’ ἐν τοῖς Κατάπλοις , σύμβολον νίκης παλαιᾶς , ἣν ἐνίκων Σμυρναῖοι βακχεύοντες Χίους ὅπλοις καὶ ναυσὶ πεφραγμένους . 
ἅ γε μὴν ὀφθαλμὸς ἐξηγεῖτο καὶ οὐ μῦθος ἔτι οὐδὲ λόγοι λογοποιῶν τε καὶ ποιητῶν , ἀλλὰ καὶ αὐτὸς Ὅμηρος παρὼν ἀσφαλέστερον ἂν ἡγήσαιτο σιωπᾶν ἢ λέγειν περὶ αὐτῶν . 
ἑώρας ἀγοράν τε θεῶν ἑστίαν καὶ λιμένας , τῇ μὲν κυκλουμένους τὴν πόλιν , τῇ δὲ ὑπὸ τῆς πόλεως μέσους ἐχομένους · καὶ ναῶν κάλλη καὶ περιβόλους , ἐξ ἴσου τῇ τε φύσει καὶ τέχνῃ κεκοσμημένα , καὶ πάντα δὴ τὸν κόσμον τῶν ὅρμων ὡς ἐξήρτηντο ἀλλήλων · καὶ τὸ δὴ μέγιστον σύμβολον τῆς πόλεως , τὴν διὰ πάντων ὁμολογίαν καὶ μουσικὴν ἕν τι τὸ πᾶν σῶμα ἀποφαίνουσαν , ὥσπερ ἂν εἰ κατὰ τὸν μῦθον τὸν περὶ τοῦ Θηβαίων τείχους λεγόμενον πρὸς λύραν καὶ κιθάραν ἥρμοστο ἐξ ἀρχῆς . 
εἶεν . 
τὰ μὲν δὴ παλαιά τε καὶ οὐ παλαιὰ , ἀλλὰ χθές τε καὶ πρώην ὡς εἰπεῖν ἔτι φαινόμενα τοιαῦτα μὲν ἤκουσας , τοιαῦτα δὲ ἐθεάσω . 
ἀκίνητον δὲ οὐδὲν , φασὶ , τῶν ἐν ἀνθρώποις · ἀλλὰ καὶ γῆ θάλατταν δέχεται καὶ θάλαττα ἠπειροῦται · καὶ πόλεις αἱ μὲν κατὰ γῆς ἔδυσαν , αἱ δ’ ὑπὸ ῥευμάτων οὐρανίων τε καὶ παντοίων ἠφανίσθησαν . 
ἴδιον γὰρ τοῦ θνητοῦ γένους αἱ μεταβολαὶ , καὶ πολλὰ τὰ θαύματα τοῦ χρόνου . 
καὶ δὴ καὶ τῇ ἡμετέρᾳ πόλει τοσοῦτον νικώσῃ συνέβη τρόπον τινὰ ὀλισθεῖν · οὗ δὴ καθαρῶς ἐξεφάνη ὅσος τις ὁ παρ’ αὐτῆς τῆς Ἀσίας κόσμος ἦν , λέγω δὲ οὐχὶ τὴν μέχρι Μαιάνδρου πηγῶν , οὐδ’ ὅσην ὁ τῶν ἡγεμόνων ὑμῶν κλῆρος ὁρίζεται , ἀλλ’ ἣν ἐξ ἀρχῆς 
Ἕλληνες προσεῖπον Ἀσίαν , προσηγόρευον δὲ καὶ ἤπειρον διαφερόντως αὐτὴν τῶν τριῶν . 
ἀλλ’ ὅ γ’ ἐβουλόμην εἰπεῖν , ἅμα γὰρ τῷ πτώματι συμβάντι πάντα ἐδόκει γεγυμνῶσθαι , καὶ πᾶς τις ὥσπερ ὀφθαλμὸν ἐζήτει σώματος . 
λέγω δὴ τὸ μὲν προσκροῦσαι κατὰ τὴν κοινὴν ἁπάντων ἀνθρώπων τύχην καὶ φύσιν τῇ πόλει συμβῆναι , τὰ δ’ ἐφεξῆς τῆς ἀγαθῆς ἤδη καὶ τὴν πόλιν ἐξ ἀρχῆς λαχούσης εἶναι . 
ὅτε γὰρ ἦν καιρὸς , πρὸς ** 
χεῖρα ὤρεξε , τοιούτους ἔχων τοὺς τῶν ὅλων προστάτας , οἳ πάντων μὲν ἥκιστα ἔμελλον περιόψεσθαι κειμένην , πάντων δὲ μάλιστα προθυμήσεσθαι οὐκ ἀναστῆσαι μόνον , ἀλλὰ καὶ πρὸς ὑπερβολὴν ἆραι , τὰ δὴ νῦν πάντα τελεῖται , φησὶν ὁ παῖς τοῦ Μέλητος . 
καὶ μὴν τήν γε εὐγένειαν τοῦ δήμου , μὴ γὰρ πάνθ’ ἡμῖν ἔστω περὶ τῶν οἰκοδομημάτων , τίς οὐκ ἂν ἠγάσθη καὶ ἐθαύμασεν ; 
οὔτε γὰρ ἐξεπλάγη πρὸς τὴν συμφορὰν , παραμυθίαν τε οὐκ ἐζήτησεν , οὐδ’ ἀνέμεινε καλλίω τῆς παρὰ τῶν βασιλέων ἅμα ἔργῳ καὶ λόγῳ γιγνομένης . 
ὥστε ὁ τοῦ πένθους αὐτῷ καιρὸς ἑορτή τις ἐγεγόνει . 
καὶ μὴν τά γ’ ἐπὶ τούτοις ἡμεῖς μὲν ἀκοῇ γιγνώσκομεν , σὺ δ’ ὁρῶν κἂν ἑτέροις αὐτὸς ἐξηγοῖο . 
ἔοικε γὰρ οὐ πόρρω πεπραγέναι τοῦ μυθολογήματος ἡ πόλις τοῦ περὶ τὸν ἀρχηγέτην αὐτῇ λεχθέντος . 
οἶσθ’ ὅτι φασὶν οἱ ποιηταὶ τὸν Πέλοπα κατὰ μέλη τμηθέντα ἑψηθέντα ἐν λέβητι συντεθῆναι πάλιν ἐξ ἀρχῆς ἐκ τοῦ λέβητος , ἐλλείποντος δὲ τοῦ ὤμου σχεῖν ἐλεφάντινον ἀντὶ τοῦ παλαιοῦ · καὶ φασὶ τὸ ἔργον Δήμητρος γενέσθαι . 
ὣς δὲ καὶ τῇ πόλει μετ’ ἐκεῖνον τὸν λέβητα , ὃς αὐτῇ πάντα ἐπέφλεξεν , ἡ δευτέρα σύστασις εἰς θαυμαστήν τινα ἐλήλυθε κάλλους περιουσίαν , ὥσπερ τοῦ Ποσειδῶνος ἐξεπίτηδες τῇ τριαίνῃ κινήσαντος αὐτὴν , ἵν’ ἴδοι καλλίονα ἢ πρὸ τοῦ · οἷόν τι καὶ περὶ Θετταλίαν λέγεται φιλανθρωπεύσασθαι , τὴν διασφάγα ποιήσας τῶν Τεμπῶν ἕνεκα τῷ Πηνειῷ . 
καὶ γάρ τοι πρότερον μὲν οὐδ’ εἰς ἐπίνοιαν ὑπερβολῆς ἐλθεῖν ἦν , ἀλλ’ ἐδόκει παράδειγμα κάλλους ἡ πόλις εἶναι , νυνὶ δ’ ἐξηλέγχθημεν ἄρα οὐκ ὀρθῶς δοξάζοντες . 
τότε μὲν γὰρ τὰς ἄλλας πόλεις , νῦν δ’ αὐτὴ σχεδὸν ὡς εἰπεῖν ἑαυτὴν νενίκηκε · καί μοι δοκεῖ προσόμοιον τῇ μητροπόλει παθεῖν . 
μνησθήσομαι δ’ εἰκόνος οὐ μυθώδους , ἀλλ’ ἀναγκαίας πιστεῦσαι . 
ἐκείνη τε γὰρ ἐμπρησθεῖσα ὑπὸ τοῦ Πέρσου καὶ πάντα τρόπον διαφθαρεῖσα ἐπέδωκεν ἁπανταχῆ , τῇ τε πόλει κέρδος τὸ σύμπτωμα , ὑπὸ τοιαύτης χειρὸς ἐγείρεται πάντη σεμνοτέρα καὶ ὑψηλοτέρα καὶ στεγανωτέρα , καλοῦμεν δὲ Ἀδράστειαν , καλῶν δὲ ὄντων ἁπάντων τῶν ὁρωμένων τούτων κόσμων ἕτερον μείζω προσείληφεν . 
οἰκισταὶ γὰρ αὐτῆς οἱ πάσας τὰς πόλεις ὑφ’ ἑαυτοὺς ἔχοντες , οὓς οὔτε φιλανθρωπίᾳ οὔτε ἔργων ἀποδείξεσιν οὐδείς πω νενίκηκεν · ὧνπερ οἶμαι καὶ μόνων ἦν κρεῖττόν τι τῆς τότε Σμύρνης ἐξευρεῖν . 
τοιαύτη τις ἡμῖν τῆς τύχης ἡ περὶ τὴν πόλιν γέγονε παλινῳδία . 
καὶ δὴ τῇ τε Ἰωνίᾳ καλῶς ὁ στέφανος σέσωσται ἥ τε Ἀσία τὸ πρόσχημα κεκόμισται . 
παράδειγμα δὲ τῶν ἀνελπίστων τὰ τῆς πόλεως γέγονε πράγματα , ὡς οὔτ’ ἐξ οὐρίων θέουσιν οὐδὲν ἀπώμοτον οὔτε λυθείσης τῆς νεὼς ἀνέλπιστον τὸ μὴ οὐ κρεῖττόν τι συμβήσεσθαι . 
Μέλητα δὲ κοσμεῖν ἑτέροις τὰ νῦν παρίημι · καίτοι μέγιστός γε αὐτὸς αὑτῷ κόσμος ἐστὶν ὁρώμενος , ᾧ γε καὶ θέρος καὶ χειμὼν τὸν αὐτὸν ἔχει λόγον , καὶ οὔτε ἐξ ὄμβρων ποτὲ ὕβρισεν οὔτε αὐχμοῖς εἶξεν , ἀλλ’ ὥσπερ ἄλλο τι τῶν ἀκινήτων , ἓν μὲν σχῆμα , μίαν δὲ χρόαν τὸν ἀεὶ σώζει χρόνον . 
καὶ μὴν οὐ πλάνης γε ὁ Μέλης οὐδ’ οἷος ἀποφοιτᾶν , ἀλλ’ ἔοικεν ἐραστῇ τινι τῆς πόλεως οὐ τολμῶντι μακροτέραν ἀπογίγνεσθαι , ἅτε , οἶμαι , ἄσβεστον μὲν αὐτῆς τὸν ἔρωτα , ἄσβεστον δὲ τὴν φυλακὴν ἔχων . 
ὥστε αὐτόθεν ὁρμηθεὶς αὐτοῦ καὶ παύεται , παρατείνας κώλῳ τινὶ τῆς πόλεως ἑαυτόν . 
ταυτὶ μὲν οὖν ὥσπερ οἱ νυμφόληπτοι δυνάμει τινὶ τῶν Νυμφῶν αὐτῶν ἔοικα προσμελῳδῆσαι περὶ τὸν Μέλητα , οὐχ οὕτω προθέμενος . 
ἔδει δὲ ἴσως καὶ τοῖς παισὶν ὥσπερ ἄλλην τινὰ μοῖραν τοῦ λόγου σωθῆναι . 
τιθείη δ’ ἄν τις καὶ τοῦτ’ εἰς ἀγαθὸν σύμβολον σέ τε ἡμῖν ἐπὶ τὰς πόλεις ἥκειν καὶ τὴν περίοδον οὕτω συμβαίνειν , ὥστε σὲ τὴν πατρῴαν ἀρχὴν ἀκριβῶς ἀνανεώσασθαι ταῖς περὶ τὴν Σμύρναν διατριβαῖς . 
τῆς γὰρ πόλεως ὁ καιρὸς πολὺς , νικῴη δὲ τὰ τῆς ἀγαθῆς τύχης πανταχῆ . 
Ἱεροὶ λόγοι α# δοκῶ μοι κατὰ τὴν Ἑλένην τὴν Ὁμήρου τὸν λόγον ποιήσεσθαι . 
καὶ γὰρ ἐκείνη πάντας μὲν οὐκ ἄν φησιν εἰπεῖν ὅσσοι Ὀδυσσῆος ταλασίφρονός εἰσιν ἄεθλοι . 
πρᾶξιν δέ τινα αὐτοῦ μίαν ἀπολαβοῦσα , οἶμαι , διηγεῖται πρὸς τὸν Τηλέμαχον καὶ Μενέλεων · κἀγὼ πάντα μὲν οὐκ ἂν εἴποιμι τὰ τοῦ σωτῆρος ἀγωνίσματα , ὅσων ἀπέλαυσα εἰς τήνδε τὴν ἡμέραν . 
καὶ οὐκέτ’ ἐνταῦθα τὸ τοῦ 
Ὁμήρου προσθήσω , οὐδ’ εἴ μοι δέκα μὲν γλῶσσαι , δέκα δὲ στόματ’ εἶεν · 
μικρὸν γὰρ τοῦτό γε . 
ἀλλ’ οὐδ’ ἂν εἰ πᾶσαν ὑπερβαλοίμην τὴν ἐν ἀνθρώποις δύναμίν τε καὶ φωνὴν καὶ γνώμην , οὐκ ἄν ποτε οὐδ’ ἐγγὺς αὐτῶν ἀφικοίμην . 
ἀλλὰ καὶ ὅσοι πώποτε τῶν φίλων ἐδεήθησαν ἢ προὔτρεψαν εἰπεῖν καὶ συγγράψαι περὶ αὐτῶν , οὐδενὶ πώποτε ἐπείσθην , φεύγων τὸ ἀδύνατον . 
ἐδόκει γάρ μοι παραπλήσιον εἶναι ὥσπερ ἂν εἰ διὰ παντὸς τοῦ πελάγους ὕφαλος διεξελθὼν εἶτ’ ἠναγκαζόμην ἀποδιδόναι λόγον πόσοις τισὶ τοῖς πᾶσι ῥοθίοις ἐνέτυχον καὶ ποίας τινὸς τῆς θαλάττης παρ’ ἕκαστον αὐτῶν ἐπειρώμην καὶ τί τὸ σῶζον ἦν . 
ἑκάστη γὰρ τῶν ἡμετέρων ἡμερῶν , ὡσαύτως δὲ νυκτῶν , ἔχει συγγραφὴν , εἴ τις παρὼν , ἢ τὰ συμπίπτοντα ἀπογράφειν ἐβούλετο , ἢ τὴν τοῦ θεοῦ πρόνοιαν διηγεῖσθαι , ὧν τὰ μὲν ἐκ τοῦ φανεροῦ παρὼν , τὰ δὲ τῇ πομπῇ τῶν ἐνυπνίων ἐνεδείκνυτο , ὅσα γε δὴ καὶ ὕπνου λαχεῖν ἐξῆν · σπάνιον δ’ ἦν ὑπὸ τῶν περὶ τὸ σῶμα τρικυμιῶν . 
ταῦτ’ οὖν ἐνθυμούμενος ἐγνώκειν παρέχειν ὡς ἀληθῶς ὥσπερ ἰατρῷ τῷ θεῷ σιγῇ ποιεῖν ὅ τι βούλεται . 
νῦν δὲ ὡς ἔσχε τὸ τοῦ ἤτρου δηλῶσαι πρὸς ὑμᾶς βούλομαι . 
λογιοῦμαι δὲ ἕκαστα πρὸς ἡμέραν . 
ἦν μὲν γὰρ Ποσειδεὼν μὴν , ἴστε οἵου χειμῶνος · ἔκαμνε δὲ ὁ στόμαχος τὰς νύκτας καὶ ἀγρυπνίαι ἦσαν ὑπερφυεῖς , ὥστε οὐδὲ τὰ βραχύτατα πέττειν ἦν . 
αἰτία δ’ οὐχ ἥκιστα ἡ συνέχεια τῶν χειμώνων , ἣν οὐδὲ κέραμος οὐδεὶς ἐνέγκαι ἐλέγετο · ἐπεὶ καὶ ὁ ἱδρὼς ἔστη πάντα τοῦτον τὸν χρόνον , πλὴν ὅσα λουμένῳ . 
δωδεκάτῃ δὲ τοῦ μηνὸς ἀλουσίαν προστάττει ὁ θεὸς καὶ τῇ ὑστεραίᾳ τὸ αὐτὸ τοῦτο καὶ τῇ μετ’ ἐκείνην . 
ταύτας τρεῖς ἡμέρας ἑξῆς διήγαγον παντελῶς ἀνιδρωτὶ νύκτα καὶ ἡμέραν , ὥστε μηδὲ χιτωνίσκου δεῆσαι μεταλαβεῖν , καὶ οὔπω πρόσθεν ἐμαυτοῦ ῥᾴονος ᾐσθόμην . 
διήγαγον δὲ περιπάτῳ χρώμενος κατ’ οἰκίαν , καὶ ἅμα παιδιᾷ , οἷα ἑορτῶν οὐσῶν . 
καὶ γὰρ ἡ τοῦ θεοῦ παννυχὶς ἐγκατειλήφει τὴν προτέραν ἑορτὴν , τὴν τοῦ Ποσειδῶνος . 
μετὰ δὲ τοῦτο ὄναρ γίγνεται , ἔχον μέν τινα ἔννοιαν λουτροῦ , οὐ μέντοι χωρίς γε ὑπονοίας · ἀλλ’ ἐδόκουν τι καὶ μολυνθῆναι · ὅμως δὲ ἔδοξε λούσασθαι , πάντως δ’ εἰ καὶ τῷ ὄντι τοῦτ’ ἐπεπόνθειν , ὕδατος δεῖν . 
εὐθύς τε οὖν οὐχ ὡς ἥδιστα ἔσχον ἐν τῷ βαλανείῳ καὶ ἐπειδὴ ἐπανῆλθον , ἐδόκει πάντα πλήρη εἶναι , καὶ τὸ πνεῦμα οἷον ἀσθμαίνοντος ἦν . 
ὥστε ἐπ’ ἀρχῇ τῆς τροφῆς εὐθὺς ἐπαυσάμην . 
διαφθορὰ μετὰ τοῦτο ἐκ νυκτὸς , καὶ προῆλθεν εἰς τοῦτο , ὥστε μόλις κατέστη πρὸ μεσημβρίας μικρόν . 
ὄψις δὲ ὀνείρατος οὑτωσί πως εἶχεν , ὡς ἄρα εἴην ἐν ὕδασι θερμοῖς , προκεκυφὼς δὲ εἰς τὸ πρόσθεν ὁρῴην τὰ κάτω τῆς κοιλίας ἀτοπώτερον διακείμενα . 
ἐβουλευσάμην μὲν δὴ μεῖναι ἐπ’ ἀλουσίας . 
ἔφη δέ τις ὡς οὐκ ἐπ’ αὐτοῦ γε τοῦ λουτροῦ τὸ δυσχερὲς ἦν τὸ φαινόμενον , οὐδ’ εἰκὸς ὡς αἴτιον φυλάξασθαι . 
ἐλουσάμην τε εἰς ἑσπέραν , καὶ ἅμα τῷ ὄρθρῳ τὸ ἦτρον ἤλγουν , καὶ ἐπεχώρει τὸ ἄλγημα ἐπὶ δεξιᾷ καὶ μέχρι βουβῶνος κάτω . 
ἑβδόμῃ δ’ ἐπὶ δέκα ἀλουσία ἐξ ὀνείρατος , ὀγδόῃ δ’ ἐπὶ δέκα ἀλουσία . 
ἐνάτῃ ἐπὶ δέκα δ’ ἔδοξά τινας τῶν βαρβάρων ἐγκρατεῖς γεγενῆσθαί μου , καί τινα αὐτῶν ἐπιέναι μοι καὶ δόξαν παρασχεῖν ὡς στίξοντα · ἔπειτα καθεῖναι τὸν δάκτυλον οὑτωσὶ μέχρι τοῦ λαιμοῦ , καί τι ἐγχέαι , κατὰ δή τινα ἐπιχώριον νόμον , ὀνομάσαι δὲ αὐτὸ ὀξυσιτίαν · 
ταῦτα δὲ ὕστερον ὡς ὄναρ διηγεῖσθαι καὶ τοὺς ἀκούοντας θαυμάζειν καὶ λέγειν ὡς ἄρα τοῦτο αἴτιον εἴη τοῦ διψῆν μὲν , μὴ δύνασθαι δὲ πιεῖν , τὸ τρέπεσθαι εἰς ὄξος τὰ σιτία . 
ἐκ δὴ τούτου ἔμετός τε ἐδείκνυτο καὶ προσέταξεν ὁ βάρβαρος λουτροῦ τε ἀποσχέσθαι καὶ διάκονον ἕνα παραστήσασθαι . 
τὸ τήμερον εἶναι ἀλουσία καὶ ἔμετος μετὰ ῥᾳστώνης , ὡς εἰκάσαι ἐδόκουν ἐν προπυλαίοις εἶναι τοῦ Ἀσκληπιοῦ , καί τινα τῶν ἐπιτηδείων ἐντυχόντα μοι περιβάλλειν καὶ φιλοφρονεῖσθαι , οἷα δὴ διὰ χρόνου ἑορακότα · εἰπεῖν δὴ πρὸς αὐτὸν ὡς ἐν ἀηδίᾳ τε εἴην γεγονὼς καὶ προϊόντος τοῦ λόγου μνησθῆναι ὅσα δὴ καὶ περὶ τὸ ἱερὸν τυγχάνοι κεκινημένα . 
καὶ ἅμα ταῦτα λέγοντες εἰσῄειμεν εἴσω . 
ὡς δὲ ἐγενόμεθα οὗ ἡ ἀγαθὴ τύχη καὶ ὁ ἀγαθὸς δαίμων ἐπιστάντες , ἔτι διελεγόμεθα . 
καί τινα τῶν ὑπηρετῶν ἰδὼν τῶν περὶ τὸ ἱερὸν ἠρόμην ὅπου ὁ ἱερεὺς εἴη . 
ὁ δ’ ἔφη , ἐξόπισθε τοῦ νεώ · καὶ γὰρ εἶναι περὶ λύχνους ἤδη τοὺς ἱεροὺς , τάς τε δὴ κλεῖς ἀνακομίζειν τὸν νεωκόρον · καὶ τυχεῖν ἐν τούτῳ κλεισθὲν τὸ ἱερὸν , οὕτω μέντοι ὥστε καὶ συγκεκλεισμένου εἴσοδόν τέ τινα λείπεσθαι καὶ τὰ ἔνδον ὁρᾶσθαι . 
προσῆλθόν τε δὴ ταῖς θύραις καὶ ὁρῶ ἄγαλμα ἕτερον ἀντὶ τοῦ παλαιοῦ κατηφές . 
θαυμάζοντι δέ μοι καὶ ζητοῦντι τὸ ἀρχαῖον οὗ εἴη , προσφέρει τις , καὶ οὐδ’ αὐτὸ πάνυ ἔδοξα γνωρίσαι , προσεκύνησα δ’ οὖν σπουδῇ . 
μετὰ δὲ ταῦτα περιελθόντες ἐντυγχάνομεν τῷ ἱερεῖ καὶ ἠρχόμην ἐγὼ πρὸς αὐτὸν λόγου τοιοῦδε · ἐμοὶ καὶ ἐν 
Σμύρνῃ ὀνείρατα ἐγίγνετο διαλεχθῆναί σοι περὶ τοῦ ἱεροῦ , καὶ νομίσας τὸ πρᾶγμα μεῖζον εἶναι ἢ κατ’ ἐμὲ ἐσιώπησα · καὶ νῦν ἔναγχός μοι περὶ αὐτῶν τούτων γεγένηται . 
καὶ ἅμα ἐν νῷ εἶχον λέγειν περὶ τοῦ τὸ ἕδος εἰς τὴν ἀρχαίαν χώραν καταστῆσαι . 
περιπατοῦντος δέ μου ἀποπίπτει τὸ διάβαθρον τοῦ ἑτέρου ποδὸς , καὶ ὁ ἱερεὺς ἀνελόμενος προσφέρει . 
κἀγὼ τῆς μὲν τιμῆς ἕνεκα ἥσθην , βουλόμενος δὲ αὐτὸν οἷον ἀμείβεσθαι καὶ δεξιοῦσθαι κύψας λαμβάνω . 
κἀν τούτῳ ταῦρός τις ἐπῄει μοι κατ’ αὐτὰς τὰς ἀκοὰς τοῦ θεοῦ . 
κἀγὼ ἐδεδοίκειν τε καί πως ἐπειρώμην φυλάττεσθαι . 
ὁ δ’ ἄλλο μὲν οὐδὲν ἔδρασεν , ὑπὸ δὲ τὸ γόνυ τὸ δεξιὸν ἐνέθλασεν . 
ὁ δὲ Θεόδοτος σμίλην τινὰ λαβὼν ἀνεκάθαρεν · ὥστε ἔμελλον πρὸς αὐτὸν ἐρεῖν ὅτι σὺ αὐτὸ ἐποίησας ἕλκος . 
ταῦτ’ ἦν τὰ φανθέντα καὶ ἐνταῦθα ἔληξεν ὁ φόβος καὶ ἐγένετο ὑπὸ τὸ γόνυ τὸ δεξιὸν ἑλκύδιον ἄνθρακι ἐοικὸς , καὶ ἐδόκει ἀγαθὸν εἶναι πρὸς τὰ ἄνω . 
δεκάτῃ δ’ ὑστέρᾳ ἐδόκουν ἐσθῆτα ἔχειν ἱερέως καὶ αὐτὸν παρόντα ὁρᾶν τὸν ἱερέα · ἐδόκουν δὲ καὶ τῶν ἐπιτηδείων τινὰ ὑποχωλεύοντα ἰδὼν ἐκ τῶν περὶ τὴν ἕδραν φάναι πρὸς αὐτὸν ὅτι ταῦτα ἡσυχία θεραπεύοι . 
ἐπετάχθη καὶ ἔμετος διὰ πολλῶν · καὶ ἦν αὕτη πέμπτη ἀλουσιῶν ἑξῆς . 
ἄξιον δὲ καὶ τὸ πάρεργον τῶν ὀνειράτων εἰπεῖν . 
ἐδόκουν γὰρ ὡς ἐπὶ τῇ εἰωθυίᾳ μελέτῃ τῶν λόγων Δημοσθένη τινὰ μεταχειρίζεσθαι καὶ λέγειν δὴ πρὸς τοὺς Ἀθηναίους ὡς ἐκεῖνος ὤν · ὑμεῖς μὲν οὖν διὰ τοῦ κήρυκος ἐρωτᾶτε τίς ἀγορεύειν βούλεται , ἐγὼ δὲ ὑμᾶς ἡδέως ἂν ἐροίμην τίς ὑμῶν βούλεται πράττειν . 
ἡ κωμῳδία γε τὸ λοιπόν ἐστιν , ἔλεγον δὲ ἀναφέρων εἰς τοὺς Τελμισσέας τοῦ Ἀριστοφάνους ὡς ἐκεῖ λόγῳ τις ἠγωνίζετο , ἔργῳ δὲ οὔ . 
ἐνάτῃ δὲ ἐδόκουν ὡς ἐν Σμύρνῃ περὶ ἑσπέραν προσιέναι τῷ ἱερῷ τοῦ Ἀσκληπιοῦ τοῦ ἐν τῷ γυμνασίῳ , προσιέναι δὲ μετὰ 
Ζήνωνος , καὶ εἶναι τὸν νεὼν μείζω τε καὶ ἐπειληφότα τῆς στοᾶς ὅσον ἐστὶ τὸ ἐστρωμένον . 
ἅμα δὲ καὶ ὡς περὶ προνάου τούτου διενοούμην . 
προσευχομένου δέ μου καὶ ἀνακαλοῦντος τὸν θεὸν ὁ Ζήνων οὐδὲν ἔφη προσηνέστερον , λέγων δὴ καὶ αὐτὸς τὸν θεὸν , καταφυγήν τε καὶ τοιαῦτα ὠνόμαζε . 
περιεσκόπουν δὲ , ὡς ἐν τῷ προνάῳ δὴ τούτῳ , ἀνδριάντα ἐμαυτοῦ · καὶ τότε μέν γε ὡς ἐμαυτοῦ ὄντα ἑώρων , πάλιν δὲ ἐδόκει μοι εἶναι αὐτοῦ τοῦ Ἀσκληπιοῦ μέγας τις καὶ καλός . 
ταῦτα καὶ ὡς ὄναρ μοι φανθέντα αὖθις διηγεῖσθαι πρὸς αὐτὸν τὸν Ζήνωνα · καὶ ἐδόκει σφόδρα ἔντιμον τὸ τοῦ ἀνδριάντος εἶναι . 
αὖθις δὲ αὖ τὸν ἀνδριάντα ἑώρων , ὡς ἐν τῇ στοᾷ τῇ προμήκει τοῦ γυμνασίου . 
περὶ δὲ βαλανείου τοιάδε ἔδοξα . 
πρῶτον μὲν ὡς μεταξὺ ἀνατριβόμενος εἰσελθεῖν εἴς τι βαλανεῖον τῶν ἰδιωτικῶν · ἔπειτα φάναι ὡς ἔλαθον ἐμαυτὸν εἰσελθὼν , ἀλούτων ἡμερῶν ἤδη . 
ἔπειτα ἐδόκει μοι παραθαρρύνειν Φοῖβος παρὼν , ὥστε καὶ εἰς τὸ ὕδωρ εἰσέβαινον ἀνυπόπτως ἤδη . 
αὖθις δὲ ἐδόκουν πρὸς αὐτῷ τῷ Ἀσκληπιῷ νεανίσκον τινὰ τῶν γυμναστικῶν ἔτι ἀγένειον περὶ βαλανείων διαλέγεσθαι , τὰ μεγάλα δὴ ἐπαινοῦντα καὶ τοιαύτας τινὰς τὰς ἀπολαύσεις τοῦ βίου τιθέμενον . 
δείξας οὖν αὐτῷ τὴν θάλατταν ἠρόμην εἰ καὶ ἐνταῦθα ἄμεινον λοῦσθαι , ἢ ἐν μικρῷ . 
ἐν μικρῷ , ἔφη . 
μετὰ δὲ τοῦτο λίμνην τινὰ ἔδειξα καὶ ἠρόμην εἰ καὶ ἐν λίμνῃ τοσαύτῃ κρεῖττον , ἢ ἐν μικρῷ . 
συνεχώρει κἀνταῦθα ὅτι αἱρετώτερον τὸ ἐν μικρῷ . 
οὐκ ἄρα , ἔφην , πανταχοῦ τό γε μεῖζον αἱρετώτερον , ἀλλ’ ἔστι τις καὶ μικροῦ χάρις . 
καὶ ἅμα ἐνενόησα πρὸς ἐμαυτὸν ὡς καὶ ἐπιδεικνυμένῳ ποῦ καλὸν εἰπεῖν ὅτι τῶν μὲν ἄλλων ἀνθρώπων αἱ ἡδοναὶ κινδυνεύουσιν ὑῶν τινῶν εἶναι ἡδοναὶ , ἡ δὲ ἐμὴ καθαρῶς ἄρα ἀνθρώπου εἴη , ὅστις σύνειμί τε καὶ χαίρω λόγοις . 
ἐδόκει δ’ οὖν ταῦτα λέγειν ὁ νεανίσκος περὶ τοῦ βαλανείου τοῦ πρὸς ταῖς πύλαις ταῖς εἰς Ἔφεσον φερούσαις . 
καὶ τέλος ἔδοξέ μοι χρῆναι ἀποπειραθῆναι—πότε γὰρ δὴ καὶ ἄλλοτε θαρρῆσαι , εἰ μὴ νῦν ; 
—οὕτω δὴ συνθέσθαι εἰς ὥραν ἕκτην ὡς τηνικαῦτα ἀσφαλέστατον ὂν κινεῖσθαι · ἐπεὶ δὲ ἀφίκετο ἡ ὥρα , αἰτιᾶσθαι Βάσσον ὡς διατρίβοντα . 
ὁρᾷς , ἔφην , ὡς καὶ δὴ παρέρχεται ἡ σκιά ; 
δεικνὺς τὴν τῶν κιόνων . 
ἐπορευόμεθά τε , καὶ ὡς ἠνύσαμεν , ἐπιστὰς τῇ δεξαμενῇ τοῦ ψυχροῦ τοῦ ἔξω ἐπειρώμην τοῦ ὕδατος , καί μοι ἔδοξε παρ’ ἐλπίδας οὐ μάλα ψυχρὸν εἶναι , κυανοῦν δὲ καὶ ἡδὺ ἰδεῖν . 
κἀγὼ , καλὸν , ἔφην , οἷα δὴ γνωρίζων τὸ τοῦ ὕδατος ἀγαθόν . 
ὡς δὲ παρῆλθον εἴσω , πάλιν εὗρον ἕτερον ἐν θερμοτέρῳ οἴκῳ ἀνειμένον μᾶλλον . 
καὶ ἅμα ἐγιγνόμην τε ἐν τῷ θερμῷ καὶ ἀπεδυόμην , ἐλουσάμην καὶ μάλα ἡδέως . 
ὀγδόῃ ἔμετος εἰς ἑσπέραν κατὰ ὄναρ καὶ οὗτος . 
ἑβδόμῃ ἐδόκουν ἐν ὕδασιν εἶναί που θερμοῖς . 
τυχεῖν οὖν τινας πλησίον ἀνθρώπους ἐγχειρίδια ἔχοντας καὶ ἄλλως οὐκ ἀνυπόπτους . 
καὶ δῆτα προσελθεῖν μοί τινας αὐτῶν , ὥς τινος προστασίας χρῄζοντας , ἐγκαλεῖσθαι γὰρ ὑπό τινων . 
ὡς δ’ ἅπαξ περιεσχέθην , ἐν παντὶ εἶναι , οὔτε πιστεύων ἐνδείξασθαί τε οὐκ ἐθέλων ὅτι ἀπιστοίην . 
ἰέναι τε δή τινα ὁδὸν καὶ ἐκδέχεσθαι ψαλίδα πάνυ μακρὰν , ἐν ᾗ καὶ σφόδρα δεῖσαι μὴ ἐπιθεῖντό μοι . 
ὡς δὲ διεξελθεῖν ἀσμένως , φανῆναί τε ἐν τῇ πόλει τῶν Σμυρναίων ἐν τῇ ἀγορᾷ καὶ σκοπεῖν ὅπως ὡς τάχιστα πολλοί τε ἀθροισθεῖεν καὶ ἐνδειξαίμην τὸ ὄν . 
κἀκ τούτου αὐτός τε λαμπάδα λαμβάνω καὶ πάντες ἐλαμπαδηφόρουν οἱ ἐν τῇ ἀγορᾷ , καὶ τὸ Εὐριπίδειον τοῦτο ἔλεγον 
Ἥλιε θοαῖς ἵπποισιν εἱλίσσων φλόγα · 
καὶ γὰρ ἅμα ἡλίου ἀνατολῇ ἐδόκουν εἰσελθεῖν . 
ταῦτα καὶ ὕστερον πρὸς Κοδρᾶτον τὸν ἡγεμόνα ἐδόκουν ὡς ὄναρ διηγεῖσθαι , καὶ τὸν εἰπεῖν , ποίησον οὕτω · καὶ ἡ λαμπὰς ἤρθη . 
ἕκτῃ ἐδόκουν ἅμα Ἀλεξάνδρῳ τῷ διδασκάλῳ προσιέναι τῷ αὐτοκράτορι , καθέζεσθαι δ’ αὐτὸν ἐπί τινος βήματος . 
προσειπόντος δὲ αὐτὸν τοῦ Ἀλεξάνδρου προτέρου καὶ προσρηθέντος ὑπ’ αὐτοῦ τε καὶ τῶν περὶ αὐτὸν , ἅτε καὶ ἐκ πολλοῦ γνωρίμου καὶ συνήθους ὄντος , μετὰ τοῦτο προσῄειν ἐγώ . 
προσειπόντος δὲ κἀμοῦ καὶ στάντος ἐθαύμασεν ὁ αὐτοκράτωρ , ὡς οὐ καὶ αὐτὸς προσελθὼν φιλήσαιμι . 
κἀγὼ εἶπον ὅτι ὁ θεραπευτὴς εἴην ὁ τοῦ Ἀσκληπιοῦ · τοσοῦτον γάρ μοι ἤρκεσεν εἰπεῖν περὶ ἐμαυτοῦ . 
πρὸς οὖν τοῖς ἄλλοις , ἔφην , καὶ τοῦτο ὁ θεός μοι παρήγγειλε μὴ φιλεῖν οὑτωσί · καὶ ὃς , ἀρκεῖ , ἔφη . 
κἀγὼ ἐσίγησα . 
καὶ ὃς ἔφη , καὶ μὴν θεραπεύειν γε παντὸς κρείττων ὁ Ἀσκληπιός . 
πέμπτῃ ἐφαίνετο μὲν τὸ ἱερὸν τοῦ Ἀπόλλωνος τὸ ἐν τῷ ὄρει τῷ Μιλύᾳ · ἐδόκει δὲ οἰκήματα ἄττα προσγεγενῆσθαι , καὶ ὄνομα εἶναι τῷ χωρίῳ Ἐλεφαντίνη ἀπὸ 
Ἐλεφαντίνης τῆς ἐν Αἰγύπτῳ . 
ἔχαιρον δὴ καὶ κατ’ αὐτὰ τὰ οἰκήματα καὶ κατὰ τὴν οἰκειότητα τοῦ τόπου τῷ τόπῳ · 
καὶ δὴ καὶ ἱερέα εἶναι τοῦ θεοῦ τὸν τῆς Ἴσιδος τῆς ἐν 
Σμύρνῃ ἱερέα , παρ’ ᾧπερ καὶ κατάγεσθαι καὶ ἐνθυμεῖσθαι πρὸς ἐμαυτὸν ὅτι πολλά μοι πρὸς αὐτὸν οἰκεῖα ὑπάρχοι ἐκ πολλοῦ · καί τι καὶ τυγχάνειν παρ’ αὐτοῦ πρόσθεν ἐωνημένος , ἔπειτα ὑπόλοιπόν τι ἔχων ἐθέλειν ἀλλάξασθαι . 
κἀκ τούτου δὴ ἐδόκουν εἰπεῖν τινὰ κοιφὶ μετὰ οἴνου · λαβεῖν τε δὴ εὐθὺς αὐτὸ ὡς ἴαμα καὶ σκοπεῖν εἴτε τῷ προσώπῳ δέοι προσθέσθαι εἴτε καὶ τοῖς ἐντός . 
καί τινος εἰπόντος ὅτι ἐπικάοι ὅπου ἐπιτεθείη , ἐνθυμηθῆναι ὡς ἐπιτηδείως ἔχοι παντὸς μᾶλλον ψύξεως εἶναι φάρμακον . 
καί πως ἐκ τούτων εἰπεῖν πρὸς τὸν ἱερέα ὅτι δῆλον ἦν ἐξ ὧν ἀνεγίγνωσκον ὅτι οὐχὶ δεήσοι φαγεῖν . 
καὶ δῆτα εὐθὺς εἶχον ἐν νῷ ὡς διατελέσων ἄσιτος τὴν ἡμέραν · ἠσίτησα δή . 
ἡ δὲ ἐπιοῦσα ἀλουσίας πάλιν ἦν . 
τρίτῃ φθίνοντος ἐδόκουν ἐφθαρμένης μοι τῆς τροφῆς συμβουλεύεσθαι περὶ λουτροῦ Ζωσίμῳ τῷ τροφεῖ καὶ ἐρωτᾶν εἰ δέοι πλείω λούσασθαι . 
τὸν δὲ οὐ συμφῆσαι . 
μετὰ δὲ τοῦτο λελοῦσθαί γε καὶ τῆς γαστρὸς φαύλως ἔχειν , καὶ φάναι πρὸς τὸν Ζώσιμον , ἔδει γὰρ ἠσιτηκέναι ; 
καὶ τὸν εἰπεῖν , ἔδει · ἠσίτησα αὖθις . 
καὶ τῆς ἐπιούσης ἤμουν πάλιν εἰς ἑσπέραν . 
ἦν δὲ τὸ ὄναρ ὡς ὀστοῦ γε ἐγκειμένου καὶ δέον ἐκβαλεῖν , ἔννοια δὲ καὶ αἵματος ἀφαιρέσεως ἀπὸ τῶν σφυρῶν · καὶ ἐποίησα οὕτω καὶ προῆλθον οὐ πολύ . 
Ληναιῶνος νουμηνίᾳ ἐδόκουν ἐν τῷ Ἀδριανείῳ κεχρῖσθαι μὲν , λελοῦσθαι δ’ οὔ · ὡς δ’ ἐπανελθεῖν , φάναι πρός τινα τῶν φίλων ὅτι οὐ λουσαίμην , ἀλλὰ χρισαίμην · τὸν δὲ , καὶ γὰρ ἐγὼ , φάναι , κέχρισμαι μόνον . 
ἀλουσία ἡμερῶν ἕξ . 
δευτέρᾳ ἐδόκουν ἐν τῷ ἱερῷ εἶναι τοῦ Ἀσκληπιοῦ ὄρθριον εὐθὺς ἐξ ὁδοῦ ποθὲν ἥκων , καὶ χαίρειν ὡς ταχέως ἀνεῴγνυτο . 
ἐδόκουν δὲ καὶ τοὺς παῖδας ᾄδειν τὸ ἀρχαῖον ᾆσμα , οὗ ἡ ἀρχή ἐστι 
Δία τὸν πάντων ὕπατον κλῄζω · 
καὶ εἶναι ἐν ἐκείνῳ τῷ μέρει τοῦ ᾄσματος πολὺ γὰρ πολύ μοι τὸ μέσον βιότου μέλπειν τε θεοὺς ἔν τ’ εὐφροσύναις ἦτορ ἰαίνειν τοιῷδ’ ὑπὸ παιδονόμῳ . 
ὥστ’ ἐθαύμαζον ὡς αὐτόματον τὸ ᾆσμα εἰς μέσον ἧκε . 
πάλιν δὲ ὡς γενεθλίων προσιόντων προπέμπειν εἰς τὸ ἱερὸν τοὺς οἰκέτας ἀποκομίζοντας δή τινα καὶ ἅμα γράμματα ἐγγράφειν ἐπ’ αὐτῶν ὧν ἀπεκόμιζον · καὶ φιλοτεχνεῖν ὑπὲρ συμβούλου ἀγαθοῦ ὅπως χορηγήσειεν ὅσων ἔδει τῷ λόγῳ . 
τρίτῃ λύχνων εἰσφορά τις ἐφαίνετο εἰς τὸ ἱερὸν ὑπὸ τοῦ θυρωροῦ κατ’ εὐχὴν ὑπὲρ ἐμοῦ καὶ ἐμεῖν ἔδει , ἤμεσα . 
πέμπτῃ θεοῖς ἐδόκουν εὔχεσθαι , τὰ μὲν οἷς εἴωθα κοινῇ , πάλιν δὲ ἰδίᾳ Διὶ καὶ Ἄρει καὶ θεοῖς οἳ 
Συρίαν ἔχουσι · καὶ παραπλήσια τἀκεῖ τοῖς οἴκοι κατὰ τὴν οἴκησιν ἐφαίνετο . 
καὶ μετὰ τοῦτο ἐγίγνετο ἡ πρόσοδος ἡ πρὸς τὸν αὐτοκράτορα , ἐπεπόμφειν δὲ ὡς τὸν ἐν τῇ Συρίᾳ τότε αὐτοκράτορα , καὶ συνέβη καλῶς . 
ἑβδόμῃ ἔν τινι ἀποδυτηρίῳ βαλανείου Χαρίδημον ἰδεῖν τὸν ῥήτορα τὸν ἐκ Φοινίκης φαιδρόν τε καὶ ἄρτι λελουμένον , καὶ φάναι δὴ πρὸς αὐτὸν ἅμα τῇ προσρήσει οὑτωσὶ , ὅτι πρῳαίτερον λούσαιτο · καὶ αὐτὸς ἅμα ἀποδύεσθαι , ἐλουσάμην . 
καὶ πάλιν τῇ δεκάτῃ τοῦ μηνὸς ἐδόκει μοι Ἀντωνῖνος ὁ Πυθοδώρου διαλέγεσθαι περὶ Νυμφῶν ἐπαίνων · 
εἰπεῖν οὖν καὶ αὐτὸς ὅτι οὐκ εἶεν θεαὶ χαριέστεραι , πάντως δὲ εἶναι καὶ τῷ ἐπιεικεῖ ἀπολαύειν αὐτῶν , εἰ καὶ μὴ πολλὰ λουμένῳ , τά γε μέτρια . 
ταῦτά τε δὴ καὶ ὑγιείας ἐδόκουν τι λέγειν ἐγκώμιον . 
δωδεκάτῃ ἐδόκουν Ἀντωνῖνον τὸν αὐτοκράτορα τὸν πρεσβύτερον καὶ τὸν τῶν πολεμίων βασιλέα σπονδὰς καὶ φιλίαν πεποιῆσθαι πρὸς ἀλλήλους · 
προσιόντων δὲ τῶν περὶ τὸν Βολόγεσον φωνὴν εἶναι οὐκ ὀλίγην , καὶ δοκεῖν αὐτοὺς ἑλληνίζειν . 
ἔπειτα ἀφικέσθαι παρ’ ἐμὲ ἀμφοτέρους μετὰ τοῦ σχήματος τοῦ βασιλικοῦ , καὶ εἶναι τόν τε Ἀντωνῖνον ἐπιεικῶς ἐν ἀκμῇ κἀκεῖνον βλοσυρόν τι ἰδεῖν · καθέζεσθαι δέ μου αὐτὸν οὐκ ἀπὸ πολλοῦ , ἑτέρωθεν δὲ ἐν θρόνῳ τὸν Ἀντωνῖνον . 
ἐδόκει δέ μοι καὶ ἰατρικῶν τινῶν ἐμπείρως ἔχειν ὁ Μῆδος , δεξιούμενος δέ με εἰπεῖν , πότε ἡμῖν ἀναγιγνώσκεις ; 
κἀγὼ ἡσθῆναί τε τῷ ῥήματι καὶ φάναι , ὅταν ὑμεῖς κελεύητε . 
καὶ οἱ μὲν παρεσκευάζοντο πρὸς τὴν ἀκρόασιν , ἐγὼ δὲ ἀπῄειν ἐκλέξων τῶν βιβλίων . 
καί μοι ἔδοξε πρόλογόν τινα ὡς ἐν βραχεῖ συνθεῖναι εἰς αὐτοὺς , καὶ εἶχεν οὕτω πως— ἐδόκουν δὲ καὶ πάνυ τοῦ συντεθέντος ἅπαντος μνημονεύειν—ἃ δ’ οὖν διεσωσάμην · ἤδη μέν τις καὶ ἄλλος χρηστοῦ τινος αὐτῷ συμβάντος καὶ βουλόμενος ἐνδείξασθαι τὴν ἡδονὴν εἶπεν ὡς ἄρα εἴη πλεῖν ἢ διπλάσιος γεγονὼς , ἄλλος δέ τις ὡς ἐν μακάρων νήσοις εἶναι δοκοίη , ἐγὼ δὲ καὶ αὐτὸς οὕτως ὑπὸ τῆς παρούσης ἡμέρας τε καὶ τύχης διάκειμαι · καὶ ἅμα ἐσκοπούμην εἰ κοινοῦν χρὴ τὸν λόγον , ἢ πλέον τῷ παρ’ ἡμῖν βασιλεῖ νέμειν , ἔπειτα οὕτως ἐφέπεσθαι τὰ πρὸς τὸν ἕτερον . 
εἶπον δὲ οὕτω πως . 
ὥστ’ , ἔφην , εἰ μὴ γεγυμνασμένος ἦν ἐν θείαις ὄψεσιν , οὐκ ἄν μοι δοκῶ ῥᾳδίως οὐδὲ πρὸς αὐτὴν τὴν πρόσοψιν ἀντισχεῖν , οὕτω μοι δοκεῖ θαυμαστή τις εἶναι καὶ κρείττων ἢ κατ’ ἄνθρωπον . 
ἔλεγον δὲ θείας ὄψεις , μάλιστα δὴ ἐνδεικνύμενος τὸν Ἀσκληπιὸν καὶ τὸν Σάραπιν . 
ταυτὶ μὲν τοιαῦτα . 
τῶν δὲ βιβλίων τέως μὲν ἐκλέγειν ἠξίουν , ἔπειτα ἔδοξέ μοι τὸ κιβώτιον κομίζειν , καὶ ἐπ’ αὐτοῖς ποιήσασθαι ἀνελέσθαι ὅ τι ἂν βούλωνται · 
τοῦτο γὰρ καὶ ἄλλως χάριν τινὰ ἔχειν καὶ ἅμα οὕτω μάλιστα αὐτοὺς ἐκπλῆξαι . 
ταῦτα καὶ ὕστερον ὡς ὀνείρατα φανθέντα πρὸς Πέλοπα κατὰ ῥῆμα ἐδόκουν διηγεῖσθαι . 
ὕστερον δὲ ἔδοξα λελουμένῳ μοι προσφέρεσθαι , τοτὲ μὲν ὡς ὕδωρ ψυχρὸν , τοτὲ δὲ ὡς γάλα · ἀμφιγνοεῖν οὖν καὶ λέγειν δὴ πρὸς Ζώσιμον ὅτι οὔτε διψῴην οὔτε πεινῴην . 
τί οὖν ἄν τις ἐσθίοι ; 
καὶ μετὰ τοῦτο ἐκυροῦτο ἡ ἀσιτία καὶ ὁ ἱερεὺς ἐδόκει μου τὰ χείλη ἐκμυζεῖν . 
αὕτη μὲν ἀσιτίας , ἡ δὲ ἐπιοῦσα ἀλουσίας , ἡ δὲ ἀπ’ ἐκείνης ἀλουσίας , καὶ ἐμέτου . 
πέμπτῃ ἐπὶ δέκα ἐδόκουν τὸν ἡγεμόνα ἐπιστέλλοντά μοι τὴν πρόρρησιν οὕτω ποιήσασθαι · Ἀριστείδῃ τῷ ἱερεῖ χαίρειν · καὶ ἦν ἀλουσίας καὶ αὕτη . 
τῇ δὲ ἐπιούσῃ κάδους τινὰς ἔδει καταχέασθαι · ἔπειτα ἀλουσία . 
ὀγδόῃ ἐπὶ δέκα ἐδόκει μοι Μητρόδωρος ὁ ποιητὴς ἀγωνίζεσθαι ἐν Σμύρνῃ τὸν τῶν ποιητῶν ἀγῶνα , ὅσπερ καὶ ἦν σχεδὸν κατ’ αὐτὴν τὴν ἡμέραν · πρὶν δ’ εἰσιέναι , λαλεῖν μοι περί τινων καὶ ἅμα ἐσθίειν φύλλα πράσων καὶ ὠὸν μετ’ ἄρτου , καὶ μέρος τι τοῦ ὠοῦ ἐγκαταλιπεῖν . 
κἀγὼ μέντοι πρὸς αὐτὸν εἰπεῖν ἐπισχὼν ὀλίγα , ὅπως καὶ ἀγωνίσῃ . 
ἐγένετο δὲ ὁ λόγος καὶ περὶ τοῦ ἱεροῦ τοῦ ἐν Περγάμῳ καὶ τοῦ φρέατος , οἷον μέν τι εἴη αὐτὸν προσελθόντα πιεῖν , οἷον δὲ ἕτερον πίνοντα ἰδεῖν , οἷον δὲ αὐτὸ ἰδεῖν . 
ταῦτά τε οὕτως ἐδόκουν διαλέγεσθαι καὶ τυγχάνειν ἀκηκοὼς ὡς εἰ γενοίμην ἐν χερσὶ τοῦ θεοῦ , ἐλπίδες εἶεν . 
καί πως ἅμα τούτοις ἑστάναι μὲν ὡς οἴκοι ἐν τῷ προθύρῳ , ναρκῶντος δέ μοι τοῦ ποδὸς παρελθεῖν εἰς τὸν οἶκον τὸν μέγαν . 
καί τινα ἐπελθεῖν τῶν ἐκ τοῦ ἱεροῦ τοῦ Διὸς τοῦ Ὀλυμπίου , διεξιέναι δὲ πρὸς αὐτὸν , ὡς ὀνειράτων μοι γεγονότων παρὰ τοῦ θεοῦ , καὶ κελεύειν ὑπηρετῆσαι . 
ὁ δὲ καὶ αὐτὸς ἔφη γεγενῆσθαι ὄναρ αὑτῷ , λαβόντα σκέλος χοίρειον ἐγκοιμίσαι ἐν Ἀσκληπιοῦ , σκευάσαντα ὥσπερ ἐγὼ εἴωθα χρῆσθαι . 
μετὰ δὲ τοῦτο ὡς ἐν Περγάμῳ ἐδόκουν στέφανον πέμπειν τῷ θεῷ τῶν μακρῶν , οἵ εἰσιν οὓς ἰδίᾳ τῷ Ἀσκληπιῷ κομίζουσι , προστάξας τῷ ἀποκομίζοντι—εἶναι δ’ αὐτὸν 
Ἀγαθίωνα—ἐπαναφέρειν μοι παρὰ τοῦ νεωκόρου ἕτερον . 
ὡς δ’ ἐπανήνεγκε , παραθέσθαι αὐτὸν ὡς ἔτυχον κατακείμενος ἐκ δεξιᾶς . 
ἐπὶ δὲ τούτοις ἔδοξα εἶναι μὲν ὅπου δὴ , ἀναστὰς δὲ ζητεῖν τὴν τροφόν · τὴν δὲ κατ’ ἀντίθυρον οἰκεῖν μου · καί τινα ἀποκρίνασθαι ὡς ἐναντιωμάτων τινῶν αὐτῇ γεγονότων , πρίν γε δὴ καὶ κατιδεῖν αὐτήν τε προσάγουσαν τὴν τροφὸν καὶ τὴν σύντροφον τὴν Καλλιτύχην ἑπομένην . 
φέρειν δὲ τὴν τροφὸν τὸ μὲν πρῶτον εἴκασα ὡς μῆλα , ἔπειτα ἦν ὠὰ ἑφθὰ τρία περιγεγλυμμένα , ὥσπερ μέλλοντος ἤδη ἐσθίειν . 
κομίζουσα δὲ ἔφη οἷα δὴ τὰ ἀπὸ ἀγροικίας . 
κἀγὼ ἐθαύμασά τε καὶ εἶπον ὅτι κατὰ θεὸν ἥκοι τὰ ὠά · ἐκέλευσε γὰρ , ἔφην , ὁ θεὸς τήμερον ὠῷ χρήσασθαι καὶ φυλλίοις καὶ παραθέσθαι στέφανον παρὰ τοῦ θεοῦ . 
ἐποίησα ταῦτα . 
ὁ δὲ στέφανος ἦν ἐκ τοῦ ἱεροῦ τοῦ Διὸς Ἀσκληπιοῦ . 
ἀλουσία δὲ καὶ διὰ πολλῶν ἐδηλοῦτο . 
ἐνάτῃ ἐπὶ δέκα ἐδόκουν ἐν τοῖς βασιλείοις διατρίβειν , τὴν δ’ ἐπιμέλειαν καὶ τιμὴν τῶν αὐτοκρατόρων εἰς ἐμὲ θαυμαστὴν καὶ ἀνυπέρβλητον εἶναι διὰ πάντων ἑξῆς ὧν ἔπραττον . 
μόνῳ γὰρ ἅπαντα γίγνεσθαι ὧν οὐδὲ μικρὸν ἄλλῳ τῳ . 
καὶ τοῦτο μὲν δὴ ἔνδον συνδιατρίβειν τε καὶ συνοικεῖν , οὐδενὸς ἄλλου τῶν σοβαρῶν παρόντος · αὖθις δ’ αὖ περιῆγόν με ἅμα ἑαυτοῖς · ἀπιέναι δ’ αὐτοὺς ὄρυγμά τι σκεψομένους ὃ ἐτύγχανον περιβαλόμενοι τῇ πόλει , τοῦ μὴ τὸ ὕδωρ ἐμπῖπτον κακουργεῖν · οὗ δὴ καὶ τὸν χοῦν ὁρᾶν ἐκβαλλόμενον . 
θαυμαστὰ δὴ καὶ παρὰ τὴν πορείαν ἐνεδείκνυτό μοι . 
μέσος τε γὰρ ἐγιγνόμην πολλάκις ἀμφοῖν καὶ ὁπότε βουληθείην περιελθεῖν , ὥστε τὸν πρεσβύτερον μέσον καταστῆσαι , ὁ νεώτερος τοῦτ’ ἐποίει αὐτός · ἐμὲ δ’ ἐν χώρᾳ ἀεὶ διαμένειν . 
ἐδόκει δέ μοι καὶ παιδὸς ἡλικίαν ἔχειν , τοῦτο καὶ πολλάκις συνέβη . 
καὶ δὴ καὶ ὡς πρὸς ὑψηλόν τι καὶ οἷον κλίμακα ἔδει προσβαλεῖν , τὸ μὲν πρῶτον ὁ νεώτερος ἐβοήθησε , καὶ ἐπεφθεγξάμην οἷα δὴ καὶ χάριν εἰδώς · ἔπειτ’ ἄνω ἐπὶ τέλει ὁ πρεσβύτερος . 
καὶ ἐρομένου αὐτοῦ πῶς , τὸ ὅλον τε καὶ πᾶν αὐτὸν ἔφην βοηθῆσαι . 
καὶ ἐπὶ τούτοις ἤδη ἔλεγον ἀπαλλαξείων , χάριν ὑμῖν , ἔφην , ἔχω , αὐτοκράτορες , πάσης προνοίας καὶ τιμῆς ἥν με τετιμήκατε . 
οἱ δ’ ὑπολαβόντες , ἡμεῖς μὲν οὖν , ἔφασαν , τοῖς θεοῖς ἔχομεν χάριν πειραθέντες ἀνδρὸς τοιούτου · ἡγούμεθα γὰρ καὶ περὶ τοὺς λόγους ὅμοιον εἶναι . 
κἀκ τούτου ἤρχετο ὁ πρεσβύτερος λέγειν ὅτι τοῦ αὐτοῦ εἴη καὶ ἄνδρα ἀγαθὸν εἶναι καὶ περὶ λόγους ἀγαθόν . 
ἐπεξῄει δὲ ὁ νεώτερος ῥῆμα τινὸς , λέγων ὅτι ἀκολουθοίη τῷ τρόπῳ καὶ τὰ τῶν λόγων . 
κἀγὼ εἶπον ὅτι βουλοίμην ἂν ταῦτα οὕτως ἔχειν · λυσιτελεῖν γάρ μοι εἰς τοὺς λόγους , εἴπερ γε τὰ ἄλλα τοιοῦτος ὑφ’ ὑμῶν ὑπείλημμαι , καὶ ἅμα εἰ μέλλω δύ’ ἀνθ’ ἑνὸς ἕξειν τἀγαθά . 
τοιαῦτ’ ἄττα ἠμειψάμην αὐτούς . 
ἦν δὲ μυρία ἄλλα καὶ γιγνόμενα καὶ λεγόμενα , κρείττω λόγου τε καὶ ἐλπίδος . 
εἶτ’ ἐπὶ τούτοις ἐπικαταδαρθὼν ἐδόκουν τινὰ τῶν γνωρίμων , Διοφάνη ὄνομα , λέγειν μοι ὡς συμπαρόντα καὶ ὁρῶντα τὰς ὑπερβολὰς τῶν τιμῶν , παρεῖναι δὲ καὶ τῶν ἑταίρων τινὰ τῶν νεωτέρων καὶ θαυμάζειν ἀκούοντα , ὡς παρὰ πᾶσιν οὕτως εὐδοκιμοίην . 
ἐκ δὲ τούτου φαίνομαι ἐν βαλανείῳ τινι . 
καὶ τὸ μὲν πρῶτον εἰσῆλθέ με οἷόν τι εἴην πεποιηκὼς , πρὶν ἰδεῖν τοὺς αὐτοκράτορας , ὅτι λουοίμην , δοκεῖν γὰρ δὴ χθὲς αὐτοῖς ἐντετυχηκέναι · ἔπειτα ὡς ἀνετριβόμην τε ἤδη καὶ ἱδρώς τις προσῄει , πορευώμεθα , ἔφην , εἴσω . 
οὕτω δὴ ἐλουσάμην τε καὶ ἤμεσα εἰς ἑσπέραν , ἐνθύμιον ποιησάμενος τὸ τοῦ χοῦ τοῦ ἐμφορουμένου . 
ὅμως δὲ ἔτι διεσκοπούμην περὶ τῆς ὁδοῦ τῆς εἰς 
Πέργαμον διὰ τὰ πρόσθεν ὀνείρατα · ἐνταῦθα δὴ σαφῶς ἐδηλοῦτο ἐπισχεῖν . 
τοῦτο μὲν γὰρ περὶ ἑσπέραν ποι κεκινῆσθαι καὶ μεταγιγνώσκειν καὶ φάσκειν ὅτι ἀδύνατον εἴη 
Ἀδριανοῦ θήρας κατατυχεῖν , τοῦτο δὲ ἐδόκουν ἀπὸ Ἀδριανοῦ θήρας τινὰ ἐλθεῖν , βιβλίον τι κομίζοντα τῶν Μενάνδρου , καὶ λέγειν ὅτι πηλός τε εἴη ἀμήχανος καὶ τέλμα καὶ ἀνύσαι ἀδύνατον . 
πάλιν δὲ ὕειν τε ἔδοξα καὶ προσελθόντα μοι τινὰ λέγειν ὡς ἄρα τῶν ἀντιδίκων τις εἴη ἐν 
Ἀδριανοῦ θήρᾳ καὶ δέοι κατιέναι ὥστε τι πρᾶξαι . 
καὶ τί , φάναι , πλέον τοῦ θεοῦ μένειν προειρηκότος ; 
τοῦτο καὶ αὖθις ἔδοξα πρός τινας λέγειν καὶ τὸ πᾶν οὕτω λαμβάνειν , ὅτι ἐπειδὴ δυσχερέστερον εἶχον πρὸς τὴν μονὴν , ἔξοδον προὔδειξεν ὁ θεὸς , βουλόμενος μεταβαλεῖν μου τὴν γνώμην , ἵνα ἥδιον μένοιμι . 
ἐνῆν δὲ καὶ ἀλουσίας σύμβολα . 
καὶ ἐπεγένετο ὑετὸς καὶ χειμὼν ἀμήχανος ἐξ ἑσπέρας . 
τῇ δ’ ὑστεραίᾳ ἀλουσία καὶ ἔμετος τροφῆς ἦν . 
καὶ ἐπειδὴ ἤμεσα , ἐγὼ μὲν οὕτως εἶχον ὥστε ἀγαπᾶν εἰ ἐξαρκέσαιμι εἰς τὴν ἐπιοῦσαν . 
τῇ δ’ ἐπιούσῃ ἀσιτία ἐπετάχθη , ἐπετάχθη δὲ οὕτως · ἐδόκουν εἶναι ἐν Σμύρνῃ , πᾶσαν ἀπιστίαν ἀπιστῶν τοῖς φανεροῖς καὶ ὁρωμένοις , διὰ τὸ μὴ συνειδέναι ἐμαυτῷ ὁδοιπορήσαντι . 
παρατίθεσθαι δέ μοι σῦκα · ἔπειτα παρόντα Κόρον τὸν μάντιν δεῖξαι ὅτι ἐνείη φάρμακον τῶν ἐφημέρων · ἐκ δὲ τούτου ὑποψίας τε μεστὸς γενέσθαι καὶ κατὰ σπουδὴν ἐμεῖν καὶ ἅμα ἐνθυμεῖσθαι , τί δὲ εἰ μὴ ἀκριβῶς ἐξεμέσαιμι ; 
ἔπειτα φάναι τινὰ ὅτι καὶ ἐν ἄλλῳ τῳ τῶν σύκων ἐνείη τοῦ φαρμάκου · ἔτι οὖν μειζόνως ἀπορεῖν καὶ ἀσχάλλειν ὅτι οὐ θᾶττον ἤκουσα . 
τούτων ὀφθέντων ὑπενόησα μὲν ἀσιτίαν δηλοῦσθαι , εἰ δὲ μὴ , ἀλλ’ ᾑρούμην γε . 
ἐδεόμην δὲ τοῦ θεοῦ σημῆναι σαφέστερον ὁπότερα λέγοι , ἀσιτίαν ἢ ἔμετον . 
ἐπικατέδαρθόν τε δὴ καὶ ἔδοξα εἶναι πρὸς τῷ ἱερῷ τῷ ἐν Περγάμῳ , καὶ ἤδη τε μέσην ἡμέραν ἐξήκειν , ἀσιτίας οὔσης μοι , καὶ Θεόδοτον ἐπελθεῖν μετὰ δή τινων φίλων , εἰσελθόντα δὲ παρακαθέζεσθαί μοι ἐπὶ τῆς κλίνης οὑτωσὶ κατακειμένῳ . 
φάναι οὖν πρὸς αὐτὸν ὅτι ἀσιτοίην · τὸν δὲ ἐνδείξασθαι ὅτι εἰδείη , καὶ εἰπεῖν ὅτι ἐγώ τοι ἀνέμενον μετὰ πάντα ταῦτα ἃ οὗτοι ποιοῦσι , φλεβοτομίᾳ χρῆσθαι · τὸ γὰρ ἄλγημα τοῦ νεφροῦ ἐστι καὶ ἡ ἀσιτία δὲ , ἔφη , νόθος τις ἔξοδός ἐστι τοῦ πυρὸς διὰ τοῦ στήθους διεξιοῦσα . 
καὶ ἅμα ταῦτα αὐτοῦ λέγοντος ἐκ τοῦ πρόσθε δύο σπινθῆρες ὤφθησαν . 
κἀγὼ ἔβλεψα πρὸς τὸν Θεόδοτον θαυμάσας , καὶ σύμβολον ἐποιησάμην τοῦ λόγου , καὶ ἠρόμην αὐτὸν ὅ τι εἴη ταῦτα . 
ὁ δὲ ἔφη ἀπὸ τοῦ πυρὸς τούτου , δείξας τί μοι παρακείμενον . 
ἀφυπνιζόμην τε δὴ καὶ εὗρον ἐκείνην τὴν ὥραν οὖσαν , ᾗπερ ἔδοξα τὸν Θεόδοτόν μοι διαλέγεσθαι , καὶ φίλοι παρῆσαν ἐντευξόμενοι . 
ταῦτα δὴ ἐφάνθη τὰ ὀνείρατα , ἰατροῦ τε ἥκοντος καὶ παρεσκευασμένου βοηθεῖν ὅσα ἐπενόει . 
ὡς δὲ ἤκουσε τῶν ὀνειράτων , αὐτός τε ὑπεχώρει νοῦν ἔχων τῷ θεῷ καὶ ἡμεῖς ἐγνωρίζομεν τὸν ἀληθινὸν καὶ προσήκοντα ἡμῖν ἰατρὸν , καὶ ἐποιοῦμεν ἃ ἐπέταξε . 
νὺξ εὔφορος ἤδη παντελῶς καὶ πάντα ἀνώδυνα . 
ὕστερον δὲ στέαρ τε χήνειον ἔδωκεν , ἐπὶ τῷ νεωκόρου Ἀσκληπιακοῦ σχήματι , καὶ ἐπερέσθαι τὸν θεὸν , ᾧ τὴν ἀγορὰν ἐν τῷ Μυσίῳ πεδίῳ ποιοῦσιν · εἴσεσθαι γὰρ παρ’ ἐκείνου περὶ ὧν ἂν δέωμαι . 
καὶ ὁ θεὸς ἀνεῖλε μηδὲν ἔσεσθαι δυσχερές . 
τὸ μὲν οὖν τῶν ἀλουσιῶν τί τις ἂν λέγοι ; 
ἤδη γὰρ καὶ πέντε ἐτῶν συνεχῶς ἐγένοντό μοι καὶ προσέτι μηνῶν , ὅσα γε μὴ χειμῶνος ὥρᾳ θαλάττῃ ἢ ποταμοῖς ἢ φρέασιν ἐκέλευσε χρήσασθαι . 
ὡς δ’ αὕτως καὶ τὸ τῆς καθάρσεως τῆς ἄνω σχεδὸν εἰς δύο ἔτη συνέβη καὶ δύο μῆνας ἑξῆς , ὁμοῦ καὶ κλύσμασι καὶ φλεβοτομίαις , ὅσας οὐδείς πω ἠρίθμησε , καὶ ταῦτα ἐν ἀκαρεῖ τροφῆς καὶ ταύτης ἀναγκαστῆς . 
ἀλλὰ τάς γε ἀσιτίας αὐτὰς ἁπάσας καὶ τὰς ἔτι τούτων πρότερον καὶ μετὰ τοῦτο γενομένας ἡμῖν ἐν τῷ χειμῶνι τούτῳ σχεδὸν διημερεύσαμεν περὶ λόγους , γράφοντές τε καὶ λέγοντες καὶ τὰ γεγραμμένα ἐξετάζοντες · καὶ παρετείναμεν οὐκ ἔλαττον ἢ εἰς μέσας νύκτας τὰ πλείω · ἔπειτα ἐφ’ ἑκάστῃ τῇ ἐπιούσῃ πράξαντες ἂν πάλιν τὰ εἰωθότα οὕτω τροφὴν ᾑρούμεθα ὅσην δὴ , καὶ ὅτε γε ἐπὶ τῷ ἐμέτῳ ἀσιτία ἐγκατέλαβε , τοῦτο ἦν τὸ παραμυθησάμενον , ἡ περὶ ταῦτα ἀσχολία τε καὶ διατριβή · ὥσθ’ ὅταν ἐνθυμηθῶ τοῦ ἐκ τοῦ συμποσίου Σωκράτους ἐν Λυκείῳ διημερεύοντος , μηδὲν ἐλάττω μοι προσήκειν οἴεσθαι τῆς περὶ ταῦτα καρτερίας τε καὶ δυνάμεως χάριν εἰδέναι τῷ θεῷ . 
τοσαῦτα μὲν τὰ παρὰ τοῦ ἤτρου . 
ὅμοιον δὲ τῷ περὶ τὸ ἦτρον συνέβη καὶ τὸ τοῦ φύματος πολλοῖς ἔτεσι πρότερον . 
ὁ μὲν γὰρ θεὸς προὔλεγεν ἐκ πολλοῦ δεῖν ὕδερον φυλάττεσθαι , καὶ ἄλλα τε ἔδωκεν ἀλεξιφάρμακα καὶ ὑποδήματα Αἰγύπτια , οἷσπερ οἱ ἱερεῖς χρῆσθαι νομίζουσι . 
καὶ δὴ καὶ ἔδοξεν αὐτῷ τὸ ῥεῦμα ἀπάγειν κάτω . 
καὶ γίγνεται φῦμα ἀπ’ ἀρχῆς οὐδεμιᾶς φανερᾶς τὸ μὲν πρῶτον οἷον ἄν τῳ καὶ ἄλλῳ γένοιτο , ἔπειτα προῆλθεν εἰς ὄγκον ἐξαίσιον , καὶ ὅ τε βουβὼν μεστὸς ἦν καὶ πάντα ἐξῴδει , καὶ ὀδύναι παρηκολούθουν δειναὶ καὶ πυρετὸς ἔστιν ἃς ἡμέρας . 
ἐνταῦθα οἱ μὲν ἰατροὶ πάσας φωνὰς ἠφίεσαν , οἱ μὲν τέμνειν , οἱ δὲ ἐπικάειν φαρμάκοις , ἢ πάντως δεῖν ὑπόπυον γενόμενον διαφθαρῆναι . 
ὁ δὲ θεὸς τὴν ἐναντίαν ἐτίθετο , ἀντέχειν καὶ τρέφειν τὸν ὄγκον · καὶ δηλαδὴ οὐχ αἵρεσις ἦν ἢ τῶν ἰατρῶν ἀκούειν , ἢ τοῦ θεοῦ . 
ὁ δὲ ὄγκος ἔτι ἐπὶ μᾶλλον ᾔρετο καὶ ἦν ἀπορία πολλή . 
τῶν δὲ φίλων οἱ μὲν ἐθαύμαζον τὴν καρτερίαν , οἱ δὲ ἐνεκάλουν ὡς λίαν ἅπαντα ἐπὶ τοῖς ὀνείρασι ποιουμένῳ , τινὲς δὲ καὶ ὡς ἄτολμον ἐπῃτιῶντο , ἐπειδὴ οὐ παρεῖχον τέμνειν οὐδ’ αὖ φαρμάκων ἠνειχόμην . 
ὁ δ’ αὖ θεὸς διὰ τέλους ἀντεῖχε , κελεύων φέρειν τὸ παρόν · πάντως γὰρ αὐτὸ ὑπὲρ σωτηρίας εἶναι , εἶναι γὰρ τοῦ ῥύματος τούτου τὰς πηγὰς ἄνω , τοὺς δὲ κηπουροὺς τούτους οὐκ εἰδέναι τοὺς ὀχετοὺς ᾗ χρὴ τρέπειν . 
συνέβαινε δὴ θαυμαστά . 
ἐγένοντο γὰρ μῆνες τέτταρες μάλιστα τῆς διατριβῆς ταύτης . 
ἐν δὲ τούτοις κεφαλὴ μὲν οὕτω κούφη καὶ τὰ ἄνω τῆς κοιλίας , ὡς ἂν μάλιστά τις εὔξαιτο · ἔτι δὲ οἷον πανήγυρις ἦν κατὰ τὴν οἰκίαν . 
οἱ γὰρ φίλοι τὰ πρῶτα τῶν τότε Ἑλλήνων ὄντες ἀπήντων ἀεὶ καὶ συνῆσάν μοι κατὰ τοὺς λόγους αὐτόθεν ἐκ κλίνης τοὺς ἀγῶνας ποιουμένῳ . 
πολλὰ μὲν οὖν καὶ παράδοξα ἐπετάχθημεν · ὧν δὲ ἀπομνημονεύω , δρόμος τέ ἐστιν ὃν ἔδει δραμεῖν ἀνυπόδητον χειμῶνος ὥρᾳ · καὶ πάλιν ἱππασία πραγμάτων ἀπορώτατον . 
καί τι καὶ τοσοῦτον μέμνημαι · τοῦ γὰρ λιμένος κυμαίνοντος ἐξ ἀνέμου λιβὸς καὶ τῶν πλοίων ταραττομένων , ἔδει διαπλεύσαντα εἰς τὸ ἀντιπέρας μέλιτος καὶ δρυὸς βαλάνων φαγόντα ἐμέσαι , καὶ γίγνεται δὴ κάθαρσις ἐντελής . 
πάντα δὲ ταῦτα ἐν ἀκμῇ τῆς φλεγμονῆς οὔσης ἐπράττετο καὶ δὴ πρὸς αὐτὸν ἀναχωρούσης τὸν ὀμφαλόν . 
τέλος δὲ ὁ σωτὴρ σημαίνει τῆς αὐτῆς νυκτὸς ταυτὸν ἐμοί τε καὶ τῷ τροφεῖ , περιῆν γὰρ δὴ τότε ὁ Ζώσιμος , ὥστε ἐγὼ μὲν ἔπεμπον ἐκείνῳ φράσων ἃ εἰρηκὼς εἴη ὁ θεὸς , ὁ δ’ ἀπήντα φράσων αὐτός μοι ἃ ἀκηκόει τοῦ θεοῦ . 
ἦν δέ τι φάρμακον οὗ τὰ μὲν καθ’ ἕκαστα οὐ μέμνημαι , ἁλῶν δὲ ὅτι μετεῖχεν . 
ὡς δὲ ἐπεπάσαμεν , ἔρρει δὴ ταχὺ τοῦ ὄγκου τὸ πλεῖστον , καὶ ἅμα ἕω παρῆσαν οἱ ἐπιτήδειοι χαίροντες μετὰ ἀπιστίας . 
ἐντεῦθεν δὲ ἤδη τῶν μὲν ἐγκλημάτων ἐπαύσαντο ἰατροὶ καὶ ἐθαύμαζον ὑπερφυῶς ἐφ’ ἑκάστῳ τοῦ θεοῦ τὴν πρόνοιαν , καὶ ὡς ἕτερόν τι ἦν ἄρα μεῖζον , ὃ λάθρα ἰᾶτο , τὸ δὲ τοῦ κόλπου τίνα ἂν τρόπον κατασταίη διεσκοποῦντο · καὶ ἐδόκει αὐτοῖς νῦν γε δὴ πάντως δεῖν τομῆς , οὐ γὰρ εἶναι ἄλλως εἰς τὸ ἀρχαῖον καταστῆναι . 
καὶ μετὰ τοῦτό γε ἠξίουν συγχωρῆσαι , πάντως δὲ ἤδη πεπρᾶχθαι τά γε τοῦ θεοῦ . 
ὁ δ’ ἄρα οὐδὲ τοῦτο ἐκείνοις παρῆκεν , ἀλλ’ οὔσης τῆς ἀποστάσεως θαυμαστῆς ὅσης καὶ δοκοῦντος ἅπαντος ἀπηλλοτριῶσθαι τοῦ δέρματος , ὠὸν κελεύσας ἐπιχρίειν οὕτως ἰάσατο καὶ συνήγαγε πάντα εἰς ταυτὸν , ὥστε ὀλίγων ἡμερῶν παρελθουσῶν οὐδεὶς οἷός τ’ ἦν εὑρεῖν ἐν ὁποτέρῳ μηρῷ τὸ φῦμα ἐκεῖνο ἐγένετο , ἀλλ’ ἤστην ἀμφοτέρω καθαρὼ τοῖς ἅπασι . 
Ζώσιμος δὲ ἦν οὗτος , ᾧ μεγάλη δωρεὰ γίγνεται παρὰ τοῦ θεοῦ χρόνῳ ὕστερον · ἔσχε δὲ οὑτωσί . 
ἀπῄειμεν διὰ Μυσίας εἰς Πέργαμον , ἐπισχόντος δὲ ὀνείρατος καθ’ ὁδὸν ἔμεινα ἡμέρας πλείους , συνεχῶς τῆς αὐτῆς ὄψεως γιγνομένης . 
ὁ δ’ ἐν τούτῳ ἀναθεῖ ὀπίσω εἴς τι χωρίον ἡμέτερον δεῆσάν τι καὶ μετ’ οὐ πολὺ ἔκαμνε . 
συνέβαινε δὲ κἀμοὶ τοῦ τε στομάχου καὶ τῆς ὑπερώας καὶ κεφαλῆς ὅλης καὶ σύμπαντος τοῦ σώματος οὕτως ἔχειν ὥστε ἐπ’ ἔσχατον ἐλθεῖν , καὶ τῆς τε τροφῆς ἀπεκεκλείμην καὶ ὅ τι προσείμην παραχρῆμα ἐφθείρετο , καὶ ἀναπνεῖν οὐκ ἦν καὶ ἡ δύναμις καθῄρητο . 
ἀπείχομεν δὲ ἀλλήλων σταδίους μάλιστα εἴκοσι καὶ ἑκατόν . 
συνέβαινεν οὖν ἡμῖν πυνθανομένοις ὡς ἔχοιμεν ἑκάτεροι πολὺ μᾶλλον οἷς ἠκούομεν ἢ τοῖς αὐτῷ παροῦσιν ἑκάτερον βαρύνεσθαι . 
φανέντος δὲ τοῦ θεοῦ λαμβάνομαι τῆς κεφαλῆς ἐπαλλὰξ τοῖν χεροῖν , καὶ λαβόμενος ἐδεόμην σῶσαί μοι τὸν Ζώσιμον . 
ἀνένευσεν ὁ θεός . 
πάλιν οὖν τὴν αὐτὴν λαβὴν λαβόμενος ἐδεόμην ἐπινεῦσαι . 
αὖθις ἀνένευσε . 
τὸ τρίτον παραλαβὼν ἐπειρώμην πεῖσαι ἐπινεῦσαι · ὁ δὲ οὔτε ἀνένευσεν οὔτε ἐπένευσεν , ἀλλ’ εἶχε δῑ ἴσου τὴν κεφαλὴν καί μοι λέγει ῥήματα ἄττα , ἃ χρὴ λέγειν ἐν τοῖς τοιούτοις , ὡς ἀνύσιμα · ἁγὼ μνημονεύων οὐκ οἶμαι δεῖν ἐκφέρειν εἰκῆ . 
ἔφη δ’ οὖν ὅτι ἐπαρκέσει τούτων λεχθέντων · ἓν δ’ ἦν αὐτῶν , φύλαξον . 
τί οὖν ἀπέβη αὐτῷ μετὰ ταῦτα ; 
πρῶτον μὲν ἀνίσταται παρ’ ἐλπίδας ἐξ ἐκείνης τῆς νόσου ὁ Ζώσιμος , καθαρθείς γε διὰ πτισάνης καὶ φακῆς , προειπόντος ἐμοὶ τοῦ θεοῦ ὑπὲρ αὐτοῦ , ἔπειτα ἐπεβίω μῆνας τέτταρας · 
ὥστε ἐνετύχομέν τε ἀλλήλοις καὶ συνεωρτάσαμεν , γενομένης γε κἀμοὶ παρὰ τοῦ θεοῦ βοηθείας πολλῆς καὶ συνεχοῦς καὶ παράδοξα ἐχούσης . 
ὧν ἓν ἦν λειποψυχοῦντα καὶ παντελῶς ἀπορούμενον ποιῆσαι μέλη , γάμον τε κορωνίδος καὶ γένεσιν τοῦ θεοῦ , καὶ τὴν στροφὴν ὡς ἐπὶ μήκιστον ἀποτεῖναι · καὶ ἐποίησα τὰ ᾄσματα ἐφ’ ἡσυχίας οὑτωσὶ καὶ κατ’ ἐμαυτὸν ἐνθυμηθεὶς , καὶ πάντων ἤδη λήθη ἦν τῶν δυσχερῶν . 
καὶ δὴ καὶ κλύσματι χρήσασθαι ἐπετάχθην . 
ὥσθ’ ὁ μὲν ἰατρὸς οὐκ ἐθάρρει προσφέρειν , ὁρῶν τὴν λεπτότητα τοῦ σώματος καὶ τὴν ἀδυναμίαν , ἀλλ’ ἡγεῖτο ὥσπερ αὐτόχειρ ἔσεσθαί μου · ἐγὼ δ’ ἔπεισα μόλις καὶ παραχρῆμα ἀνήνεγκα . 
τροφὴν δὲ ἔδωκε λάχανα ἄγρια , ἃ καὶ πέψιν καὶ δύναμιν παρέσχε μοι τινά . 
ταῦτα μὲν οὖν οὕτως ἐγένετο . 
ὁ δὲ Ζώσιμος ἐμακαρίζετο ὑπὸ πάντων καὶ αὐτὸς οὐκ εἶχεν ὅστις γένηται , τῷ τε θεῷ χάριν ἔχων τῆς προνοίας καὶ τῆς διακονίας ἐμοί . 
καί μοι δοκεῖ καὶ πλείω βιῶναι χρόνον , εἰ μὴ δῑ ἀρετήν τινα ἑαυτοῦ . 
πυθόμενος γὰρ τῶν οἰκετῶν τινα τῶν ἐμῶν καὶ μάλα τῶν χρησίμων κάμνειν ᾤχετο ἀπιὼν χειμῶνος ὥρᾳ , σταδίους τετταράκοντα , ὡς ἐπισκεψόμενός τε καὶ βοηθήσων ὅ τι οἷός τε εἴη · ἦν γὰρ δὴ καὶ τὴν τέχνην ἀγαθὸς τὴν ἰατρικήν . 
ἐκπεσὼν δὲ τοῦ ὀχήματος ἐν χιόνι πολλῇ καὶ κρυμῷ καὶ παθὼν πολλὰ καὶ δεινὰ , ἀπιών τε καὶ ἐπανιὼν ἐμπίπτει τὸ δεύτερον εἰς νόσον δεινὴν καὶ χαλεπήν · ὥστ’ οὐδ’ αὐτὸς ἐτόλμα κατ’ ἀρχὰς οὐδὲν τῶν συμβεβηκότων αὑτῷ δηλῶσαι πρὸς ἐμέ . 
ἐγώ τε ὡς ᾐσθόμην , οὐχὶ προσῄειν , ὀργιζόμενος ὅτι οὐκ ἔπεισε . 
τῆς γὰρ νυκτὸς τῆς παρελθούσης ἐγεγόνει μοι ὄψις ὀνείρατος τοιαύτη · ἐδόκει μοι λέγειν ὁ νεωκόρος ὁ Ἀσκληπιακὸς , Ζώσιμον δὲ ἔδει ἀναλαμβάνειν ἑαυτὸν , ἕως ἔξεστιν . 
ἐγὼ οὖν ἐπὶ τούτῳ τῷ ὀνείρατι οὐκ εἴων αὐτὸν κινεῖσθαι , ὅθ’ ἡ περὶ τοῦ οἰκέτου ἦλθεν ἀγγελία . 
ὁ δ’ ἀπειθήσας ᾤχετο , ἐκ δὲ τούτου ἡ τελευτὴ ἐγένετο αὐτῷ . 
οὕτως ὅσον τε ἐπεβίω χάρις ἦν τοῦ θεοῦ , ὡς ἀληθῶς φυλάξαντος αὐτόν μοι , καὶ ἐτελεύτα παρὰ τὰ φανθέντα κινηθείς · καὶ τὰ κατ’ ἀρχὰς ὑπὸ τοῦ θεοῦ δειχθέντα , ὅτε αὐτοῦ λαβόμενος τῆς κεφαλῆς ἱκέτευον , εἰς τοῦτο ἐτελεύτησε . 
τὴν τοίνυν τροφὸν τὴν ἀρχαίαν , ἧς οὐδέν μοι φίλτερον , Φιλουμένη ἦν ὄνομα αὐτῇ , μυριάκις μὲν ἔσωσε παρ’ ἐλπίδας , κειμένην δέ ποτε ἀνέστησεν ἐκπέμψας ἐμὲ ἀπὸ Περγάμου , προειπὼν ὅτι καὶ τὴν τροφὸν ἐλαφροτέραν ποιήσοιμι . 
καὶ ἅμα λαμβάνω τινὰ ἐπιστολὴν πρὸ ποδῶν κειμένην τοῦ Διὸς Ἀσκληπιοῦ , σύμβολον ποιούμενος · εὗρον οὖν μόνον οὐ διαρρήδην ἕκαστα ἐγγεγραμμένα . 
ὥστε ἐξῄειν ὑπερχαίρων καὶ καταλαμβάνω τὴν τροφὸν τοσοῦτον ἀντέχουσαν ὅσον αἰσθέσθαι προσιόντος . 
ὡς δ’ ᾔσθετο , ἀνέκραγε τε καὶ ἀνειστήκει οὐκ εἰς μακράν . 
Ἱεροὶ λόγοι β# φέρε δὴ καὶ τῶν ἀνωτέρω μνημονεύσωμεν , ἐάν τι δυνώμεθα · ὧν τὸ μὲν ἐξ ἀρχῆς οὐδὲν ἡμῖν ἐπῄει γράφειν , ἀπιστίᾳ τοῦ μὴ περιέσεσθαι · ἔπειτα καὶ τὸ σῶμα οὕτως ἔχον οὐκ εἴα σχολάζειν τούτοις . 
χρόνου δὲ αὖ προελθόντος ἕν τι τῶν ἀδυνάτων εἶναι ἐδόκει καὶ μνημονεῦσαι ἕκαστα καὶ δῑ ἀκριβείας εἰπεῖν · κρεῖττον οὖν εἶναι σιωπᾶν ὅλως ἢ λυμήνασθαι τοσούτοις ἔργοις . 
καὶ πολλαί μοι παραιτήσεις ἐγίγνοντο ὑπὲρ τούτων καὶ πρὸς τὸν θεὸν καὶ πρὸς τοὺς ἐπιτηδείους τοὺς ἀεὶ δεομένους εἰπεῖν καὶ ποιῆσαι περὶ αὐτῶν . 
νυνὶ δὲ τοσούτοις ἔτεσι καὶ χρόνοις ὕστερον ὄψεις ὀνειράτων ἀναγκάζουσιν ἡμᾶς ἄγειν αὐτά πως εἰς μέσον . 
καίτοι τοσοῦτόν γε ἔχω λέγειν , ὅτι εὐθὺς ἐξ ἀρχῆς προεῖπεν ὁ θεὸς ἀπογράφειν τὰ ὀνείρατα · καὶ τοῦτ’ ἦν τῶν ἐπιταγμάτων πρῶτον . 
ἐγὼ δὲ τῶν μὲν ὀνειράτων τὴν ἀπογραφὴν ἐποιούμην , ὁπότε μὴ δυναίμην αὐτοχειρίᾳ , ὑπαγορεύων · οὐ μέντοι προσετίθην οὔτ’ ἐν οἷς ὄντι προσεγίγνετο ἕκαστα οὔθ’ ὁποῖ’ ἄττ’ ἀπέβαινεν ἐξ αὐτῶν , ἀλλ’ ἤρκει μοι ὥσπερ ἀφοσιοῦσθαι πρὸς τὸν θεὸν , ἅμα μὲν διὰ τὴν ἀδυναμίαν , ὥσπερ ἔφην , τοῦ σώματος , ἅμα δὲ οὐκ ἄν ποτε ἤλπισα εἰς τοσοῦτον προβήσεσθαι προνοίας τὸν θεόν · ἡ δ’ Ἀδράστεια κεκλήσθω μοι σὺν αὐτῷ . 
ἔτι δὲ καὶ τῷ μὴ πάντα ἐξ ἀρχῆς ἀρξάμενος γράφειν , ὥσπερ δακνόμενος καὶ τὰ λοιπὰ προϊέμην , τὰ μὲν ὡς ἂν ἑκών τις , τὰ δὲ ὡς ἄκων · ἑτέρας δὲ ὁδοὺς χαρίτων εὕρισκον πρὸς τὸν θεόν · ἐπεὶ μυριάδας γε ἐπῶν οὐκ ἔλαττον ἢ τριάκοντα ἡγοῦμαι τῆς ἀπογραφῆς εἶναι , ἀλλ’ οὔτ’ ἐπελθεῖν δή που ῥᾴδιον αὐτὰς οὔτ’ ἐφαρμόττειν ἑκάστοις ὅπως εἶχε τὰ τῶν χρόνων · πρός τε τούτοις ἔστιν ἃ καὶ διεφορήθη ἐν τῇ παντοδαπῇ φθορᾷ καὶ ἀκρασίᾳ τῶν κατ’ οἶκον περὶ τοὺς χρόνους τούτους . 
ὑπόλοιπον οὖν ἐστι κεφάλαια λέγειν , ἄλλα ἄλλοθεν ἀναμιμνησκόμενον , ὅπως ἂν ὁ θεὸς ἄγῃ τε καὶ κινῇ · καλοῦμεν δ’ αὐτὸν καὶ πρὸς αὐτὰ ταῦτα , ὥσπερ πρὸς ἅπαντα . 
πάντως δ’ ἐστὶ πρὸς ἅπαντα κλητὸς , εἰ δή τις θεῶν . 
ἐπειδὴ γὰρ ἐκομίσθην ἀπὸ τῆς Ἰταλίας , πολλὰ καὶ παντοῖα συνειλοχὼς τῷ σώματι ἀπὸ τῶν συνεχῶν καμάτων τε καὶ χειμώνων , οἷς ἐχρησάμην ἀπιὼν διὰ Θρᾴκης καὶ Μακεδονίας , ἔτι κάμνων ἐξελθὼν οἴκοθεν , ἦν τοῖς ἰατροῖς ἀπορία πολλὴ μὴ ὅτι ὠφελεῖν οὐκ ἔχουσιν , ἀλλ’ οὐδὲ γνωρίσαι ὅ τι εἴη τὸ σύμπαν . 
χαλεπώτατον δ’ ἁπάντων καὶ ἀπορώτατον ὅτι τοῦ πνεύματος ἀπεκεκλείμην , καὶ μετὰ πολλῆς τῆς πραγματείας καὶ ἀπιστίας μόλις ἄν ποτε ἀνέπνευσα βιαίως καὶ ἀγαπητῶς , πνιγμοί τε παρηκολούθουν συνεχεῖς ἐν τῷ τραχήλῳ καὶ τὰ νεῦρα ἐπεφρίκει καὶ σκέπης ἔδει πλείονος ἢ φέρειν δυναίμην · χωρὶς δ’ ἕτερα ἀμύθητα ἠνώχλει . 
ἐδόκει δὴ χρῆναι τοῖς ὕδασι χρήσασθαι τοῖς θερμοῖς , εἴ τι δυναίμην γενέσθαι ῥᾴων , ἢ τὸν ἀέρα μᾶλλόν πως ἀνασχέσθαι · καὶ γὰρ ἦν ἤδη χειμῶνος ὥρα , ἀπέχει δὲ τῆς πόλεως οὐ πολύ . 
ἐνταῦθα πρῶτον ὁ σωτὴρ χρηματίζειν ἤρξατο . 
ἀνυπόδητόν τε γὰρ προελθεῖν ἐπέταξε καὶ ἐβόων δὴ ἐν τῷ ὀνείρατι ὡς ἂν ὕπαρ τε καὶ ἐπ’ ὀνείρατι τετελεσμένῳ , μέγας ὁ Ἀσκληπιὸς , τετέλεσται τὸ πρόσταγμα . 
ταῦθ’ ἅμα προϊὼν ἐδόκουν βοᾶν . 
μετὰ ταῦτα κλῆσις καὶ ἄφιξις ἀπὸ Σμύρνης εἰς 
Πέργαμον μετὰ τῆς ἀγαθῆς τύχης . 
τὰ δ’ ἐντεῦθεν ἔστι μὲν οὐ κατ’ ἄνθρωπον διηγήσασθαι , ἐγχειρητέον δὲ , ὥσπερ ὑπεθέμην , ἐξ ἐπιδρομῆς ἔνια αὐτῶν διελθεῖν . 
εἰ δέ τις τὰ ἀκριβέστατα γνῶναι βουλήσεται τῶν γεγενημένων ἡμῖν παρὰ τοῦ θεοῦ , ὥρα τὰς διφθέρας αὐτῷ ζητεῖν καὶ τὰ ὀνείρατα αὐτά . 
καὶ γὰρ ἰάματα παντὸς εἴδους καὶ διαλόγους τινὰς εὑρήσει καὶ λόγους ἐν μήκει καὶ φάσματα παντοῖα καὶ προρρήσεις ἁπάσας καὶ χρησμῳδίας περὶ παντοδαπῶν πραγμάτων , τὰς μὲν καταλογάδην , τὰς δὲ ἐν μέτροις γεγονυίας , καὶ χαρίτων πάντ’ ἄξια τῷ θεῷ μειζόνων ἤ τις ἂν εἰκάσαι . 
νῦν δὲ ἐνθένδε ποθὲν ἀρξώμεθα , ὡς ἐπειδὴ ἐγενόμεθα ἐν τῷ ἱερῷ , τῇ πρώτῃ τῶν νυκτῶν φανεὶς ὁ θεὸς τῷ τροφεῖ μου ἐν τῷ Σαλβίου τοῦ νῦν ὑπάτου σχήματι—ὅστις δὲ ὁ Σάλβιος οὔπω τότε γε ᾔδειμεν · ὁ δ’ ἐτύγχανε προσεδρεύων τῷ θεῷ κατ’ ἐκεῖνον τὸν χρόνον—ἔφη δ’ οὖν ὁ τροφεὺς ὡς ἐν τούτῳ δὴ τῷ σχήματι διαλεχθείη πρὸς αὐτὸν περὶ τῶν λόγων τῶν ἐμῶν ἄλλα τε δὴ , οἶμαι , καὶ ὅτι ἐπισημήναιτο ὡδὶ λέγων , ἱεροὶ λόγοι . 
ταῦτα μὲν εἰς τοσοῦτον . 
μετὰ δὲ ταῦτα ἐδίδου τὰ ἰάματα αὐτῷ μοι , ὧν πρῶτον ἦν , ὡς ἔγωγε μέμνημαι , ὁ τοῦ βαλσάμου ὀπὸς , εἶναι δ’ αὐτὸν δωρεὰν τοῦ Τελεσφόρου τοῦ Περγαμηνοῦ · ἔδει δ’ αὐτῷ χρῆσθαι λούμενον ἐξιόντα ἐκ τοῦ θερμοῦ ὕδατος εἰς τὸ ψυχρόν · 
ἔπειτα ῥύμματα ἄττα διὰ σταφίδων τε καὶ ἑτέρων μικτὰ , ἔπειτα μυρία ἐπὶ μυρίοις , ἃ πάντα παρεὶς ἀναγκαίως τῶν παραδόξων μνησθῆναι βούλομαι . 
πόθεν οὖν τις ἄρξηται , πολλῶν τε καὶ παντοίων ὄντων , καὶ ἅμα οὐκ ἐν μνήμῃ πάντων , πλήν γε δὴ τῆς χάριτος τῆς ὑπὲρ αὐτῶν ; 
ἔπεμψέ με εἰς Χίον φήσας πέμπειν καθάρσεως ἕνεκα . 
ἀπῄειμεν οὖν τὴν ἐπὶ Σμύρνης , καὶ μάλα ἐν ἀηδίᾳ ποιούμενοι καὶ νομίζοντες ἄνευ προστάτου γίγνεσθαι καὶ ὡς ἀληθῶς ἐφ’ ἡμῶν αὐτῶν πλεῖν , ἐπειδὴ τοῦ ἱεροῦ ἐγιγνόμεθα ἔξω . 
ὃν μὲν οὖν τρόπον ἅπαντες ἐξεπλάγησαν ἐν τῇ Σμύρνῃ , ὡς εἶδον φανέντα παρ’ ἐλπίδας αὐτοῖς , τί τις ἂν λέγοι ; 
ὡς δ’ ἐγενόμεθα ἐν 
Κλαζομεναῖς , ἐδόκει χρῆναι περαιώσασθαι εὐθὺ Φωκαίας . 
καὶ ἐπειδὴ ἦμεν περὶ τὰς νήσους , Δρυμοῦσαν καὶ Πήλην , αὔρα τις εὔρου ὑπήρχετο καὶ περαιτέρω προϊόντων εὖρος ἤδη λαμπρὸς , καὶ τέλος ἐξερράγη πνεῦμα ἐξαίσιον . 
καὶ τὸ πλοῖον ἐκ πρῴρας ἀρθὲν ἐπὶ πρύμναν ὤκλασε καὶ μικροῦ κατέδυ · ἔπειτα ἐπεκλύζετο ἔνθεν καὶ ἔνθεν · ἔπειτα ἀπεστράφη ἔξω πρὸς τὸ πέλαγος . 
ἱδρὼς δὲ καὶ θόρυβος ναυτῶν καὶ βοαὶ πᾶσαι τῶν ἐμπλεόντων , συνέπλεον γὰρ δὴ καὶ τῶν ἐπιτηδείων τινές · ἐμοὶ δὲ τοσοῦτον ἤρκεσεν εἰπεῖν , ὦ Ἀσκληπιέ . 
πολλὰ δὲ καὶ παντοῖα κινδυνεύσαντες καὶ τέλος περὶ αὐτὴν τὴν καταγωγὴν μυριάκις ἀνατραπέντες καὶ ἀπωσθέντες καὶ πολλὴν ἀγωνίαν τοῖς ὁρῶσι παρασχόντες διεσώθημεν ἀγαπητῶς καὶ μόλις . 
ἐπεὶ δὲ νὺξ ἧκε , τήν τε κάθαρσιν ὁ θεὸς κελεύει ποιεῖσθαι , σημήνας ἀφ’ ὧν . 
καὶ ἐγένετο μέντοι οὐδὲν ἐλάττων ἢ ὑπὸ ἐλλεβόρου , ὡς ἔφασκον οἱ τούτου ἔμπειροι , ἅτε καὶ ὑπὸ τοῦ κλυδωνίου πάντων κεκινημένων . 
καὶ φράζει δὴ τὸ πᾶν , ὡς εἱμαρμένον τε εἴη ναυαγῆσαί μοι καὶ τούτου ἄρα ἕνεκα καὶ ταῦτα συμβαίη · καὶ νῦν ἔτι δέοι ὑπὲρ ἀσφαλείας καὶ τοῦ παντάπασιν ἐκπλῆσαι τὸ χρεὼν , ἐμβάντα εἰς λέμβον ἐν τῷ λιμένι οὕτω ποιῆσαι , ὡς τὸν μὲν λέμβον ἀνατραπῆναι καὶ καταδῦναι , αὐτὸν δὲ ἐξάραντός τινος ἐξενεχθῆναι πρὸς τὴν γῆν · ἐν γὰρ τούτῳ τελεῖσθαι τὰ ἀναγκαῖα . 
ἐποιοῦμεν ταῦτα ἄσμενοι δηλονότι . 
καὶ πᾶσι δὴ θαυμαστὸν ἐδόκει τὸ σόφισμα τῆς ναυαγίας ἐπ’ ἀληθινῷ τῷ κινδύνῳ γενόμενον . 
οὗ δὴ καὶ ἔγνωμεν ὅτι κἀκ τοῦ πελάγους ἄρα αὐτὸς ὁ σεσωκὼς ἦν . 
ἐπιθήκη δὲ τῆς εὐεργεσίας ἡ κάθαρσις . 
μετὰ δὲ ταῦτα κατεῖχεν ἐν τῇ Φωκαίᾳ , θαυμαστὰ οἷα σημαίνων , οὐ μόνον εἰς τὸ σῶμα ἔχοντα , ἀλλὰ καὶ ἄλλα πολλὰ ἐπὶ πολλοῖς . 
καὶ δὴ καὶ τῶν ἀνέμων ἐπιεικῶς τοὺς μέλλοντας ἔσεσθαι προηκούομεν , ὥστε ὁπότε ἀκούοι τὰ ὀνείρατα ὁ ξένος ἡμῶν ὁ Ῥοῦφος—ἦν δὲ καὶ τἄλλα πρῶτος Φωκαέων , καί πως οὐδ’ αὐτὸς ἀνήκοος 
Ἀσκληπιοῦ—πολλὴν εἶναι τὴν ἔκπληξιν αὐτῷ ταῦτα ἀκούοντι παρ’ ἡμῶν ἔνδον , ἃ ἔξω καταλελοιπὼς εἰσῄει . 
καὶ δὴ γάλακτός ποτε ἐδέησε τοῦ θεοῦ κελεύσαντος · ἦν δὲ οὔπω · σχεδὸν γὰρ ἦν τετρὰς ἐπὶ δέκα τοῦ δευτέρου μηνὸς , ὡς νομίζομεν οἱ ταύτῃ , ἐδόκει δὲ χρῆναι ζητεῖν . 
καὶ πορευθεὶς ὁ Ῥοῦφος εἰς ἐσχατιάν τινα τῶν αὑτοῦ εὑρίσκει τετοκυῖαν ὄϊν αὐτονυχὶ , καὶ κομίσας δίδωσι τὸ γάλα . 
τέλος δὲ ἀφίησιν ἡμᾶς ὁ θεὸς τοῦ πλοῦ τοῦ εἰς τὴν Χίον , ἄλλα τε δὴ καὶ δείξας καὶ προειπὼν , καὶ ἐφ’ ἅπασιν ἔδοξα ὡς κατεσχισμένον τε εἴη τὸ πλοῖον καὶ οὐδὲν ἔτι . 
ἔστι δὲ χωρίον Γενναῒς , ἀπέχον τῆς Φωκαίας οὐ πολὺ , ἐνταῦθα ἡμέρας τινὰς διαγαγὼν ἡμᾶς ἐν τοῖς ὕδασιν ἐπανῆγεν εἰς τὴν Σμύρναν . 
ὡς τοίνυν ἐγενόμεθα ἐν τῇ Σμύρνῃ , φαίνεταί μοι ἐν τοιῷδέ τινι σχήματι . 
ἦν ἅμα μὲν Ἀσκληπιὸς , ἅμα δὲ Ἀπόλλων , ὅ τε δὴ Κλάριος καὶ ὁ καλλίτεκνος καλούμενος ἐν Περγάμῳ , οὗ ὁ πρῶτος τῶν ναῶν τῶν τριῶν ἐστιν . 
ἐν τούτῳ τῷ σχήματι στὰς ἔμπροσθεν τῆς εὐνῆς προβαλὼν τοὺς δακτύλους καὶ χρόνους τινὰς συλλογισάμενος , ἔχεις , ἔφη , δέκα ἔτη παρ’ ἐμοῦ καὶ τρία παρὰ τοῦ Σαράπιδος—καὶ ἅμα τὰ τρία καὶ δέκα ὡς ἑπτακαίδεκα ἐφάνη τῇ θέσει τῶν δακτύλων— ταῦτα δὲ εἶναι οὐκ ὄναρ , ἀλλ’ ὕπαρ , εἴσεσθαι δὲ καὶ αὐτόν . 
καὶ ἅμα κελεύει καταβάντα εἰς τὸν ποταμὸν τὸν πρὸ τῆς πόλεως ῥέοντα λούσασθαι , ἡγήσεσθαι δὲ τῆς ὁδοῦ παῖδα ἄνηβον , καὶ δείκνυσι τὸν παῖδα . 
καὶ τὰ μὲν κεφάλαια τῆς ἐπιφανείας ταῦτά ἐστιν , ὡς ἀντὶ τοῦ παντός γ’ ἂν ἐποιησάμην καὶ καθ’ ἕκαστα δύνασθαι δῑ ἀκριβείας διεξελθεῖν . 
ἦν δὲ καὶ δὴ μέσος χειμὼν καὶ βορέας μέγας καὶ κρυμὸς , καὶ αἱ ψηφῖδες οὕτως ὑπὸ τοῦ πάγου πρὸς ἀλλήλας ἐδέδεντο ὥστε ἐοικέναι κρυστάλλῳ συνεχεῖ , καὶ τὸ ὕδωρ οἷον εἰκὸς ἐν τοιούτῳ ἀέρι . 
ἐπεὶ δ’ ἐξηγγέλθη τὰ τῆς ἐπιφανείας , παρέπεμπον ἡμᾶς οἱ φίλοι , καὶ τῶν ἰατρῶν οἵ τε δὴ συνήθεις καὶ ἄλλοι οἱ μὲν ὡς ἀγωνιῶντες , οἱ δὲ καὶ τῆς ἱστορίας ἕνεκα · 
ἐπεγένετο δὲ καὶ ἄλλος ὄχλος συχνὸς , καὶ γάρ τις καὶ διάδοσις ἔτυχεν ἔξω πυλῶν οὖσα καὶ πάντ’ ἦν κάτοπτα ἀπὸ τῆς γεφύρας . 
ἦν δέ τις Ἡρακλέων ἰατρὸς , ἑταῖρος ἡμέτερος , ὃς πρὸς ἐμὲ ὡμολόγησε τῇ ὑστεραίᾳ ἦ μὴν πεπεικὼς αὑτὸν ἰέναι , ὡς εἰ τὰ κράτιστα πράξαιμι , ὀπισθοτόνῳ συνέξομαι , ἤ τῳ ἄλλῳ τοιούτῳ . 
ὡς δὴ ἐγενόμεθα ἐπὶ τοῦ ποταμοῦ , οὐδὲν ἔδει τοῦ παρακελευσομένου , ἀλλ’ ἔτι τῆς θέρμης τῆς ἐκ τῆς ὄψεως τοῦ θεοῦ μεστὸς ὢν ἀπορρίψας τὰ ἱμάτια οὐδ’ ἀνατρίψασθαι δεηθεὶς , ἵεμαι οὗ τοῦ ποταμοῦ τὸ βαθύτατον ἦν . 
ἔπειθ’ ὥσπερ ἐν κολυμβήθρᾳ καὶ μάλα ἠπίου καὶ κεκραμένου ὕδατος ἐχρώμην διατριβῇ , ἐννέων τε καὶ ἀνακλύζων ἐμαυτὸν πάντη . 
ὡς δ’ ἐξέβην , ὅτε δὴ χρὼς πᾶς ἤνθει καὶ τὸ σῶμα πάντη κοῦφον ἦν , καὶ βοὴ πολλὴ τῶν τε παρόντων καὶ ἐπιόντων , τὸ πολυύμνητον δὴ τοῦτο βοώντων , μέγας ὁ Ἀσκληπιός . 
καὶ τὰ ἀπὸ τούτου τίς ἂν ἐνδείξασθαι δυνηθείη ; 
ἅπαν γὰρ τὸ λοιπὸν τῆς ἡμέρας καὶ τῆς νυκτὸς τὸ εἰς εὐνὴν διεσωσάμην τὴν ἐπὶ τῷ λουτρῷ σχέσιν , καὶ οὔτε τι ξηροτέρου οὔτε ὑγροτέρου τοῦ σώματος ᾐσθόμην , οὐ τῆς θέρμης ἀνῆκεν οὐδὲν , οὐ προσεγένετο , οὐδ’ αὖ τοιοῦτον ἡ θέρμη ἦν , οἷον ἄν τῳ καὶ ἀπ’ ἀνθρωπίνης μηχανῆς ὑπάρξειεν , ἀλλά τις ἦν ἀλέα διηνεκὴς , δύναμιν φέρουσα ἴσην διὰ παντὸς τοῦ σώματός τε καὶ τοῦ χρόνου . 
παραπλησίως δὲ καὶ τὰ τῆς γνώμης εἶχεν . 
οὔτε γὰρ οἷον ἡδονὴ περιφανὴς ἦν οὔτε κατ’ ἀνθρωπίνην σωφροσύνην ἔφησθα ἂν εἶναι αὐτὸ , ἀλλ’ ἦν τις ἄρρητος εὐθυμία , πάντα δεύτερα τοῦ παρόντος καιροῦ τιθεμένη , ὥστε οὐδ’ ὁρῶν τὰ ἄλλα ἐδόκουν ὁρᾶν · οὕτω πᾶς ἦν πρὸς τῷ θεῷ . 
ἀλλὰ τὸ ἐντεῦθεν σὸν ἤδη , ὦ δέσποτα , γίγνεται δεῖξαι καὶ παραστῆσαι ὅ τι ἑξῆς λέγοντες καὶ ὅποι τραπόμενοι σοί τ’ ἂν κεχαρισμένα ποιοῖμεν καὶ τοῦ λόγου προΐοιμεν ὡς κάλλιστα . 
πότερα ἐπειδὴ ποταμοῦ καὶ χειμῶνος τοιούτου καὶ λουτροῦ μνείαν ἐποιησάμην , ἕτερα ἐφεξῆς τῆς αὐτῆς ἰδέας λέγω καὶ οἷον κατάλογόν τινα λουτρῶν ποιῶμαι χειμερίων τε καὶ θείων καὶ πάντως παραδόξων ; 
ἢ διαλαβὼν τὸν λόγον καί τινα τῶν ἐν μέσῳ διηγήσωμαι ; 
ἢ κράτιστον καὶ τἀν τῷ μέσῳ πάντα ὑπερβάντα ἀποδοῦναι τὸ τέλος τῷ πρώτῳ λόγῳ , πῶς ἔσχε τὰ τῆς χρησμῳδίας τῆς περὶ τῶν ἐτῶν καὶ πῶς ἅπαντα ἀπέβη ; 
πολλὰ μὲν γὰρ καὶ ἄλλα ἐπεσήμηνεν ὁ θεὸς ἐκ τῶν ἐφεστηκότων ἀεὶ κινδύνων ἐξαρπάζων , οἳ πυκνοὶ νυκτὸς ἑκάστης καὶ ἡμέρας ἦσαν , ἄλλοτε ἄλλοι προσβάλλοντες , τότε δὲ ἐπανιόντες οἱ αὐτοὶ , καὶ ὁπότε ἀπαλλαγείη τις , ἀντιλαμβάνοντες ἕτεροι , καὶ πρὸς ἕκαστα τούτων ἀλεξιφάρμακα ᾔει παρὰ τοῦ θεοῦ καὶ παραμυθίαι παντοῖαι καὶ ἔργῳ καὶ λόγῳ · ἓν δὲ δὴ καὶ τόδε μέμνημαι πραχθὲν αὐτῷ ποτε . 
ἔφη χρῆναι τελευτᾶν εἰς τρίτην ἡμέραν , καὶ ταῦτα ἀναγκαίως ἔχειν , καὶ ἅμα σύμβολα ἔδωκε , καὶ ὁποῖ’ ἄττα ἔσται τὰ τῆς ἐπιούσης ἡμέρας , καὶ γὰρ τὸν ἀέρα ὁποῖος καὶ τὸν ἡνίοχον ὅπου φανήσοιτο καὶ ἄλλα ἔδωκε σύμβολα τῆς ἀληθείας · 
ἀλλὰ δεῖν οὕτω ποιεῖν , πρῶτον μὲν ἀναβάντα ἐπὶ τὸ ζεῦγος ἐλθεῖν ἐπὶ τὸν ποταμὸν τὸν διὰ τῆς πόλεως ῥέοντα , γενόμενον δὲ οὗ ἐστιν ἤδη ἔξω τῆς πόλεως ἱερὰ δρᾶσαι ἐπιβόθρια , οὕτω γὰρ αὐτὰ προσεῖπεν , ἔδει δὲ ἄρα βόθρους ὀρύξαντα ἐπ’ αὐτῶν δρᾶσαι τὰ ἱερὰ οἷστισι δὴ καὶ ἔδει θεῶν · ἔπειτα ἀναστρέφοντα λαβόντα κέρματα διαβαίνειν τε τὸν ποταμὸν καὶ ἀπορρίπτειν , καὶ ἕτερ’ ἄττα , οἶμαι , πρὸς τούτοις ἐκέλευσε . 
μετὰ δὲ ταῦτα ἐλθόντα εἰς τὸ ἱερὸν θῦσαι τῷ Ἀσκληπιῷ τέλεια καὶ στῆσαι κρατῆρας ἱεροὺς καὶ νεῖμαι μοίρας ἱερὰς ἅπασι τοῖς συμφοιτηταῖς · 
δεῖν δὲ καὶ τοῦ σώματος αὐτοῦ παρατέμνειν ὑπὲρ σωτηρίας τοῦ παντός . 
ἀλλὰ γὰρ εἶναι τοῦτο ἐργῶδες , τοῦτο μὲν καὶ δὴ παριέναι μοι , ἀντὶ δὲ τούτου τὸν δακτύλιον ὃν ἐφόρουν περιελόμενον ἀναθεῖναι τῷ Τελεσφόρῳ , τὸ γὰρ αὐτὸ ποιεῖν ὥσπερ ἂν εἰ τὸν δάκτυλον αὐτὸν προείμην , ἐπιγράψαι δὲ εἰς τὴν σφενδόνην τοῦ δακτυλίου , Κρόνου παῖ · ταῦτα ποιοῦντι σωτηρίαν εἶναι . 
τὸ δὴ μετὰ τοῦτο ἔξεστιν εἰκάζειν ὅπως διεκείμεθα , καὶ ὁποίαν τινὰ ἁρμονίαν πάλιν ἡμᾶς ἡρμόσατο ὁ θεός . 
σχεδὸν γὰρ ὥσπερ ἐν τελετῇ περὶ πάντα ταῦτα διήγομεν , παρεστώσης ἅμα τῷ φόβῳ τῆς ἀγαθῆς ἐλπίδος . 
ἀκόλουθα δὲ τούτοις καὶ εἰς ταυτὸν φέροντα καὶ τὰ χρόνῳ ὕστερον γενόμενα , ἐξ ὧν τὸ ἀψίνθιον ἔπιον . 
ὅτι μὲν δὴ τῷ παντὶ φρικωδέστερον καὶ ἐναργέστερον αὐτὰς τὰς ὄψεις καθαρὰς διηγεῖσθαι δῆλον , ἀνάγκη δὲ ἐπὶ τῶν πλείστων χρῆσθαι τῇ ὑποθέσει ᾗπερ ἐνεστησάμην , καὶ κεφάλαια ἐπιτρέχειν , ὅπως ἂν ἀπαντᾷ τῷ λόγῳ . 
ἦν Φιλάδελφος τῶν νεωκόρων ἅτερος · τούτῳ γίγνεται τῆς αὐτῆς νυκτὸς ὄψις ὀνείρατος ἥπερ κἀμοὶ , μικρὰ δέ πως παρήλλαττεν . 
ἐδόκει ὁ μὲν Φιλάδελφος , τοσαῦτα γὰρ οὖν ἔχω διαμνημονεῦσαι , ἐν τῷ θεάτρῳ τῷ ἱερῷ πλῆθος ἀνθρώπων εἶναι λευχειμονούντων καὶ συνεληλυθότων κατὰ τὸν θεὸν , ἐν δ’ αὐτοῖς ἑστῶτα ἐμὲ δημηγορεῖν τε καὶ ὑμνεῖν τὸν θεὸν , ἄλλα τε δὴ λέγοντα παντοῖα καὶ ὡς παρατρέψειέ μου τὰς μοίρας πολλαχῆ μὲν καὶ ἄλλῃ , ἔναγχος δὲ ὅτε καὶ ἀψίνθιον προσευρὼν προστάξειε πιεῖν ὄξει διειμένον , ὡς μὴ δυσχεράναιμι . 
καί τινα κλίμακα , οἶμαι , ἐξήγγελλεν ἱερὰν καὶ παρουσίαν καὶ δυνάμεις τινὰς τοῦ θεοῦ θαυμαστάς . 
ταῦτα μὲν ὁ Φιλάδελφος ἐδόκει · ἐμοὶ δὲ αὐτῷ τοιάδε ἐγίγνετο . 
ἐδόκουν ἐν τοῖς προπυλαίοις ἑστάναι τοῦ ἱεροῦ , συνειλέχθαι δὲ καὶ ἄλλους πολλούς τινας , ὥσπερ ἡνίκα ἂν τὸ ἱερὸν καθάρσιον γίγνηται , εἶναι δὲ λευχείμονάς τε καὶ τἄλλα πρέποντα τῷ σχήματι . 
ἐνταῦθα δὴ ἄλλας τε φωνὰς ἠφίειν εἰς τὸν θεὸν καὶ δὴ καὶ μοιρονόμον προσεῖπον αὐτὸν , ὡς τὰς μοίρας τοῖς ἀνθρώποις διανέμοντα . 
ὡρμᾶτο δέ μοι τὸ ῥῆμα ἀπὸ τῶν εἰς ἐμαυτόν . 
κἀπὶ τούτοις ἦν τὸ ἀψίνθιον ὅντινα δὴ τρόπον δηλωθὲν , ἐδηλώθη δὲ ὡς ἐναργέστατα , ὥσπερ οὖν καὶ μυρία ἕτερα ἐναργῆ τὴν παρουσίαν εἶχε τοῦ θεοῦ . 
καὶ γὰρ οἷον ἅπτεσθαι δοκεῖν ἦν καὶ διαισθάνεσθαι ὅτι αὐτὸς ἥκοι καὶ μέσως ἔχειν ὕπνου καὶ ἐγρηγόρσεως καὶ βούλεσθαι ἐκβλέπειν , καὶ ἀγωνιᾶν μὴ προαπαλλαγείη , καὶ ὦτα παραβεβληκέναι καὶ ἀκούειν , τὰ μὲν ὡς ὄναρ , τὰ δὲ ὡς ὕπαρ , καὶ τρίχες ὀρθαὶ καὶ δάκρυα σὺν χαρᾷ καὶ γνώμης ὄγκος ἀνεπαχθὴς , καὶ τίς ἀνθρώπων ταῦτά γ’ ἐνδείξασθαι λόγῳ δυνατός ; 
εἰ δέ τις τῶν τετελεσμένων ἐστὶ , σύνοιδέ τε καὶ γνωρίζει . 
ὀφθέντων δὲ τούτων , ἐπειδὴ ἕως ἐγένετο , καλῶ τὸν ἰατρὸν Θεόδοτον · καὶ ὡς ἧκε , διηγοῦμαι τὰ ὀνείρατα . 
ὁ δ’ ἐθαύμαζε μὲν ὡς εἶχε δαιμονίως , ἠπόρει δὲ ὅ τι χρήσοιτο , χειμῶνός τε ὥρᾳ καὶ ἅμα τὴν ἄγαν ἀσθένειαν τοῦ σώματος δεδιώς · μηνῶν γὰρ ἤδη συχνῶν ἐκείμην ἔνδον . 
ἔδοξεν οὖν ἡμῖν οὐ χεῖρον εἶναι μεταπέμψασθαι καὶ τὸν νεωκόρον τὸν Ἀσκληπιακὸν , ᾤκουν δ’ ἐν αὐτοῦ κατ’ ἐκεῖνον τὸν χρόνον , καὶ ἅμα εἰώθειν κοινοῦσθαι τὰ πολλὰ τῶν ἐνυπνίων αὐτῷ . 
ἧκεν ὁ νεωκόρος · καὶ οὐκ ἔφθημεν ἡμεῖς ἀρξάμενοι πρὸς αὐτὸν λόγου , καὶ ὃς ἄρχεται διηγεῖσθαι ἡμῖν · ἄρτι , ἔφη , ἥκω παρὰ τοῦ συννόμου , τὸν Φιλάδελφον λέγων , αὐτὸς δέ με καὶ ἐκάλεσεν · εἶδε γὰρ νυκτὸς ὄψιν θαυμαστὴν σοὶ διαφέρουσαν . 
καὶ οὕτω διηγεῖτο μὲν ὁ Ἀσκληπιακὸς ἃ εἶδεν ὁ Φιλάδελφος , ἐπιδιηγεῖται δὲ αὐτὸς ὁ Φιλάδελφος ὑφ’ ἡμῶν κληθείς . 
ὡς δὲ συνέβαινε τὰ ὀνείρατα , ἐχρώμεθα ἤδη ἰάματι , καὶ ἔπιον δὴ ὅσον οὐδείς πω πρόσθεν , καὶ τῆς ὑστεραίας κατὰ τὰ αὐτὰ ἐπισημήναντος τοῦ θεοῦ . 
καὶ τὴν μὲν ῥᾳστώνην τὴν περὶ τὴν πόσιν ἢ ὅσον ὤνησε τί τις ἂν λέγοι ; 
ὅθεν δ’ οὖν ὁ λόγος οὗτος ὡρμήθη , τὰ γὰρ τῶν μοιρῶν ὡς κατεστήσατό μοι , πρὸς πολλοῖς ἄλλοις λογίοις καὶ πρότερον καὶ ὕστερον γενομένοις , κατὰ ταυτὸν ἀμφοτέροις ἐδηλώθη μετὰ τοιαύτης τῆς βοηθείας . 
φέρε δὴ τὸν ἐξ ἀρχῆς ἀποδῶμεν λόγον , καὶ συνάψωμεν ὡς ἔσχε τὰ τῆς χρησμῳδίας τῆς περὶ τῶν ἐτῶν . 
ὅτι μὲν γὰρ ἅπαντα τοῦτον τὸν χρόνον αὐτὸς ἦν ὁ σώζων καὶ ἡμέραν ἐφ’ ἡμέρᾳ δωρούμενος , μᾶλλον δὲ καὶ νῦν αὐτός ἐστιν ὁ σώζων , συνίσασιν ὅσοι καὶ μικρόν τι τῶν ἡμετέρων ἴσασιν . 
ἀλλ’ ἐπειδὴ διεγένετο χρόνος ὁ τῆς προρρήσεως , συνέβη τοιάδε . 
μικρὸν δὲ ἀναλήψομαι . 
ἔτυχον μὲν ὢν ἐν τῷ προαστείῳ κατὰ θέρους ἀκμὴν , νόσος δὲ κατέσχε λοιμώδης πάντας σχεδὸν τοὺς προσχώρους . 
τῶν δὲ οἰκετῶν τὸ μὲν πρῶτον δύο καὶ τρεῖς ἔκαμνον , ἔπειτα ἄλλος καὶ ἄλλος · ἔπειτ’ ἔκειντο ἅπαντες καὶ νεώτεροι καὶ πρεσβύτεροι · τελευταῖος δὲ ἐλήφθην ἐγώ . 
ἰατροὶ δὲ ἐφοίτων ἐξ ἄστεος καὶ τοῖς ἀκολούθοις αὐτῶν ἐχρώμεθα διακόνοις , οἱ δέ τινες καὶ αὐτοὶ προσεδρεύοντες ἀντὶ διακόνων ἦσαν . 
ἔκαμνε δὲ καὶ ὑποζύγια , καὶ εἴ που κινηθείη τις , εὐθὺς πρὸ θυρῶν ἔκειτο · ὥστε οὐδ’ ἂν πλῷ χρήσασθαι περὶ τῶν συμβαινόντων ἐξῆν ἔτι ῥᾳδίως . 
πάντα δ’ ἦν μεστὰ ἀθυμίας , οἰμωγῆς , στόνου , δυσκολίας ἁπάσης , ἦσαν δὲ κἀν τῇ πόλει νόσοι δειναί . 
τέως μὲν οὖν ἀντεῖχον οὐδὲν ἧττον τῆς τῶν ἄλλων σωτηρίας ἢ τῆς ἐμαυτοῦ προνοούμενος , ἔπειτα ἐπέτεινέ τε ἡ νόσος καὶ κατελήφθην ὑπὸ δεινοῦ πυρὸς χολῆς παντοίας , ἣ συνεχῶς νύκτα καὶ ἡμέραν ἠνώχλει , καὶ τῆς τροφῆς ἀπεκεκλείμην καὶ ἡ δύναμις κατελέλυτο . 
καὶ οἱ ἰατροὶ ἀφίσταντο καὶ τελευτῶντες ἀπέγνωσαν παντάπασι , καὶ διηγγέλθη ὡς οἰχησομένου αὐτίκα . 
τὸ μέντοι τοῦ Ὁμήρου κἀν τούτοις εἶπες ἂν , τὸ νόος γε μὲν ἔμπεδος ἦεν . 
οὕτω παρηκολούθουν ἐμαυτῷ , ὥσπερ ἂν ἄλλῳ τινὶ , καὶ ᾐσθανόμην ὑπολείποντος ἀεὶ τοῦ σώματος , ἕως εἰς τοὔσχατον ἦλθον . 
τοιούτων δὲ ὄντων ἔτυχον μὲν εἰς τὸ εἴσω τετραμμένος τῆς κλίνης , ἔδοξα δὲ ὡς ὄναρ · αὐτὸ δὲ ἦν ἄρα ἡ λύσις · 
ἔδοξα δὲ καὶ δὴ ἐπὶ τέλει τοῦ δράματος εἶναι , καὶ τοὺς ἐμβάτας ἀποτίθεσθαι , καὶ τὰς κρηπῖδας μεταλήψεσθαι τοῦ πατρός . 
κἀν τούτοις ὄντα στρέφει μὲ ὁ σωτὴρ Ἀσκληπιὸς τὴν εἰς τὸ ἔξω στροφὴν ἐξαίφνης . 
ἔπειτα οὐ πολὺ ὕστερον ἡ Ἀθηνᾶ φαίνεται τήν τε αἰγίδα ἔχουσα καὶ τὸ κάλλος καὶ τὸ μέγεθος καὶ σύμπαν δὴ σχῆμα οἵα περ ἡ Ἀθήνησιν ἡ Φειδίου . 
ἀπῶζε δὲ καὶ τῆς αἰγίδος ὅτι ἥδιστον , καὶ ἦν κηρῷ τινι προσφερὴς , θαυμαστὴ καὶ αὕτη τὸ κάλλος καὶ τὸ μέγεθος . 
ἐφαίνετο μὲν δὴ μόνῳ στᾶσα καταντικρὺ καὶ ὅθεν αὐτὴν ὡς κάλλιστα ἔμελλεν ὄψεσθαι . 
ἐγὼ δὲ ἐπεδείκνυν καὶ τοῖς παροῦσι , δύο δ’ ἤστην τῶν φίλων καὶ τροφὸς , βοῶν καὶ ὀνομάζων τὴν 
Ἀθηνᾶν ὅτι ἑστήκοι τε αὕτη ἀπαντικρὺ καὶ διαλέγοιτο καὶ τὴν αἰγίδα ἀπεδείκνυν · οἱ δ’ οὐκ εἶχον ὅ τι χρήσοιντο , ἀλλ’ ἠπόρουν τε καὶ ἐδεδοίκεσαν μὴ παραληρῶν ἄρα τυγχάνω , πρίν γε δὴ τήν τε δύναμιν συνεώρων ἀναφερομένην καὶ τῶν λόγων ἤκουσαν ὧν ἤκουσα παρὰ τῆς θεοῦ . 
καὶ ἔστιν ἃ μέμνημαι τοιάδε . 
ἀνεμίμνησκέ με τῆς 
Ὀδυσσείας καὶ ἔφασκεν οὐ μύθους εἶναι ταῦτα , τεκμαίρεσθαι δὲ χρῆναι καὶ τοῖς παροῦσι . 
δεῖν οὖν καρτερεῖν , εἶναι δ’ αὐτὸν πάντως καὶ τὸν Ὀδυσσέα καὶ τὸν Τηλέμαχον καὶ δεῖν αὐτῷ βοηθεῖν · καὶ ἄλλα τοιουτότροπα ἤκουσα . 
οὕτως ἐφάνη τε ἡ θεὸς καὶ παρεμυθήσατο καὶ ἀνέσωσε καὶ δὴ κείμενον καὶ τῶν εἰς τὴν τελευτὴν οὐδενὸς ἔτι ἐλλείποντος . 
καὶ δῆτα εὐθύς με εἰσῆλθε κλύσματι χρήσασθαι μέλιτος Ἀττικοῦ , καὶ ἐγένετο κάθαρσις χολῆς . 
καὶ μετὰ ταῦτα ἧκεν ἰάματα καὶ τροφαί · πρῶτον μὲν ἧπαρ , οἶμαι , χηνὸς μετὰ τὴν πολλὴν ἀπόρρησιν πρὸς ἅπαντα τὰ σιτία · ἔπειτα ὑείου τι ὑπογαστρίου . 
ἔπειτ’ ἐκομίσθην εἰς τὴν πόλιν ἐπ’ ὀχήματος καταστέγου καὶ μακροῦ , καὶ κατὰ μικρὸν οὕτω συνηγειρόμην μόλις τε καὶ χαλεπῶς , οὐ μέντοι πρότερόν γε ὁ πυρετὸς παντελῶς ἐξέλιπε πρὶν ἐτελεύτησέ μοι τῶν τροφίμων ὁ πλείστου ἄξιος . 
τῇ δ’ αὐτῇ ἡμέρᾳ , ὡς ὕστερον ἔγνων , ἐκεῖνός τε ἐτεθνήκει καὶ ἡ νόσος ᾤχετο ἀπιοῦσα . 
οὕτω τόν τε ἄχρι τούτου χρόνον δωρεὰν ἔσχον παρὰ τῶν θεῶν καὶ μετὰ τοῦτο ἀνεβίων ὑπὸ τοῖς θεοῖς καί τις οἷον ἀντίδοσις αὕτη συνέβη . 
καὶ τὰ μὲν τῆς προρρήσεως τῆς περὶ τῶν ἐτῶν καὶ τῆς ὕστερον ἀσθενείας εἰς τοῦτο συμβάσης καὶ τῶν περὶ ταῦτα ἐπιφανειῶν οὕτως ἔσχεν . 
ἁρμόττοι δ’ ἂν ἴσως περὶ τῶν λουτρῶν ἤδη λέγειν , οἷς διήγαγεν ἡμᾶς , ἐπειδὴ καὶ τὸ ἐξ ἀρχῆς ἅμα τῇ προρρήσει τὸ λουτρὸν ἐπέταξε τὸ ἐν τῷ ποταμῷ . 
ἦσαν οἱ κατάρροι καὶ ἡ περὶ τὴν ὑπερώαν ἀπορία καὶ πάντα πάχνης ἦν πλέα καὶ πυρὸς , καὶ ἡ τοῦ στομάχου κάκωσις ἤκμαζε καὶ ἄλλα πολλὰ καὶ παντοῖα , καὶ κατεκεκλείμην θέρους ὥρᾳ . 
καὶ ἐγίγνετο ταῦτα ἐν 
Περγάμῳ ἐν τῷ τοῦ νεωκόρου τοῦ Ἀσκληπιακοῦ . 
πρῶτον μὲν οὖν ἐπέταξεν αἷμα ἀφελεῖν ἀπ’ ἀγκῶνος καὶ προσέθηκεν , ὅσα ἐγὼ μέμνημαι , λίτρας εἴκοσι καὶ ἑκατόν · τὸ δ’ ἦν ἄρα δηλοῦν ὡς οὐκ ὀλίγων δεήσοι τῶν φλεβοτομιῶν , ἐφάνη δ’ ἐκ τῶν ὕστερον . 
οἵ τε γὰρ νεωκόροι ἐν τούτῳ ὄντες ἡλικίας καὶ πάντες οἱ περὶ τὸν θεὸν θεραπευταὶ καὶ τάξεις ἔχοντες ὡμολόγουν ἀεὶ δή ποτε μηδένα πω τῶν πάντων συνειδέναι τοσαῦτα τμηθέντα , πλήν γε 
Ἰσχύρωνος , εἶναι δ’ ἐν τοῖς παράδοξον τό γ’ ἐκείνου , ἀλλὰ καὶ ὣς ὑπερβάλλειν τὸ καθ’ ἡμᾶς ἄνευ τῶν ἄλλων παραδόξων , ἃ προσῆν ταῖς φλεβοτομίαις , οἷόν περ οὖν καὶ τότε εὐθέως συνέβη . 
μιᾷ μὲν γὰρ , οἶμαι , ὕστερον ἡμέρᾳ ἢ δυοῖν γε ἐκέλευσε πάλιν ἐκ τοῦ μετώπου ἀφελεῖν , καί τινι τῶν ἐκ τῆς Ῥωμαίων βουλῆς παρεδρεύοντι καὶ αὐτῷ ταυτὸν τοῦτο ἐκέλευσεν , ἐπισημηνάμενος ὅτι καὶ 
Ἀριστείδῃ προστέτακται—Σηδᾶτος ὄνομα αὐτῷ , βέλτιστος ἀνδρῶν , ὃς ἐμοὶ ταῦτα αὐτὸς διηγεῖτο—ἐν μέσῳ δὲ τούτων τῶν φλεβοτομιῶν προστάττει μοι τὸ λουτρὸν τὸ ἐν τῷ Καΐκῳ , καὶ ἔδει τὰ ἔρια ἀπορρίψαντα ὁδοιπορεῖν καὶ λοῦσθαι · ὄψεσθαι δὲ καὶ ἵππον λούμενον καὶ τὸν νεωκόρον ἑστῶτα ἐπὶ τῆς ὄχθης τὸν Ἀσκληπιακόν . 
ταῦτα προείρητο καὶ ταῦτα ἐγίγνετο . 
ἔτι μὲν προσιὼν τῷ ποταμῷ τὸν ἵππον ὁρῶ λούμενον . 
λουμένου δέ μου παρῆν ὁ νεωκόρος καὶ ἑστὼς ἐπὶ τῆς ὄχθης ἑώρα . 
ἡ δὲ ἐπὶ τούτῳ κουφότης καὶ ἀναψυχὴ θεῷ μὲν καὶ μάλα ῥᾳδία γνῶναι , ἀνθρώπῳ δὲ ἢ νῷ λαβεῖν ἢ ἐνδείξασθαι λόγῳ οὐ πάνυ ῥᾴδιον . 
ἕτερον τοίνυν λουτρὸν ἐν Σμύρνῃ προσετάχθη χειμῶνος ἱσταμένου , ἔδει δὲ πορευθέντα πρὸς τὰς πηγὰς τὰς θερμὰς τῷ μὲν θερμῷ ὕδατι μὴ χρῆσθαι , τῷ δὲ παραρρέοντι ποταμῷ , καὶ ἦν ἡμέρα πᾶσα ἔφυδρός τε καὶ ψυχρὰ καὶ τὸ ὕδωρ τοσοῦτον διέλιπεν ὅσον ἀρκέσαι τῇ πορείᾳ · καὶ πρῶτον ἦν τῶν θαυμάτων τοῦτο . 
δείλη τε ἦν ὀψία καὶ τὸ λουτρὸν ἐγίγνετο καὶ ἐπέπνει βορέας ἀκραής . 
ταυτὶ δὲ ἐν Περγάμῳ πάλιν χειμῶνός τε καὶ ἐν λεπτότητι θαυμαστῇ τοῦ σώματος , ὥστε πολὺν χρόνον πάνυ τοῦ οἰκήματος οὐκ ἐξέβην οὗ κατεκείμην . 
ἐκέλευσε λούσασθαι τῷ ποταμῷ τῷ διὰ τῆς πόλεως ῥέοντι · ὁ δ’ ἔρρει πολὺς ἐξ ὄμβρων , καὶ προεῖπεν ὡς τριῶν τῶν λουτρῶν ἐσομένων . 
γενομένου δὲ τοῦ προστάγματος ὡς ἐπύθοντο συνῆλθον οἱ σπουδαιότατοι τῶν φίλων παραπέμποντες καὶ φροντίζοντες ὅ τι ἀποβήσοιτο , καὶ ἅμα ἀντ’ ἄλλης ἱστορίας ποιούμενοι ἰδεῖν τὰ γιγνόμενα , καὶ γὰρ δὴ καὶ ἡ ἡμέρα χειμέριος ἦν . 
πρῶτον μὲν οὖν ὕσθημεν παρὰ τὴν ὁδὸν καὶ τὸ πρῶτον ἦν τῶν λουτρῶν τοῦτο · καὶ γὰρ ἀνῄειμεν ἀνωτέρω τὴν ἐφ’ Ἵππωνος , βουλόμενοι καθαρῷ τῷ ὕδατι ἐντυχεῖν καὶ ὃ μήπω ὡμίληκε τῇ πόλει . 
ὡς δὲ ἐγενόμεθα ἐπὶ τῆς ὄχθης , οὐδεὶς τῶν φίλων ἐθάρρει παρακελεύσασθαι , καίτοι παρῆν μὲν ὁ νεωκόρος αὐτὸς , παρῆσαν δὲ καὶ τῶν φιλοσόφων τινὲς , ἄνδρες καλοὶ κἀγαθοὶ , ἀλλ’ ὅμως ἀγωνιῶντες καὶ ἀπορούμενοι φανεροὶ πάντες ἦσαν . 
κἀγὼ τά τε ἱμάτια ἀπερρίπτουν καὶ καλέσας τὸν θεὸν ἵεμαι εἰς μέσον τὸν πόρον . 
ὁ δὲ ἐκυλίνδει μὲν πέτρας , ἔφερε δὲ ὕλην , ἐκύμαινε δὲ ὥσπερ ἐξ ἀνέμου , καὶ τῶν κάτω φανερὸν ἦν οὐδὲν , ἠχὴ δὲ καὶ θόρυβος πολύς . 
ἐνταῦθα δὴ αἱ μὲν πέτραι ἀντὶ φύλλων περιέρρεον , τὸ δὲ ὕδωρ οὕτω κοῦφον ἦν ὡς οὐδὲν τῶν καθαρῶς διαφανῶν , καὶ διέτριψα δὴ εἰς ὅσον πλεῖστον ἐξῆν . 
ὡς δ’ ἐξέβην ἐπὶ τὴν ὄχθην , θέρμη διὰ παντὸς ἐχώρει τοῦ σώματος καὶ ἀτμὸς ἄνω πολὺς , καὶ πάντα ἐπεφοίνικτο , καὶ τὸν παιᾶνα ᾔδομεν . 
καὶ ὡς ἐπανῄειμεν , αὖθις αὖ ὕδωρ ἐπιγίγνεται ἐκ Διὸς , καὶ τὸ τρίτον τῶν λουτρῶν εἰς τοῦτο ἐτελεύτησεν . 
ἕτερον τοίνυν ἐν Ἐλαίᾳ ταύτῃ γενόμενον . 
ἔπεμψέ με λουσόμενον θαλάττῃ , πλοῖόν τε δὴ προειπὼν 
Ἀσκληπιὸν ὁρμοῦν ἐπὶ τῷ στόματι τοῦ λιμένος , καθ’ ὃ ῥῖψαι δεῖν ἑαυτὸν , καὶ φωνάς τινας τῶν ναυτῶν καὶ ἕτερα ἃ οὐ μέμνημαι πάνθ’ ἑξῆς τοῖς μεθ’ ἡμέραν ἀποβᾶσιν ὁμολογήσαντα . 
ὡς οὖν κατήλθομεν εἰς τὴν Ἐλαίαν , παρῆμεν ἔξω πρὸς τὸν λιμένα , καὶ εὐθὺς μὲν τὸ πλοῖον εὑρίσκετο , Ἀσκληπιὸς ὄνομα , εὐθὺς δ’ ἐβόων οἱ ναῦται τὸν θεὸν , ὡς εἶδον τὰ γιγνόμενα . 
ἦν δὲ ἀπαρκτίας λαμπρὸς , ὥστ’ ἐκβὰς ἐδεήθην σκέπης . 
πάλιν οὖν τῆς ἐπιούσης νυκτὸς κελεύει τῇ μὲν θαλάττῃ κατὰ ταὐτὰ χρῆσθαι , ἐκβάντα δὲ τοῦ ὕδατος στάντα ἐναντίον τοῦ ἀνέμου οὕτω θεραπεῦσαι τὸ σῶμα . 
καὶ ὅτι μὲν πολλοῖς ἤδη τοιαῦτα ἐπιτέτακται σύνοιδα · ἀλλὰ πρῶτον μὲν κατ’ αὐτὸ τοῦτο θαυμαστότερον τὸ τοῦ θεοῦ , ἐπὶ πολλῶν καὶ συνεχῶς τὴν αὑτοῦ δύναμιν καὶ πρόνοιαν ἐμφανίζοντος , ἔπειτα εἴ τις ἅπαν τὸ ἡμέτερον ἐνθυμηθείη . 
καίτοι τίς οἷός τ’ ἂν εἴη λογισμῷ λαβεῖν ἐν οἷς ἡμεῖς ἦμεν τότε ; 
ἴσασι δὲ οἱ ἐφ’ ἑκάστων παρόντες , τοῦτο μὲν ὡς τὰ τοῦ χρωτὸς εἶχε , τοῦτο δὲ ὡς τἄνδοθεν . 
ἔτι δὲ ῥεῦμα ἐκ τῆς κεφαλῆς ὅσαι καὶ ἡμέραι καὶ νύκτες φερόμενον καὶ κλυδώνιον ἐν τῷ στήθει καὶ πνεῦμα ἀντανιὸν πρὸς τὸ ῥεῦμα ἄνω καὶ συνισχόμενον ἐν τῷ τραχήλῳ , καὶ πιμπρὰν , καὶ τοσαύτην ἀεὶ τοῦ θανάτου τὴν προσδοκίαν , ὥστε μηδ’ οἰκέτην καλέσαι θαρρεῖν , ἀλλὰ νομίζειν μάτην ἂν καλεῖν , φθῆναι γὰρ ἂν τὸ χρῆμα περανθέν . 
πρὸς δὲ τούτοις ὤτων καὶ ὀδόντων παντοῖα συμπτώματα καὶ τάσιν ἐν κύκλῳ τῶν φλεβῶν καὶ τροφὴν ἄπορον μὲν κατέχειν , ἄπορον δὲ ἐμεῖν · ὅ τι γὰρ καὶ μικρὸν ψαύσειε τῆς φάρυγγος ἢ τῆς ὑπερώας , ἔκλειε τὸν πόρον , κᾆτα ἀναλαβεῖν οὐκ ἦν . 
ὀδύνη δὲ εἰς ἐγκέφαλον διάπυρος καὶ προσβολαὶ πᾶσαι , κἀν ταῖς νυξὶν ἀμηχανία κατακλίσεως , ἀλλ’ ἔδει μετεωρίσαντα αὑτὸν καρτερεῖν προκεκυφότα , τὴν κεφαλὴν ἔχοντα πρὸς τοῖς γόνασι . 
τούτοις δ’ , οἶμαι , τοιούτοις οὖσι καὶ ἑτέροις μυρίοις ἀναγκαίως εἵπετο ἐρίοις τε κατειλίχθαι καὶ ἑτέροις σκεπάσμασι · καὶ κάθειρξις ἦν ἀκριβὴς , συγκεκλειμένων πάντων , ὥστε ἡμέρα μὲν νύκτα ἠδύνατο , αἱ δὲ νύκτες ἀνθ’ ἡμερῶν ἦσαν ἄγρυπνοι . 
τίς κεν ἐκεῖνα πάντα γε μυθήσαιτο καταθνητῶν ἀνθρώπων ; 
οὐ γὰρ πεντάετες οὐδ’ ἑξάετες οὐκ ἀρκεῖ . 
ἀλλ’ οὐκ ἐλαττόνων ἴσως ἐστὶ χρόνων ἡ διήγησις ἢ ἐν ὅσοις τὰ πράγματα ἐγίγνετο . 
εἰ δὴ ταῦτά τις προσλογίσαιτο καὶ σκέψαιτο ἐφ’ ὅσων καὶ οἵων τῶν παθημάτων καὶ ὁποίας τῆς περὶ ταῦτα ἀνάγκης εἰς θάλατταν καὶ ποταμοὺς καὶ φρέατα ἐκόμιζε , καὶ τῷ χειμῶνι μάχεσθαι προσέταττε , φήσει πᾶν ὡς ἀληθῶς περαιτέρω θαυμάτων εἶναι , καὶ τοῦ τε θεοῦ τὴν δύναμιν καὶ τὴν πρόνοιαν μειζόνως ὄψεται , κἀμοὶ συνησθήσεται τῆς τιμῆς ἣν ἐτιμώμην , καὶ οὐκ ἂν τῆς ἀσθενείας μᾶλλον συνάχθοιτο . 
πόθεν οὖν συνεσκευάσθη τοσοῦτον πρᾶγμα ἴσως ἄν τις ἀκοῦσαι δεηθείη . 
τὸ δ’ ἐστὶ μὲν πέρα ἢ κατ’ Ἀλκίνου ἀπόλογον , πειράσομαι δέ πως ἐξ ἐπιδρομῆς εἰπεῖν . 
ἐξῆλθον εἰς Ῥώμην χειμῶνος μεσοῦντος , κάμνων οἴκοθεν εὐθέως ἐξ ὑδάτων καὶ ψύξεως οὐδεμίαν τῶν παρόντων ὤραν ποιησάμενος , τῇ δ’ ἀσκήσει τοῦ σώματος πιστεύων καὶ τῇ περὶ πάντα ἀγαθῇ τύχῃ . 
καὶ προελθὼν ἄχρι 
Ἑλλησπόντου τό τε οὖς ἔκαμνον καθ’ ὑπερβολὴν καὶ τἄλλα οὐχ ὡς ἔτυχε διεκείμην , καὶ μικρόν τι ῥαΐσας τὸ πέρα προῄειν . 
μετὰ ταῦτα ὑετοὶ , πάγοι , κρύσταλλοι , ἄνεμοι πάντες · Ἕβρος μὲν ἄρτι κεκομμένος , ὥστ’ εἶναι πλοίοις διαβατὸς , εἰ δὲ μὴ , πᾶς ἠπείρωτο ὑπὸ κρυστάλλου · πεδία δὲ λιμνάζοντα ὅσον ὀφθαλμὸς ἐπεῖχε · καταγωγίων δὲ ἀπορία , καὶ πλέον ἐκ τῶν ὀροφῶν τὸ ὕδωρ ἢ ἐκ Διὸς ἔξω ῥέον · καὶ τούτοις ἅπασιν ἔπειξις καὶ δρόμος παρὰ τὴν καθεστηκυῖαν ὥραν τε καὶ δύναμιν τοῦ σώματος . 
οὔτε γὰρ οἱ τὰς ἀγγελίας κομίζοντες τῶν στρατιωτῶν ἡμᾶς γε παρῆλθον , ἵνα μηδὲν εἴπω πλέον , τῶν τε οἰκετῶν ἐπὶ σχολῆς ὡδοιπόρουν οἱ πλείους . 
ἐγὼ δὲ καὶ τοὺς ἀγωγοὺς αὐτὸς ἀνεζήτουν , εἴ που δεήσειε , καὶ ἦν οὐδὲ τοῦτο ἀπὸ τοῦ ῥᾴστου γιγνόμενον . 
ἔδει γὰρ ὑποφεύγοντας οἷα βαρβάρους ἀνθρώπους ἕλκειν , τὰ μὲν πείθοντα , ἔστι δ’ ᾗ καὶ χειρούμενον . 
ἐκ δὴ τούτων ἁπάντων ἡ νόσος ᾔρετο . 
καὶ τοῦτο μὲν περὶ τῶν ὀδόντων ἐν παντὶ κατέστην , ὥσθ’ ὑπεῖχον τὰς χεῖρας , ὡς ἀεὶ δεξόμενος . 
τροφῆς δὲ καὶ παντάπασιν ἀπεκεκλείμην , ὅτι μὴ γάλακτος μόνου · 
τοῦ τε ἄσθματος περὶ τὸ στῆθος ᾐσθόμην τότε πρῶτον καὶ πυρετοὶ κατέλαβον ἰσχυροὶ καὶ ἄλλα ἀμύθητα · καὶ ἐκείμην ἐν Δέσσῃ πρὸς τῷ καταρράκτῃ , καὶ μόλις ἡμέρᾳ ἑκατοστῇ ὕστερον ᾗ ἐκινήθην οἴκοθεν ἐν Ῥώμῃ γίγνομαι . 
καὶ μετ’ οὐ πολὺ τὰ σπλάγχνα ᾠδήκει καὶ τὰ νεῦρα κατέψυκτο καὶ φρίκη διέθει διὰ παντὸς τοῦ σώματος καὶ τὸ πνεῦμα ἀπεκέκλειτο . 
καὶ οἱ ἰατροὶ καθάρσεις προσῆγον καὶ πιὼν ἐλατήριον εἰς δύο ἡμέρας ἐκαθαιρόμην , ἕως εἰς αἷμα ἀπέσκηψε . 
καὶ πυρετοὶ κατέλαβον καὶ πάντ’ ἦν ἄπορα ἤδη καὶ σωτηρίας οὐδ’ ἡτισοῦν ἐλπίς . 
καὶ τέλος οἱ ἰατροὶ κατέτεμνον ἐκ τοῦ στήθους ἀρξάμενοι πάντα ἑξῆς ἄχρι πρὸς τὴν κύστιν κάτω · καὶ ὡς ἀνθήψαντο αἱ σικύαι , παντάπασι τὸ πνεῦμα ἀπελήφθη , καὶ διῆλθεν ὀδύνη ναρκώδης καὶ ἄπορος φέρειν , καὶ πάντα αἵματι ἐπέφυρτο καὶ γίγνομαι ὑπεραλγεινός . 
καὶ τῶν σπλάγχνων ᾐσθανόμην οἷον ψυχρῶν τε καὶ ἐκκρεμαμένων , καὶ τὸ τῆς ἀμηχανίας τῆς περὶ τὴν ἀναπνοὴν ἐπετάθη . 
καὶ τί χρὴ ποιεῖν οὐκ ἦν , καὶ γὰρ σῖτον αἱρουμένῳ καὶ διαλεγομένῳ μεταξὺ προσίστατο καὶ ἔδει πεπνῖχθαι δοκεῖν . 
καὶ ἡ ἄλλη τοῦ σώματος ἀσθένεια κατὰ λόγον τούτων ἦν . 
φάρμακα δὲ θήρειά τε καὶ ἄλλα παντοῖα τηνάλλως ἐδίδοτο . 
ἐδόκει δὴ χρῆναι κομίζεσθαι οἴκαδε , εἴ πως εἴη διαρκέσαι . 
κατὰ γῆν μὲν οὖν ἄπορον ἦν , οὐ γὰρ ἔφερε τὸ σῶμα τὸν σεισμόν · πλῷ δὲ ἐπεχειροῦμεν . 
τῶν δ’ ὑποζυγίων τὰ μὲν ὑπὸ τῶν χειμώνων ἐτεθνήκει , τὰ δὲ περιόντα ἀπεδιδόμεθα . 
καὶ συμβαίνει τις Ὀδύσσεια , εὐθὺς μὲν ἐν τῷ Τυρρηνικῷ πελάγει ζάλη καὶ ζόφος καὶ λὶψ καὶ ταραχὴ τῆς θαλάττης ἀκατάσχετος , καὶ ὁ κυβερνήτης μεθῆκε τοὺς οἴακας , καὶ ὁ ναύκληρος καὶ οἱ ναῦται σποδὸν καταχεάμενοι σφᾶς τε αὐτοὺς ἀπῴμωζον καὶ τὸ πλοῖον . 
ἡ δὲ ἐπεισέρρει πολλὴ κατὰ πρῷραν καὶ κατὰ πρύμναν ἡ θάλαττα , καὶ κατεκλυζόμην τῷ τε ἀνέμῳ καὶ τοῖς κύμασι , καὶ ταῦτα ἐγίγνετο ἡμέραν καὶ νύκτα . 
μέσαι νύκτες σχεδὸν ἦσαν , ἡνίκα πρὸς τὴν Πελωρίδα ἄκραν τῆς Σικελίας προσηνέχθημεν . 
ἔπειτα ἐν πορθμῷ πλάναι καὶ δρόμοι , τὰ μὲν εἰς τὸ πρόσθεν , τὰ δὲ εἰς τοὐπίσω . 
τοῦ δὲ Ἀδρίου τὸ μὲν πέλαγος δυοῖν νυξὶ καὶ ἡμέρᾳ διήλθομεν , ἀψοφητὶ παραπέμποντος τοῦ ῥεύματος . 
ὡς δ’ ἔδει πρὸς τὴν Κεφαλληνίαν προσχεῖν , αὖθις αὖ κῦμα ὑψηλὸν , καὶ τὸ πνεῦμα οὐκ ἔφερεν , ἀλλ’ ἐπλανώμεθα ἄνω καὶ κάτω , κάματος παντοδαπὸς τοῦ σώματος καὶ λύσις . 
τὰ δ’ ἐν τῷ πορθμῷ τῷ Ἀχαϊκῷ πάλιν συμβάντα ὑπ’ αὐτὴν ἰσημερίαν ἀράντων τῶν χρηστῶν ναυτῶν ἐκ 
Πατρῶν ἄκοντος ἐμοῦ καὶ ἀντιλέγοντος ἐξ ἀρχῆς οὐδ’ ἂν λέγων εἴποις , ἐν οἷς ἅπασι τό τε στῆθος καὶ τἄλλα ἔτι μειζόνως ἐκακοῦτο . 
παραπλήσια δὲ καὶ τὰ ἐν τῷ Αἰγαίῳ , μοχθηρία κυβερνήτου καὶ ναυτῶν γενόμενα ἐναντία τοῖς πνεύμασι πλεῖν ἀξιούντων καὶ μηδὲν ἀκούειν ἐθελόντων ἐμοῦ . 
τέτταρες πάλιν αὗται πρὸς ταῖς δέκα ἡμέραι καὶ νύκτες , χειμῶνος κύκλῳ διὰ παντὸς τοῦ πελάγους φερομένων , κἀν ταύταις ἀσιτίαι οὐκ ὀλίγαι , καὶ μόλις Μιλήτῳ προσηνέχθημεν . 
καὶ οὔτε ἵστασθαι δυνατὸς ἦν τά τε ὦτα ἐξεκεκώφητο , ἠνώχλει τε οὐδὲν ὅ τι οὔ . 
καὶ κατὰ μικρὸν προσιόντες οὕτω γιγνόμεθα ἐν τῇ Σμύρνῃ , πέρα πάσης ἐλπίδος . 
καὶ χειμὼν ἤδη ἦν καὶ τὰ τῆς ὑπερώας παντάπασι δυσχερῶς εἶχε καὶ τἄλλα ὡσαύτως . 
καὶ συνῆλθον οἵ τε ἰατροὶ καὶ γυμνασταὶ , καὶ οὔτε βοηθεῖν εἶχον οὔτε ἐγνώριζον τὴν ποικιλίαν τῆς νόσου . 
τοσοῦτον δ’ οὖν συνέδοξεν , εἰς τὰς πηγὰς τὰς θερμὰς κομίσαι , ἐπειδὴ καὶ τὸν ἐν τῇ πόλει ἀέρα φέρειν οὐχ οἷός τε ἦν . 
καὶ τὰ ἐπὶ τούτοις δὴ μικρῷ πρόσθεν διηγούμην . 
ἐκ τοιούτων καὶ τοσούτων ὡς βραχέως τε καὶ ἀμυδρῶς εἰπεῖν ἡ νόσος ἠσκήθη καὶ συνεσκευάσθη , κατὰ προσθήκην χρόνου προϊοῦσα ἀεί . 
καὶ παρελθόντος ἐνιαυτοῦ καὶ μηνῶν ἐπὶ τὴν ἐν Περγάμῳ καθέδραν ἤλθομεν . 
νῦν δὲ ὅθεν ἐξέβημεν τρεπώμεθα πρὸς τὰ λουτρὰ τὰ θεῖα · ὀδύναι δὲ καὶ νόσοι καὶ κίνδυνοι πάντες ἐρρόντων . 
ἐγκατεκεκλίμην μεταξὺ τῶν τε θυρῶν καὶ τῶν κιγκλίδων τοῦ νεὼ κατὰ δή τινα ὀνείρατος ὄψιν · καί μοι χρῇ ὁ θεὸς τὸ ἔπος τόδε ἑσπέριοι δ’ ἤκμαζον ἐπὶ κρήναις χλοεραῖσιν . 
ἔπειτα ἐχριόμην τε ἐν τῷ ὑπαίθρῳ ἐν τῷ περιβόλῳ τοῦ ἱεροῦ καὶ ἐλούμην τῷ φρέατι τῷ ἱερῷ , καὶ οὐδεὶς ἦν ὅστις οὐχ ὁρῶν ἠπίστει . 
καὶ μικροῦ πᾶσαν ἐξέβαλον τὴν νόσον , εἰ μὴ τοῦ θεοῦ σημεῖα φαίνοντος καὶ μεταβάλλοντος ἤδη τὴν δίαιταν αὐτὸς μὲν οὕτως εἶχον ὡς ταύτῃ ποιήσων , βουλὴ δὲ κακὴ νίκησεν ἑταίρων , οἳ σοφίας τε ἀντιποιούμενοι καί τινα ἔχειν περὶ ταῦτα δοκοῦντες δεινότητα ἀτοπώτερον τὰ ἐνύπνια ἐξηγοῦντο , φάσκοντες δῑ ὑπερβολῆς ἐνδείκνυσθαι τὸν θεὸν ὅτι χρὴ μένειν ἐπὶ τῶν αὐτῶν . 
κἀγὼ συνεχώρησα ἄκων μὲν καὶ ὑφορώμενος καὶ νομίζων αὐτὸς ἄμεινον γιγνώσκειν , ὡς δ’ ἂν μὴ δοκοίην ἐμαυτῷ τις εἶναι μόνῳ πειθόμενος . 
παθὼν δ’ ἔγνων καλῶς ὡς ὀρθῶς ἐγίγνωσκον . 
ἀλλ’ ὅσα μὲν σύμβουλοι διήμαρτον χωρὶς ἔστω · καίτοι καὶ ταῦτα ἔοικε τῶν σφόδρα πρὸς τὸν θεὸν εἶναι . 
τὸ γὰρ τὴν αὐτὴν δίαιταν καὶ τὰ αὐτὰ πράγματα , ὁπότε μὲν ὁ θεὸς ἡγοῖτό τε καὶ διαρρήδην εἴποι , σωτηρίαν , ἰσχὺν , κουφότητα , ῥᾳστώνην , εὐθυμίαν , πάντα τὰ κάλλιστα καὶ τῷ σώματι καὶ τῇ ψυχῇ φέρειν , ἄλλου δέ του συμβουλεύσαντος καὶ μὴ στοχασαμένου τῆς γνώμης τοῦ θεοῦ πάντα τἀναντία τούτοις ἐπιφέρειν , πῶς οὐ μέγιστον σημεῖον τοῦ θεοῦ τῆς δυνάμεως ; 
φέρε δὴ πάλιν τῶν παρ’ αὐτοῦ μνημονεύσωμεν . 
ἦν ἰσημερία ἡ μετὰ χειμῶνα ὅτε πηλοῦνται τῷ θεῷ , ἐμοὶ δ’ οὐχ οἷόν τ’ ἦν , εἰ μή τι σημήνειε παρακινεῖν . 
ἀπώκνησα οὖν · ἡ δὲ ἡμέρα κατὰ μνήμην ἐμὴν καὶ πάνυ ἀλεεινὴ ἐγένετο . 
οὐ πολλαῖς δὲ ὕστερον ἡμέραις χειμὼν ἐπιγίγνεται καὶ βορέας ἐώθει πάντα τὸν οὐρανὸν , καὶ νεφέλαι μέλαιναι ἠγείροντο συνεχεῖς , καὶ πάλιν ἐκ νέας χειμών . 
τοιούτων δ’ ὄντων προσέταξε χρήσασθαι τῷ πηλῷ πρὸς τῷ φρέατι τῷ ἱερῷ καὶ λούσασθαι αὐτόθεν . 
παρέσχον οὖν θέαν καὶ τότε , τοσαύτη δ’ ἦν τοῦ τε πηλοῦ καὶ τοῦ ἀέρος ἡ ψυχρότης ὥστε ἕρμαιον ἐποιησάμην προσδραμεῖν τῷ φρέατι , καί μοι τὸ ὕδωρ ἀντ’ ἄλλης ἀλέας ἤρκεσε . 
καὶ ταῦτ’ ἐστὶ τὰ πρῶτα τοῦ θαύματος . 
τῇ δ’ ἐπιούσῃ νυκτὶ προστάττει τῷ τε πηλῷ πάλιν κατὰ τὰ αὐτὰ χρήσασθαι καὶ δραμεῖν κύκλῳ περὶ τοὺς νεὼς εἰς τρίς · 
καὶ τοῦ βορέου τὸ χρῆμα ἀμύθητον ἦν καὶ ὁ κρυμὸς ἐπηύξητο , οὐχ οὕτως πυκνὴν εὗρες ἂν ἐσθῆτα ὥστε ἱκανὴν εἶναι στέγειν , ἀλλὰ διεξῄει καὶ προσέπιπτε ταῖς πλευραῖς ὥσπερ βέλος . 
τῶν οὖν ἑταίρων τινὲς ὡσπερεὶ παραμυθεῖσθαί με βουλόμενοι καὶ ταῦτα οὐδὲν δεόμενον ἔγνωσαν παρακινδυνεῦσαί τε καὶ μιμήσασθαι . 
ἐγὼ μὲν δὴ χρισάμενος περιέθεον παρέχων τῷ βορέᾳ ξαίνειν εὖ καὶ καλῶς , καὶ τελευτῶν προσελθὼν πρὸς τὸ φρέαρ ἀπελουσάμην · τῶν δὲ ὁ μέν τις εὐθὺς ἀπεστράφη , ὁ δὲ σπασμῷ τε εἴχετο καὶ κομισθεὶς ὑπὸ σπουδῆς εἰς βαλανεῖον μετὰ πολλῶν πραγμάτων ἐξεθερμαίνετο . 
ἡμεῖς δὲ ἤδη τὸ μετὰ τοῦτο ἠρινὴν ἤγομεν ἡμέραν · αὖθις δὲ χειμῶνος ὥρᾳ καὶ πάγου καὶ πνεύματος οἵου ψυχροτάτου κελεύει λαβόντα τοῦ πηλοῦ καὶ περιχεάμενον καθέζεσθαι εἰς τὴν αὐλὴν τοῦ ἱεροῦ , καλοῦντα Δία , θεὸν ὕπατον καὶ ἄριστον . 
ἐγίγνετο καὶ ταῦτα ἐν πολλοῖς τοῖς θεαταῖς . 
ὃ τοίνυν οὐδενὸς ἧττον ἐθαυμάσθη τῶν εἰρημένων , ὅτε γὰρ ἡ συνέχεια τῶν πυρετῶν ἦν ἡμέρας τετταράκοντα καὶ ἔτι πλείους , καί τινες καὶ τῶν λιμένων ἐπάγησαν καὶ τῆς πρὸς Ἐλαίᾳ θαλάττης ὅσον ἐκ Περγάμου κατιόντι ὁ αἰγιαλὸς ἐπέχει , τότε μοι προστάττει χιτωνίσκον ἐνδῦναι λινοῦν καὶ μηδ’ ὁτιοῦν ἄλλο , ἀλλ’ ἐν τούτῳ διακαρτερεῖν , καὶ προελθόντα ἐξ εὐνῆς ἀπονίψασθαι ἐπὶ τῆς κρήνης ἔξω . 
ἦν δ’ ἔργον τυχεῖν ὕδατος , ἀλλὰ πάντα ἐπεπήγει , καὶ ὁ κρουνὸς εὐθὺς ἀπεψύχετο ἐν αὐτῷ , καὶ οἷον κρυστάλλου τις αὐλὸς ἦν , καὶ ὅ τι δὲ ἐγχέαις θερμὸν , παραχρῆμα ἐπήγνυτο . 
ὅμως δὲ τῇ τε κρήνῃ ὡμιλήσαμεν καὶ ὁ λινοῦς ἤρκεσε , καὶ πάντες μᾶλλον ἐρίγων , καὶ ἡ δίαιτα σχεδὸν ἡ πλείστη περὶ τὸ ἱερὸν ἠνύσθη μοι . 
ἀδελφὰ δὲ τούτων καὶ αἱ τῶν χειμώνων ἀνυποδησίαι αἱ συνεχεῖς καὶ διὰ παντὸς τοῦ ἱεροῦ κατακλίσεις , ἐν ὑπαίθρῳ τε καὶ ὅπου τύχοι , καὶ οὐχ ἥκιστα δὴ ἡ ἐν τῇ ὁδῷ τοῦ νεὼ ὑπ’ αὐτὴν τὴν ἱερὰν λαμπάδα τῆς θεοῦ γενομένη . 
ἐφόρεσα δὲ καὶ ἱμάτιον χιτωνίσκου χωρὶς , οὐκ οἶδ’ ὁπόσας τινὰς ἡμέρας . 
καὶ μὴν ὅσα αὖ ποταμοῖς , πηγαῖς , ἢ καὶ θαλάττῃ προσέταξε χρήσασθαι , ἢ πρότερον τούτων ἢ ὕστερον , τὰ μὲν πρὸς Ἐλαίᾳ , τὰ δὲ Σμύρνῃ , καὶ ἐν οἷστισι τοῖς καιροῖς ἕκαστα αὐτῶν , ἀμύθητα ἂν εἴη λέγειν . 
ἀλλ’ ὅτ’ ἔναγχος εἰς τὴν Ἔφεσον ἀπέστειλε κατὰ τοὺς λόγους , ὕσθημεν καὶ παρὰ τὴν ὁδὸν πολλῷ , τῇ τρίτῃ τῶν ἡμερῶν , τὴν γὰρ δευτέραν αὐτὸς ἐπέσχε , καὶ συνέβη τὸ ὕδωρ εὐθὺς τότε γίγνεσθαι . 
σχεδὸν δὲ οὐκ εἰς ἐκείνην ἔφερε μόνον τὰ φανθέντα , ἀλλὰ καὶ εἰς τὴν ἐπιοῦσαν , κἀγὼ προὔλεγον ταῦτα τοῖς σὺν ἐμαυτῷ . 
οἱ δὲ τὴν ἑτέραν ἔφερον τὴν τοῦ προϊέναι , ἄλλως τε καὶ τὴν σπουδὴν ὁρῶντες τῶν ἀνθρώπων ὡς εἶχον πρὸς ἡμᾶς . 
εἰσὶ γὰρ οἱ βαδίζοντες εἰς Πέργαμον τῶν θεωριῶν ἕνεκα , καὶ ὡς εἶδον ἡμᾶς , ἀνέστρεψαν εἰς τὴν Ἔφεσον δρόμῳ . 
καὶ ταῦτα μὲν οὕτως εἶχεν . 
ὑσθέντος δέ μου καὶ ἀγωνιῶντος οὐ πολλαῖς ὕστερον ἡμέραις ἐπειδὴ ἐν τῇ Ἐφέσῳ ἐγενόμην , ἐπιτάττει ψυχρὸν λουτρὸν , καὶ ἐλουσάμην ἐν τῷ γυμνασίῳ τῷ πρὸς τῷ Κορεσσῷ . 
οἱ δ’ ὁρῶντες οὐχ ἧττον τὸ λουτρὸν ἢ τοὺς λόγους ἐθαύμαζον · τὰ δ’ ἀμφότερ’ ἦν παρὰ τοῦ θεοῦ . 
Ἱεροὶ λόγοι γ# ἔτυχον μὲν διατρίβων ἐν Ἀδριανοῖς , τοῦ θεοῦ πέμψαντος · ἦσαν δὲ αἱ πολλαὶ τότε καὶ συνεχεῖς ἀπορίαι , οὔτε γὰρ τρέφεσθαι δυνατὸν ἦν μοι οὔθ’ ὅ τι γευσαίμην κατέχειν τοῦτο , ἀλλ’ εὐθὺς συνίστατο σὺν πυρὶ πολλῷ καὶ τὴν φάρυγγα ἔκειρε καὶ τὸ πνεῦμα ἀπελάμβανε , καὶ σφάκελοι πυρώδεις ἐχώρουν εἰς κεφαλὴν ἄνω . 
καὶ πειρωμένῳ ἐμεῖν οὐκ ἀπήντα , ἀλλ’ ἦν καὶ ῥανὶς ἀντὶ τρικυμίας , διὰ τὸ ἐνίσχεσθαί τε καὶ πνιγμὸν φέρειν , μόλις δ’ ἂν καὶ μετὰ πολλοῦ θορύβου καὶ πολλῆς ἀπογνώσεως ἀπηλλάγην οὐκ ἀναιμωτὶ , ἀλλ’ ἀνεξαίνετο ἅπας ὁ πόρος καὶ καθίστατο ἀντ’ ἄλλου τραύματος . 
καὶ ὁ κάματος δὴ καὶ ἡ πᾶσα τοῦ σώματος ἀσθένεια καὶ κάθαρσις κατὰ λόγον τῶν συμβαινόντων ἦν . 
καὶ τῶν φίλων καὶ τῶν εἰωθότων παρῆν οὐδεὶς , ἀλλ’ ἀπεδήμουν ἄλλος ἄλλοσε , ὅτι μὴ εἷς τις ἔτυχε διαιτώμενος ἐν τοῖς ὕδασι τότε , ὃν ἐγὼ ἔτι πρόσθεν ἐδόκουν ὄναρ κειμένῳ μοι καθ’ ὁδὸν μόνῳ , τοῦ ἵππου ἐφ’ οὗ καθήμην πεπτωκότος , εἰπεῖν ὅτι καὶ τοῦτο παρὰ τῆς εἱμαρμένης συμβαίη , μόνον με ἀπολειφθῆναι . 
τοῦτο μὲν δὴ ἐν Περγάμῳ προγεγόνει πρὸ τῆς ἐξόδου μικρόν · τότε δὲ ἐν τοῖς Ἀδριανοῖς ἀπορουμένῳ μέμνημαι τοιοῦτον ὄναρ γενόμενον · ἐδόκουν ἐπὶ σχεδίας φέρεσθαι ἐν τῷ Αἰγυπτίῳ πελάγει μόνος , εἶναι δὲ τῆς σχεδίας ἐπ’ ἄκρῳ τε καὶ τῷ πρὸς τὴν γῆν · ἀποροῦντι δέ μοι προφανῆναι τὸν τροφέα Ζώσιμον ἵππον ἔχοντα ἐν τῇ γῇ , καί πως ἐκβῆναί τε καὶ λαβέσθαι ἀσμένως τοῦ ἵππου . 
καὶ τοῦτο μὲν οὕτως . 
ἐδόκουν δὲ καὶ διὰ τῆς Ἀλεξανδρείας διεξιὼν διδασκαλεῖα παίδων ὁρᾶν · οἱ δ’ ἀνεγίγνωσκόν τε καὶ ᾖδον τὰ ἔπη τάδε , ὑπηχοῦντες ὡς ἥδιστον πολλοὺς δ’ ἐκ θανάτοιο ἐρύσατο δερκομένοιο ἀστραφέεσσι πύλῃσιν ἐπ’ αὐτῇσιν βεβαῶτας 
Ἀΐδεω . 
ταῦτα δ’ ἐστὶ τῶν ἡμετέρων ἐπῶν , ἃ πρῶτα σχεδὸν ἐποιήσαμεν τῷ θεῷ . 
θαυμάζειν οὖν ὅπως ἤδη διαπεφοιτηκότα εἰς τὴν Αἴγυπτον εἴη καὶ χαίρειν ὑπερφυῶς , ὅτε δὴ τυγχάνοιμι κατειληφὼς ᾀδόμενα τἀμαυτοῦ . 
καὶ τὰ μὲν κεφάλαια τῶν ἐνυπνίων τοιαῦτά ἐστιν . 
ἡμέρας δὲ γενομένης , ἔτυχε γάρ μοι παρὼν ἵππος , ἀναβαίνω τε εὐθὺς καὶ ὃν οὐδ’ ἂν εἷς ᾠήθη διαρκέσαι μέχρι τῆς πρώτης ἐξόδου , δρόμους τε ἀπελαύνω τὸν ἵππον καὶ γίγνομαι ῥᾴων θέοντος ἔτι , καὶ ἀπῄει τῶν ἄνω πολὺ τοῦ βάρους καί τις δύναμις ὡς ἐν τοιούτοις συνελέγη , καὶ ἦσαν πάλιν ἐλπίδες . 
ἐγένετο δέ μοι καὶ νύκτωρ φωνὴ λέγοντός του , τεθεράπευσαι , καὶ ταῦτα ἐν αὐτοῖς τοῖς ἀπορωτάτοις . 
ὃν μὲν οὖν τρόπον εἴς τε τὴν Πέργαμον πάλιν ἀπεσώθην καὶ τίν’ ἐφεξῆς δίαιταν διῃτώμην ἀνάγκη παραλιπεῖν διὰ πλῆθος τῶν τε λόγων καὶ τῶν πραγμάτων . 
ἑτέραν δὲ ἔξοδον ἐξῆλθον εἰς τὰ ὕδατα ἐν ἀκμῇ θέρους , καὶ προείρητο ἐπανήκειν εὐθέως λουσάμενον , κιννάμωμον κόψαντα καὶ πάσαντα τὸν τράχηλον κύκλῳ . 
τούτους αὖ σταδίους τετταράκοντα καὶ διακοσίους τὸ συναμφότερον ἤνυσα , πνίγους ὄντος θαυμαστοῦ , καὶ ῥᾷον ἤνεγκα τὸ δίψος ἤ τις ἂν ἐκ βαλανείου βαδίζων οἴκαδε . 
αὖθις αὖ πέμπει με προστάξας πιεῖν ψυχρὸν , καὶ ἔπιον τὸ σύμπαν . 
καὶ ταῦτα μὲν εἰς τοσοῦτον τὸ νῦν εἶναι . 
τὰ δ’ ἐν Λεβέδῳ συμβάντα , ἐπέμφθην μὲν ἀπὸ κατακλίσεως , ἣν ἐν Σωτήρων ἐγκατεκεκλίμην , αὐτοῦ καὶ τοῦτο ἐπιτάξαντος , οὕτως ἀπειρηκὼς ὥστ’ οὐδ’ ἐπὶ τῆς κλίνης οἴκοι εἶχον ἀνταρκεῖν . 
καὶ ἦν δὴ ὁ ἰατρὸς Σάτυρος ἐν Περγάμῳ κατὰ τοῦτον τὸν χρόνον σοφιστὴς , ὡς ἐλέγετο , οὐ τῶν ἀγεννῶν . 
οὗτος ἐμοὶ προσελθὼν κατακειμένῳ καὶ τοῦ τε θώρακος καὶ τῶν ὑποχονδρίων ἁψάμενος , ἐπειδὴ προϊόντος τοῦ λόγου τὰς καθάρσεις τοῦ αἵματος ἤκουσεν ὅσαι γεγόνασί μοι , τὸ μὲν αἷμα ἐπισχεῖν ἐκέλευε καὶ μὴ καταλύειν τὸ σῶμα · ἐγὼ δέ σοι , ἔφη , δώσω τι κατάπλασμα πάνυ κοῦφον καὶ ἁπλοῦν , ὃ συνθεῖναι ἐπὶ τοῦ στομάχου καὶ τῶν ὑποχονδρίων , καὶ εἴσει δὴ ὁπόσον τι ὀνήσει . 
ταῦτα συνεβούλευε , κἀγὼ τὸ μὲν τοῦ αἵματος οὐκ ἔφην εἶναι κύριος οὔτε οὕτως οὔτ’ ἐκείνως ποιεῖν , ἀλλ’ ἕως ἂν ὁ θεὸς προστάττῃ ἀφαιρεῖν , ὑπακούσεσθαι καὶ ἑκὼν καὶ ἄκων , μᾶλλον δὲ οὐδέποτε ἄκων · τὴν δόσιν δὲ οὐκ ἔφυγον τοῦ Σατύρου , ἀλλ’ ἐφύλαττον λαβών · τὸ δ’ ἦν ἄρα οὐκ Ἀμαλθείας κέρας . 
ὡς δ’ εἰς τὴν Λέβεδον κομίζομαι καὶ μάλ’ ἀπροσδοκήτως καὶ ἀγαπητῶς διαγενόμενος , τοῦτο μὲν ἤδη πᾶν ἐδόκει κέρδος εἶναι . 
ἐδεόμην δὲ συχνῆς τῆς βοηθείας , καὶ τοῖς ὕδασι μόλις τε καὶ πεφεισμένως ὡμίλουν . 
ἔδοξεν οὖν μοι τὸ τοῦ Σατύρου φάρμακον θεῖναι κατὰ τοῦ στομάχου τε καὶ τοῦ στήθους , ὥσπερ ὁ Σάτυρος παρηγγέλκει · πάντως δὲ οὐδὲν μέγα ἐκβαίνειν τῆς θεραπείας τῆς παρὰ τοῦ θεοῦ . 
εὐθὺς μὲν οὖν οὐ προσεῖτό με ἡ πρώτη προσβολὴ , ἀλλ’ ἐδόκει ψυχρότερον εἶναι · 
ὅμως δὲ ἔδοξέ μοι διακαρτερεῖν καὶ παρέχειν τῷ φαρμάκῳ , εἰ ἄρα ἀλλὰ τῷ χρόνῳ τι ἀνύσειε . 
καὶ οὕτω δὴ τό τε στῆθος ψύχεται ψύξιν δεινὴν καὶ βὴξ ἐπιγίγνεται πυκνή τε καὶ ἰσχυρὰ , καὶ ἀπορίᾳ εἰχόμην , καὶ ὁ θεὸς σημαίνει φθόην εἶναι . 
καὶ τῆς ἐπιούσης οἱ κρόταφοι καὶ ὁ κύκλος τοῦ προσώπου ἅπας κατετείνετο , καὶ σιαγόνες συνεκέκλειντο καὶ θόρυβος ἦν εἴπερ ποτέ . 
ὡς δὲ ἐχάλασα μικρόν τι , ἐνθύμιον γίγνεταί μοι χρήσασθαι τῷ θεῷ τῷ ἐν Κολοφῶνι καὶ περὶ τῶν παρόντων καὶ περὶ πάσης τῆς ἀσθενείας . 
ἀπέχει δὲ ἡ Κολοφὼν τῆς Λεβέδου οὐ πολὺ , καὶ ἡ νὺξ ἐτύγχανεν ἡ ἱερὰ ἐπικειμένη . 
δόξαν ταῦτα , πέμπω τὸν Ζώσιμον . 
ἐπελθούσης δὲ τῆς νυκτὸς τῷ μὲν Ζωσίμῳ γίγνεται τόδε τὸ μαντεῖον φέρον εἰς ἐμὲ ἰήσεταί σε νοῦσον ἠδ’ ἀκέσσεται 
Ἀσκληπιὸς , πόλισμα Τηλέφου κλυτὸν τιμῶν , Καίκου ναμάτων οὐ τηλόθεν . 
ἐμοὶ δὲ τῆς αὐτῆς νυκτὸς τάδε ἐγίγνετο , ὡς κεφαλαίων ἀπομνημονεῦσαι . 
ἐδόκουν ἐπὶ τῆς πατρῴας ἑστίας εἶναι , ἐν δὲ τῷ τοίχῳ οὗ τὰ ἕδη τῶν θεῶν ἐπιγράμματα εἶναι τοιάδε · οἱ δεῖνες σωθέντες ἐκ τῶν ἐσχάτων θεοῖς πᾶσι χαριστήρια · καὶ ἐφαίνετο δὴ τῶν θυσιῶν ἴχνη . 
καὶ ἐμοὶ μέν γε ἡ ὄψις αὕτη τῆς συνεχείας τῶν θυσιῶν ἦρξεν , οὐ μᾶλλόν τι πρὸς τὸ ὄναρ ἀφορῶντι , ἀλλ’ ἅμα μὲν τοιαῦτ’ ἦν τὰ γιγνόμενα ἐκ τῶν θεῶν , ἅμα δ’ ἡ γνώμη οὕτω κατεσκευάσθη . 
ἐκ δ’ οὖν τῆς Λεβέδου μετ’ εὐθυμίας ἀνεχωρήσαμεν , ἡνίκα ἐδόκει τῷ θεῷ , καὶ ῥᾳστώνης ἀπέλαυσα λόγου ἀξίας . 
ὃ δ’ εἶπον περὶ τῆς φθόης , ἐπεσημήνατο ὕστερον πρὸς τὸν νεωκόρον ὁ θεὸς , ὡς αὐτὸς ἐμοὶ διηγεῖτο ὁ Ἀσκληπιακὸς , οὐδὲν παρ’ ἐμοῦ προακηκοώς · 
ἔφη γὰρ ἀκοῦσαι τοῦ θεοῦ λέγοντος ὡς ἄρα φθόην μὲν καὶ κατάρρουν περιῃρηκὼς εἴη μου , τὸν δὲ στόμαχον ἰῷτο . 
ἐν δὲ δὴ καὶ Νηρίτῳ τῶν τροφέων ἑνὶ τῶν ἐμῶν περὶ τὸν αὐτὸν μάλιστα χρόνον θαυμαστὰ οἷα ἐνεδείξατο . 
οἶμαι γὰρ δόξαι τὸν θεὸν αὐτῷ λέγειν ἅμα τῷ Τελεσφόρῳ γενόμενον , βλέποντα εἰς ἐμὲ , ὡς ἄρα τούτου τά τε ὀστᾶ δέοι ἐξελεῖν καὶ νεῦρα ἐνθεῖναι , τὰ γὰρ ὄντα ἀπειρηκέναι · 
καὶ αὐτὸν μὲν δὴ ἐν παντὶ εἶναι καὶ ἀγωνιᾶν , ταῦτα ἀκούοντα περὶ ἐμοῦ , τὸν δὲ θεὸν φάναι παραμυθούμενον καὶ διδάσκοντα ὡς ἄρα οὐκ ἄντικρυς ἐκκόψαι τὰ ὀστᾶ οὐδὲ τὰ νεῦρα τὰ ὄντα ἐκτεμεῖν , ἀλλὰ δεῖν οἷον ἀλλοίωσίν τινα τῶν ὄντων γίγνεσθαι , οὕτω πολλῆς καὶ ἀτόπου δεῖν τῆς ἐπανορθώσεως . 
καὶ δίδωσιν ἴαμα τῷ Νηρίτῳ φράζειν ἐμοὶ , τῆς ἡμέρας εἰς τρὶς ἐλαίῳ ἁλῶν οὐκ ἔχοντι · καὶ ἐποίουν ἐξ ἐκείνου οὕτως , καὶ πειρωμένῳ συνέφερεν ἐπὶ τὸ βέλτιον . 
ταυτὶ δὲ ἕτερα ἐπὶ τῆς πατρῴας ἑστίας συνέβη μοι , κατ’ αὐτὴν ἀκμὴν χειμῶνός τε καὶ ἅμα τῆς νόσου . 
κατεκείμην ἐπ’ ἀρίστῳ , καὶ ἐπῆλθε τῆς κεφαλῆς ἀλγήματα ἰσχυρὰ καὶ δεινὰ , καὶ τὸ πρόσωπον κατετείνετο , καὶ τὰ χείλη συνεκέκλειτο , καὶ ἦν ἀπορία πολλή . 
συσπειραθεὶς δὲ ὡς εἶχον εἰσῇξα εἰς τὸ δωμάτιον οὗ κάθευδον , καὶ κατακλίνομαι ὅντινα δὴ τρόπον , καὶ πῦρ ἐπιγίγνεται πολὺ καὶ σφοδρόν · καὶ ὅπως ἀναπνεύσαιμι οὐκ εἶχον , ἀλλ’ ἦν οἰμωγὴ τῆς τε μητρὸς καὶ τροφοῦ καὶ τῶν ἄλλων οἰκετῶν , καὶ ὅτε δὴ Ζώσιμος συνετετάρακτο , καί πως ἔνευσα τοῖς πλείοσιν ἔξοδον καὶ παρετετάγμην πρὸς τὸ συμβησόμενον . 
καὶ δὴ μετὰ τοῦτο ἡλίου τε ἦν δύσις , ἢ καὶ ἔτι πορρωτέρω , καὶ ἐπιγίγνεται σπασμὸς ἐπὶ τῷ πυρετῷ οὔτε τις ῥητὸς οὔθ’ οἷον ἄν τις καὶ διανοηθείη , ἀλλ’ εἵλκετο πάσας ἕλξεις τὸ σῶμα , καὶ τὰ μὲν γόνατα ἄνω πρὸς τὴν κεφαλὴν ἐφέρετο , καὶ προσερρήγνυτο , τὰς δὲ χεῖρας οὐχ οἷόν τ’ ἦν κατέχειν , ἀλλ’ εἰς τὸν τράχηλον καὶ τὸ πρόσωπον ἐνέπιπτον · τὸ δὲ στῆθος ἔξω προεωθεῖτο καὶ τὸ νῶτον εἰς τοὔπισθεν ἀντεσπᾶτο ὥσπερ ἱστίον ἐξ ἀνέμου κεκυρτωκός . 
ἠρέμει δὲ οὐδὲν τοῦ σώματος οὐδὲ μικρόν τι παρήλλαττε τοῦ κατὰ φύσιν , ἀλλ’ ἦν ἐπὶ πλεῖστον ἡ κίνησις καὶ ἡ τῶν ὀδυνῶν κατάτασις ἄρρητος , οὔτε σιωπᾶν ἐῶσα καὶ πρὸς τὴν φωνὴν ἔτι μεῖζον ἀπαντῶσα . 
ταῦτα δ’ ἐγίγνετο καὶ εἰς μέσας νύκτας καὶ πρόσω μηδὲ μικρὸν ἀνιέντα · ἔπειτα τῆς μὲν ἀκμῆς ἀφεῖλέ τι , οὐ μὴν παντάπασί γε ἐπαύσατο . 
ἐρίων δ’ ἦν θερμῶν ὑποβολή τε καὶ περιβολὴ συνεχὴς καὶ πυρίας πᾶσα ἰδέα , καὶ μόλις οὕτω διαγίγνομαι . 
καὶ πρὶν ἡμέραν εἶναι , ἔθει τις ἰατρὸν καλῶν . 
ἧκεν εἴτε δὴ τῆς ἐπιούσης εἴτε καὶ ἡμέρᾳ ὕστερον . 
καὶ μεσημβρίας μοι δοκεῖν πάλιν προσβολή τις προσῄει , καὶ μετ’ οὐ πολὺ διεχώρει κάτω μέλαινα . 
καὶ καθημένῳ ἐπὶ τοῦ δίφρου ἐπιγίγνεται ἔκλυσις δεινὴ καὶ ἱδρὼς καὶ λειποθυμία . 
καὶ ὁ ἰατρὸς ἐτεθορύβητό τε καὶ τροφὴν ἠξίου προσφέρειν · τὸ δ’ οὐ τοιοῦτον ἄρα ἦν . 
νύξ τ’ ἐπιγίγνεται , οἷα δὴ ἐν κλυδωνίῳ καὶ σάλῳ , καὶ κατέδαρθον σχεδὸν ὅσον εἰς ὄναρ . 
καί μοι γίγνεται πρόσταγμα πορευθῆναι πρὸς τὴν τῶν τροφέων ἑστίαν , καὶ προσκυνῆσαι τὸ ἕδος τοῦ Διὸς πρὸς ᾧ ἐτρεφόμην · καὶ φωναί τινες , οἶμαι , καὶ ὁ τρόπος τῆς ἱκετείας διῄρητο . 
χιὼν δ’ ἦν οὐκ ὀλίγη καὶ δυσέξοδα παντελῶς , καὶ ἀπεῖχε τὸ οἰκίδιον τῆς οἰκίας πλέον ἢ στάδιον . 
ἀνέβην ἵππον καὶ ᾠχόμην , καὶ προσεκύνησα , καὶ οὐκ ἔφθην ἐπανελθὼν , καὶ πάντα ἐκεῖνα καθειστήκει . 
τὰ δ’ ὑπὲρ τὸν τράχηλον καὶ τὰς ἀπὸ τῶν νώτων κατατάσεις καὶ τὸν ἀκριβούμενον ὀπισθότονον ἤδη τόνδε τρόπον ἰάσατο εὐθὺς , ἐπειδὴ τὴν δύσπνοιαν ἐξιάσατο . 
χρῆμα ἔφη βασιλικὸν εἶναι · χρῆναι δ’ αὐτὸ λαβεῖν παρὰ τῆς γυναικός . 
καί πως ἐκ τούτων ἐφάνη διάκονος τῶν βασιλείων πρὸς τῷ τοῦ Τελεσφόρου νεῷ τε καὶ ἕδει , λευχείμων τε καὶ ἐζωσμένος , καὶ κατὰ τὰς θύρας , οὗ ἡ Ἄρτεμις , ᾔει ἔξω ὑπὸ κήρυκος , φέρων τῷ βασιλεῖ τὸ λοιπὸν τοῦ χρήματος . 
τὸ μὲν δὴ ὄναρ ὡς ἀμυδρῶς ἀπομνημονεῦσαι τοιοῦτον μάλιστα ἐγένετο . 
ἐπεὶ δ’ ἐλθὼν εἰς τὸ ἱερὸν γίγνομαι περιιὼν κατὰ τὸν Τελεσφόρον , ἐπέρχεται ὁ νεωκόρος ὁ Ἀσκληπιακὸς , καὶ ὡς ἔτυχεν ἑστὼς πρὸς τῷ ἕδει , φράζω πρὸς αὐτὸν τὴν ὄψιν τὴν γενομένην μοι , καὶ ἠρώτων τί ἂν εἴη τὸ χρῆμα , ἢ τίς ἂν χρήσαιτο . 
καὶ ὃς ἀκούσας καὶ θαυμάσας , ὥσπερ εἰώθει , Οὐ μακρὰ , ἔφη , ἡ ζήτησις οὐδ’ ὁδοῦ πολλῆς , ἀλλ’ ἐνθένδε σοι φέρω · κεῖται γὰρ παρὰ τοῖς ποσὶ τῆς 
Ὑγιείας , ἀρτίως γε θείσης Τύχης ταύτης , ἐπειδὴ τάχιστα ἀνεῴχθη τὸ ἱερόν . 
ἦν δὲ ἡ Τύχη γυνὴ τῶν ἐπιφανῶν . 
καὶ παρελθὼν εἰς Ὑγιείας κομίζει τὸ χρῆμα · καὶ χρίομαι ὡς ἔτυχον προσεστώς . 
ἦν δὲ καὶ τὸ χρῆμα τῆς εὐωδίας θαυμαστὸν οἷον καὶ ἡ δύναμις εὐθὺς ἐπίδηλος . 
θᾶττον γὰρ ἢ εἴρηκα ἀνείθη ἡ τάσις . 
ἐρωτήσας δ’ ὕστερον τὸν νεωκόρον ἔγνων ὅτι εἴη κάθαρσις τριῶν , ὀποῦ τε ᾧ χριόμεθα καὶ μύρου ναρδίνου καὶ ἑτέρου μύρου τῶν πολυτελῶν , ἔστι δ’ , οἶμαι , τοῦ φύλλου ἐπώνυμον . 
σκευάσας δὲ ἐχρώμην οὕτως τὸ λοιπὸν καὶ πάντα ἐκεῖνα ἐκεχάλαστο . 
ἐφάνη δὲ καὶ ὁ Τελεσφόρος νύκτωρ , χορεύων περὶ τὸν τράχηλόν μου , καὶ ἀπέλαμπεν ἐν τῷ καταντικρὺ τοίχῳ σέλας ὥσπερ ἐξ ἡλίου . 
περὶ δὲ τὸν χρόνον τοῦτον ἅμα τοιόνδε ἦν μοι , εἴτε ἐμοῦντι τῆς ἑσπέρας ἤδη εἴτε καὶ οὔπω ἦσαν οἱ ἔμετοι . 
κάρυον καὶ ἰσχάδα καὶ φοίνικος βάλανον καὶ ἅμα ἄρτου τι πρὸς αὐτοῖς ἐσθίειν ἐδεῖτο ἐξ εὐνῆς . 
τούτοις δὲ ἐχρώμην τε ἐκ τοῦδε ἐπὶ τῷ χρήματι . 
στομάχου τε καὶ ὑποχονδρίων καὶ τοῦ περὶ ταῦτα τόπου φάρμακον δίδωσι καταπλαστὸν ἀνωτέρω μοι δοκεῖν τούτων . 
δίδωσι δὲ τοιαύτην δόξαν παραστήσας · Ἀσκληπιακὸν τὸν ἰατρὸν ἐδόκουν εἰσελθόντα ὡς ἐμὲ καὶ ἐπισκοποῦντα καταπλάττειν , διὰ δικτάμνου καλουμένῳ φαρμάκῳ , καὶ ἅμα προλέγειν τριάκονθ’ ἡμέρας χρήσασθαι . 
ἐχρώμην , καὶ ἥ τε δὴ τριακοστὴ νὺξ ἧκε καὶ τὸν Ἀσκληπιακὸν αὖθις ἐδόκουν ἐλθόντα ἀφαιρεῖν τὸ κατάπλασμα . 
χρόνῳ δὲ ὕστερον ἐκ τεττάρων τι συνθεὶς ἐπέθηκεν , ὧν τὰ μὲν δύο μέμνημαι , πίτταν ἐξ οἴνου καὶ οἴσυπον , τὼ δύο δὲ , εἰ φανείη τὰ ὀνείρατα , ἀναπληρώσομεν . 
καὶ μὴν περί γε τοῦ ὀνόματος τοῦ φαρμάκου τοῦ θηρείου τοιόνδε μέμνημαι . 
ἔτυχον μὲν ἅπας ἐσθίων καὶ πολὺ τῆς ἡμέρας ἀπολιπὼν , ὁ δὲ δειπνεῖν τε ἐπέταξε καὶ ἀναστάντα πιεῖν τοῦ φαρμάκου τούτου · καὶ εἰς πέντε ἑξῆς ἡμέρας ἐγένετο , οὗ τοὺς ἰατροὺς τἀναντία ᾔδειν κελεύοντας , ὁπότε τις μέλλοι πίεσθαι , μὴ δειπνεῖν , καὶ τέως εἰώθει . 
αὖθις δὲ ἐκέλευσε πρὸς ἄρτῳ φαγεῖν τοῦ αὐτοῦ τούτου φαρμάκου , καὶ ἔφαγον πρὸς τῷ τρίποδι τῷ ἱερῷ , ἀφορμήν τινα ταύτην ἀσφαλείας ποιούμενος . 
Φίλωνος δέ τις ἐστὶν , οἶμαι , κρᾶσις φάρμακον ἕτερον . 
ταύτης ἐγὼ μὲν οὐδ’ ὀσφρᾶσθαι οἷός τ’ ἦν πρὸ τοῦ , τοῦ δὲ θεοῦ σημήναντος χρῆσθαί τε καὶ ἅμα τὴν ὥραν ἣν ἔδει , οὐ μόνον εὐχερῶς ἔπιον , ἀλλὰ καὶ πιὼν ἡδίων καὶ ῥᾴων εὐθὺς ἦν . 
ἄλλα τοίνυν μυρία ἂν εἴη λέγειν φαρμάκων ἐχόμενα , ὧν τὰ μὲν αὐτὸς συντιθεὶς , τὰ δὲ τῶν ἐν μέσῳ καὶ κοινῶν ἐδίδου θεραπείαν τοῦ σώματος , ὡς ἑκάστοτε συμβαίνοι . 
ὅτε δὲ ἡ συνέχεια τῶν κατάρρων ἦν καὶ ἡ ὑπερώα πυρίκαυτος , καὶ σταφυλὴ ἐφειστήκει , καὶ φλέβες οὐκ ἐπεῖχον τεινόμεναι , βιβλίον τι τῶν σπουδαίων ἔδοξα ἀναγιγνώσκειν , οὗ τὰ μὲν καθ’ ἕκαστον , πάλιν γὰρ τὸν αὐτὸν ἐρῶ λόγον , οὐκ ἂν ἔχοιμι εἰπεῖν . 
πῶς γὰρ τοσοῦτόν γε ὕστερον , ἄλλως τε καὶ τῆς ἀπογραφῆς τὸ τῇ μνήμῃ προσέχειν ἀφελομένης ; 
ἀλλὰ πρὸς τῷ τέλει τοῦ βιβλίου τοιάδε μάλιστα ἐνῆν . 
ἦν δὲ ὡς ἐπί τινος τῶν ἀγωνιστῶν λεγόμενα . 
ταῦτα δὴ πάντα ὁ θεὸς συλλογισάμενος καὶ ὁρῶν τὸ ῥεῦμα ἄρδην φερόμενον προσέταξεν ὕδωρ πίνειν , οἴνου δὲ ἀπέχεσθαι , εἴ τι δεῖται νικῆσαι · ἃ δὴ καὶ σοὶ , ἔφη , ἔξεστι μιμησαμένῳ στεφανοῦσθαι ἢ συστεφανοῦσθαι . 
ἐνταῦθα ἔληγεν . 
εἶθ’ ὑπεγέγραπτο τοῦ λόγου δὴ τοὐπίγραμμα , φιλοστέφανος , ἢ φιλησιστέφανος . 
ὅσον μὲν οὖν τινα χρόνον διήνεγκα τὴν ὑδροποσίαν , οὐδὲ τοῦτο ἔχω λέγειν · ὅτι δ’ εὐκόλως τε καὶ ῥᾳδίως ἀεί πως πρότερον δυσχεραίνων τὸ ὕδωρ καὶ ναυτιῶν . 
ὡς δὲ καὶ τοῦτο ἐλελειτούργητο , τοῦ μὲν ὕδατος ἀφίησί με , οἴνου δὲ ἔταξε μέτρον , καὶ ἦν γε τὸ ῥῆμα ἡμίνα βασιλική · γνώριμον δή που ὅτι ἔφραζεν ἡμικοτύλιον . 
ἐχρώμην τούτῳ καὶ οὕτως ἤρκει ὡς οὐκ ἤρκει πρότερον τὸ διπλάσιον , ἔστι δ’ ὅτε καὶ φειδομένῳ ὑπὸ τοῦ δεδιέναι μὴ ἐπιλείπῃ περιῆν . 
οὐ μὴν τοῦτό γε ἐποιούμην ἐξαίρετον εἰς τὴν ὑστεραίαν , ἀλλ’ ἐξ ἀρχῆς ἔδει τῷ μέτρῳ στέργειν . 
ἐπεὶ δὲ καὶ ταύτην εἶχε τὴν πεῖραν , ἀφίησιν ἤδη πίνειν πρὸς ἐξουσίαν , οὑτωσί πως χαριεντισάμενος , ὅτι μάταιοι τῶν ἀνθρώπων εἶεν ὅσοι τῶν ἱκανῶν εὐποροῦντες μὴ τολμῶσιν ἐλευθέρως χρῆσθαι . 
καὶ τὸ βιβλίον αὐτὸ τοῦτο ἐδόκει εἶναι Ἀντισθένους περὶ χρήσεως · ἔφερε δὲ εἰς οἶνον , καὶ Διονύσου προσῆν τινα σύμβολα . 
οὕτω δ’ οὖν ὑπὸ τῆς συνηθείας διεκείμην , ὥστε καὶ ἐφέντος τοῦ θεοῦ μικρόν τι παρήλλαττον πίνων τοῦ μέτρου . 
καί τινα ἐπόθουν τρόπον τὴν ταμιείαν τὴν τότε . 
ἦν δέ τις χρόνος οὗτος , ὅτ’ ἐμψύχων τε ἀπειχόμην , πλὴν ἀλεκτρυόνος , καὶ λαχάνων ἁπάντων , πλὴν ἀγρίων καὶ θριδακίνης , καὶ τραγημάτων δ’ ἀπειχόμην πάντων . 
ἤδη δή ποτε καὶ ὅλως ἑνὶ χρῆσθαι προσέταξε , καὶ ἐχρώμην ἀλεκτρυόνι , ᾧ καὶ μόλις καὶ τοῦτο ἐπετάττετο . 
καὶ τούτων τὰ μὲν σὺν ἀλουσίαις καὶ φλεβοτομίαις καὶ κλύσμασι διηνέγκαμεν , τὰ δ’ ὡς ἕκαστον τύχοι . 
ἰχθύων δὲ καὶ ἓξ ἔτη πάντων ἀπεσχόμην · ὑείων δὲ οὐκ οἶδα ὁπόσον τι . 
πάλιν δὲ συγχωρήσαντος ἐχρώμην ἀμφοτέροις . 
εἶτ’ ἐν μέρει τὰ μὲν εἰργόμην ἂν , τὰ δ’ ἐχρώμην , ὡς ἑκάτερον ἐφ’ ἑκατέρου συμβαίνοι . 
καὶ μὴν γάρου γε εἶρξε καθάπαξ · 
οὐ γὰρ εἶναι τῇ κεφαλῇ σωτήριον , ἥκιστα δὲ ὀδοῦσιν . 
ἰάματα δὲ ὀδόντων ἔδωκε . 
πρῶτον μὲν ἦν λέοντος ὀδόντα καῦσαι καὶ κόψαντα χρῆσθαι σμήγματι , δεύτερον δὲ ὀπῷ διακλύζειν τούτῳ δὴ τῷ χρήματι · μετὰ ταῦτα πέπερι , καὶ προσέθηκε θέρμης οὕνεκα · ἐφ’ ἅπασι δὲ στάχυς Ἰνδικὸς , σμῆγμα καὶ οὗτος . 
καὶ ταῦτα μὲν τῶν νεωστὶ φανθέντων ἐστί · βοείων δὲ εἴρχθην τοῦτον τὸν τρόπον . 
χρησμὸν ἐδόκουν ἐκπεπτωκέναι Ζωσίμῳ , μέχρι τούτου βιώσεσθαι μέχρι ἂν ἡ βοῦς ἡ κατ’ ἀγρὸν ζῇ . 
καὶ δῆτα φάναι πρὸς αὐτὸν , οἶσθ’ οὖν τὸν χρησμὸν ὅ τι νοεῖ ; 
βοείων κρεῶν ἀπέχεσθαί σοι κελεύει . 
ὁ δ’ ἐλέγετο ὁ Ζώσιμος πρὸς τῇ ψύξει , ἐξ ἧς ἀπέθανε , καὶ βοείου τινὸς ἐκ θυσίας ἁψάμενος βλαβῆναι . 
ἦν οὖν οἷα εἰκὸς ἀκρίβεια πολλὴ καὶ πρόνοια μηδ’ ἄκρῳ τῷ δακτύλῳ προσαψάμενον λαθεῖν . 
καὶ χρόνῳ ὕστερον οἱ πολλοὶ καὶ πυκνοὶ σεισμοὶ γίγνονται ἐπὶ Ἄλβου ἄρχοντος τῆς Ἀσίας , καὶ τοῦτο μὲν δὴ Μυτιλήνη κατηνέχθη μικροῦ πᾶσα , τοῦτο δὲ ἐν πολλαῖς τῶν ἄλλων πόλεων πολλὰ ἐκινήθη , κῶμαι δὲ ἄρδην ἀπώλοντο , Ἐφέσιοι δὲ καὶ Σμυρναῖοι παρ’ ἀλλήλους ἔθεον θορυβούμενοι , ἡ δὲ συνέχεια θαυμαστὴ καὶ τῶν σεισμῶν καὶ τῶν φόβων . 
καὶ τοῦτο μὲν εἰς Κλάρον θεωροὺς ἔστελλον καὶ περιμάχητον ἦν τὸ μαντεῖον , τοῦτο δὲ ἱκετηρίας ἔχοντες περὶ τοὺς βωμοὺς καὶ τὰς ἀγορὰς καὶ τὰ κύκλῳ τῶν πόλεων περιῄεσαν , οὐδεὶς οἴκοι μένειν θαρρῶν · καὶ τελευτῶντες ἱκετεύοντες ἀπεῖπον . 
τοιούτων δὲ ὄντων ὁ θεὸς κελεύει μοι διατρίβοντι τότε ἐν Σμύρνῃ , μᾶλλον δὲ ἐν τῷ πρὸ τῆς πόλεως χωρίῳ , θῦσαι βοῦν δημοσίᾳ τῷ Διὶ τῷ σωτῆρι . 
ἀναχωροῦντος δέ μου καὶ ὑποπτεύοντος , καὶ δεδιότος τὴν προτέραν ἐκείνην πρόρρησιν , ἐγένετο μέν τι καὶ τοιοῦτον ἐννοίας , ὡς οὐ θήλειάν γε μέλλοιμι θύσειν , καὶ ὡς οὐδ’ ἀνάγκη γεύεσθαι . 
σαφέστατον δὲ καὶ ᾧ θαρρήσας ἔθυσα τόδε γίγνεται . 
ἔδοξα γὰρ ἑστῶτί μοι παρ’ αὐτὸν τὸν βωμὸν τοῦ Διὸς ἐν τῇ ἀγορᾷ καὶ δεομένῳ φῆναι σημεῖον εἰ λῷον θύσαι , ἀστέρα λαμπρὸν διᾷξαι δῑ ἀγορᾶς κυροῦντα τὴν θυσίαν . 
οὕτω θαρρήσας ἔθυσα . 
τὸ δὴ μετὰ τοῦτο ὅτῳ μὲν φίλον πιστεύειν πιστευέτω , ὅτῳ δὲ μὴ , χαιρέτω . 
ἔστη γὰρ ἅπαντα ἐκεῖνα καὶ οὐδὲν ἔτι ἠνώχλησε μετ’ ἐκείνην τὴν ἡμέραν , προνοίᾳ μὲν καὶ δυνάμει τῶν θεῶν , διακονίᾳ δ’ ἡμῶν ἀναγκαίᾳ . 
οὐχ ἧττον τούτου θαυμαστὸν , εἰ μὴ καὶ μᾶλλον , ἕκτῃ γὰρ σχεδὸν ἢ ἑβδόμῃ ἡμέρᾳ πρότερον ἢ σεῖσαι τὸ ἐξ ἀρχῆς ἐκέλευσε πέμψαντα εἰς τὴν ἀρχαίαν ἑστίαν , ἥ ἐστι πρὸς τῷ ἱερῷ τοῦ Διὸς τοῦ Ὀλυμπίου , ἱερά τε δὴ δρᾶσαι καὶ βωμοὺς ἱδρύσασθαι ἐν κορυφῇ τοῦ λόφου τοῦ Ἄτυος . 
καὶ ταῦτά τε ἀρτίως ἐπιτετέλεστο καὶ ὁ σεισμὸς ἐπελθὼν τῆς μὲν ἄλλης τῆς ἐν μέσῳ ἁπάσης χώρας οὕτως ἥψατο ὥστε μηδὲν τῶν καταγωγίων λιπεῖν , εἰ μή τί που μικρὸν ἐρείπιον · ἄνω δὲ 
Ἄτυος οὐ προὔβη , οὐδὲ τοῦ πρὸς μεσημβρίαν Ἄτυος ἡμετέρου χωρίου Λανείου , πλὴν ὅσον αἰσθέσθαι , πέρα δ’ οὐχ ἥψατο οὐδενός . 
καὶ γάρ τοι πρὸς τοσοῦτον ἧκον τοῦ θαρρεῖν ὥστε καὶ μεσούντων μάλιστα τῶν σεισμῶν ἐκ τῶν ὑδάτων τῶν θερμῶν ἐπανιὼν εἰς τὴν πόλιν ἐξ ἐνυπνίων ἰδὼν ἱκετεύοντας καὶ τεταραγμένους τοὺς ἀνθρώπους , ἐμέλλησα μὲν εἰπεῖν ὡς οὐδὲν δέοι δεδιέναι , οὐδὲν γὰρ ἔσεσθαι δυσχερές · οὐ γὰρ ἂν αὐτὸς ἐπὶ τούτοις εἰς τὴν πόλιν κληθῆναι . 
ἔπειθ’ ὅπως μὴ δοκοίην δημοκοπικός τις εἶναι , ἐπέσχον , πρὸς δὲ τοὺς συνόντας διεμαρτυράμην , ὅπως ἀδείας ἔχοιμι , αὐτοὺς δὴ τούτους τοὺς λόγους εἰπών . 
τὰ μὲν δὴ περὶ τῶν σεισμῶν καὶ ὡς βοῦν θύειν αὐτοῖς ἠρξάμεθα εἴρηται . 
ᾠὸν δή ποτε χήνειον ἐζητοῦμεν , τοῦ θεοῦ σημήναντος ἐπὶ τῆς ἐν Περγάμῳ καθέδρας , καὶ εὑρίσκετο οὐδαμοῦ τῆς ἀγορᾶς , ἀλλ’ ἦν Μειλάτης ἐξ ἀκροπόλεως , παρὰ τοῦτον ἔρχονται τελευτῶντες οἱ πρὸς τῇ ζητήσει , κατὰ δὴ τύχην ἅμα καὶ μήνυσιν . 
καὶ λέγει πρὸς αὐτοὺς ὁ Μειλάτης ἔχειν ᾠὸν , φυλάττειν δὲ ἰάματος ἕνεκα · οὕτω γὰρ αὐτῷ προειρηκέναι τὸν θεόν . 
οὐκοῦν ἡμεῖς γε ἐκεῖθεν , ἔφασαν οἱ ζητοῦντες , καὶ ὃς προσκυνήσας δίδωσιν . 
ὅ τι δ’ ἐχρησάμην λαβὼν οὐκ οἶδα ὑπό γε πλήθους ἐτῶν . 
παραπλήσιον δὲ τούτῳ τὸ ἐκ τῆς Ἴσιδος , κατ’ ἀρχὰς ἔτι τῆς ἀσθενείας περὶ χηνῶν αὐτῶν γενόμενον . 
διέτριβον ἐν τοῖς ὕδασι τοῖς θερμοῖς καὶ ἡ θεὸς κελεύει θῦσαι ἑαυτῇ χῆνας δύο . 
ᾔειν εἰς τὴν πόλιν προπέμψας τοὺς σκεψομένους , καὶ προειπὼν ἀπαντᾶν εἰς τὸ ἱερὸν τῆς Ἴσιδος τοὺς χῆνας ἔχοντας . 
ἄλλοι μὲν οὖν χῆνες οὐκ ἦσαν ἐκείνην τὴν ἡμέραν , δύο δ’ ἤστην μόνω . 
προσελθοῦσι δ’ αὐτοῖς καὶ ὠνουμένοις ἔφη ὁ τρέφων τοὺς χῆνας ὡς οὐχ οἷός τ’ εἴη πωλῆσαι · προειρῆσθαι γὰρ αὐτῷ ὑπὸ τῆς Ἴσιδος φυλάττειν Ἀριστείδῃ · πάντως δ’ ἥξειν καὶ θύσειν . 
ὡς δ’ ἔγνω τὸ πᾶν , ἐξεπλάγη τε καὶ προσκυνήσας δίδωσι · 
καὶ ταῦτα ἐπ’ αὐτῆς τῆς θυσίας ἔγνων ἐγώ . 
ἐγένετο δὲ καὶ φῶς παρὰ τῆς Ἴσιδος καὶ ἕτερα ἀμύθητα φέροντα εἰς σωτηρίαν . 
ἐφάνη δὲ καὶ ὁ Σάραπις τῆς αὐτῆς νυκτὸς , ἅμα αὐτός τε καὶ ὁ Ἀσκληπιὸς , θαυμαστοὶ τὸ κάλλος καὶ τὸ μέγεθος καί τινα τρόπον ἀλλήλοις ἐμφερεῖς . 
γενομένης δὲ τῆς περὶ Ζώσιμον συμφορᾶς , ἃ γὰρ μελλούσης προεῖπε καὶ παρεμυθήσατο ὁ θεὸς παρίημι , ἀλλ’ ἐπειδὴ ἐγένετο καὶ χαλεπῶς εἶχον ἀπὸ τῆς λύπης , ἐδόκει μοι σμίλην τιν’ ἔχων ὁ Σάραπις , ὥσπερ κάθηται τῷ σχήματι , περιτέμνειν μου τὰ κύκλῳ τοῦ προσώπου ὑπ’ αὐτό πως τὸ ὁρίζηλον , οἷον λύματ’ ἀφαιρῶν καὶ καθαίρων , καὶ μεταβάλλων εἰς τὸ προσῆκον . 
ὥστε καὶ ὕστερον ὄψις μοι γίγνεται παρὰ τῶν χθονίων θεῶν , εἰ τὸ σφόδρα τοῦτο λυπεῖσθαι ἐπὶ τοῖς τελευτῶσιν ἀνίην , συνοίσειν μοι ἐπὶ τὸ βέλτιον . 
πολὺ δέ τι τούτων φρικωδέστερον εἶχε τὰ χρόνῳ ὕστερον φανθέντα , ἐν οἷς αἵ τε δὴ κλίμακες ἦσαν αἱ τὸ ὑπὲρ γῆς τε καὶ ὑπὸ γῆς ἀφορίζουσαι , καὶ τὸ ἑκατέρωθι κράτος τοῦ θεοῦ , καὶ ἕτερα ἔκπληξιν θαυμαστὴν φέροντα , καὶ οὐδὲ ῥητὰ ἴσως εἰς ἅπαντας , ὥστε ἀσμένῳ μοι φανῆναι σύμβολα τοῦ Ἀσκληπιοῦ . 
κεφάλαιον δ’ ἦν περὶ τῆς τοῦ θεοῦ δυνάμεως ὅτι καὶ χωρὶς ὀχημάτων καὶ χωρὶς σωμάτων ὁ Σάραπις οἷός τ’ εἴη κομίζειν ἀνθρώπους ὅπη βούλοιτο . 
τοιαῦτα ἦν τὰ τῆς τελετῆς · καὶ ἀνέστην οὐ ῥᾴδιος γνωρίσαι καὶ πρὸς τούτοις θυσία τις ἐδηλοῦτο , ὀφειλομένη μὲν Διὶ καὶ πρόρρησιν μένουσα , ἀποδοθεῖσα δὲ ὡς τοῦ Σαράπιδος οὖσα , ἀπεδόθη δὲ καὶ ὡς τῷ Διὶ , ἔχω δὲ λέγειν κἀν ταῖς ἱεραῖς ἡμέραις , ἃς ἡ πόλις ἡ τῶν 
Ἀλεξανδρέων ποιεῖ τῷ θεῷ , πολλὰ δὴ πολλάκις αὐτὸν ἐπισημήναντα , καὶ κατ’ αὐτὴν ἑκάστην , καὶ προσαγαγούσης ἔτι . 
εἰ δὲ δεῖ τι καὶ φοβερώτερον διηγήσασθαι , ἐτεθύκειν τῇ Ἴσιδι καὶ τῷ Σαράπιδι ἐν τῷ τῆς Ἴσιδος ἱερῷ , λέγω τοῦτο ἐν Σμύρνῃ γενόμενον . 
ἐξιόντι δέ μοι τὰ προπύλαια προσερρύησαν χῆνες δύο τῶν ἱερῶν , καὶ παρελθόντες εἰς τὸ πρόσθεν ἡγοῦντο οὕτως ἀκριβῶς κατ’ αὐτὸ ὃ βαίνειν ἔμελλον ὥστε ἐπίδηλον εἶναί μοι . 
κἀγὼ νῷ τε ἔλαβον τὸ πρᾶγμα καὶ πρὸς τοὺς φίλους καὶ τοὺς παραπέμποντας , ἰδοὺ καὶ οἵδε , ἔφην , παραπέμπουσιν ἐν τῷ τῶν φίλων δὴ χορῷ · καὶ ἅμα ἔλεγον περὶ τῆς τοῦ θεοῦ γοργότητος καὶ δυνάμεως πόση τις εἴη καὶ κατὰ φήμας καὶ κατὰ συμβόλους , καὶ ὅτι πολλάκις ἤδη μοι ἐπὶ τῆς εὐχῆς ἦλθεν ἡ ἀπόκρισις · καὶ νῦν , ἔφην , ἡγεμόνας τινὰς ἡμῖν τῆς ὁδοῦ τούσδε ἀπέσταλκε . 
τοιαυτὶ διελεγόμεθα καὶ ἅμα ἐτηροῦμεν τί ἄρα δράσουσιν · ἄπιμέν τε δὴ τοῦ ἱεροῦ , οὐκ οἶδ’ ὁπόσον τι , κἀγὼ τοῖς φίλοις ἐνδεικνύμενος προσπαίζω τοὺς χῆνας καὶ λέγω , ἱκανῶς ὑμῖν , ὦ οὗτοι , λελειτούργηται , πορεύεσθε . 
οὐκ ἔφθην εἰπεῖν , καὶ οἱ μεταστραφέντες ἀπῄεσαν . 
Ἱεροὶ λόγοι δ# ἔτει δεκάτῳ περιήκοντι τῆς ἀσθενείας ἐπελθὸν φάσμα ἔλεγε τοιάδε , ἐγὼ τὴν αὐτὴν νόσον νοσήσας περιιόντι τῷ δεκάτῳ ἔτει , βουλομένου τοῦ Ἀσκληπιοῦ πορευθεὶς ἐπὶ τοὺς τόπους , ἐν οἷς ἡ νόσος ἤρξατο συλλέγεσθαι , ἀπηλλάγην . 
τοιαῦτ’ ἦν τὰ λεχθέντα καὶ ἐδόκει γεγράφθαι · 
διήγομεν δὴ καὶ τότε περὶ τὸ ἱερὸν τοῦ Διὸς τοῦ 
Ὀλυμπίου . 
χειμὼν δ’ ἦν ὀλίγον μετὰ τροπὰς , ὁ δ’ ἀὴρ ἤπιος . 
χρησθέντων δὲ τούτων ἦν οἷον εἰκὸς χαρά τε καὶ ὁρμὴ θαυμαστὴ πρὸς τὴν ἔξοδον . 
ἀπέχει δὲ ὁ Αἴσηπός τε καὶ τὰ ἐπ’ αὐτῷ θερμὰ ὕδατα δυοῖν ἡμερῶν ὁδὸν τοῦ περὶ τὸ ἱερὸν τόπου τούτου . 
καί μοι τὸ σῶμα ἐκεῖ πρῶτον ὑπώλισθε , χειμῶνος ὥρᾳ ψυγὲν , ὑσθέντι λαμπρῶς ἐπὶ λουτροῖς πολλοῖς , ἑσπέρας ἤδη πρὸς τὸ χωρίον καὶ τὴν ἔπαυλιν ἀπελαύνοντι τὴν ἐμαυτοῦ πλησίον οὖσαν , ὥς γ’ οὑτωσὶ φάναι . 
πρὸς μέντοι τὸν παρόντα καιρὸν καὶ ἀφ’ ὧν ἐπανῄειν καὶ πλείω ἦν τοῦ δέοντος καὶ τούτοις δὴ ἐπιγίγνεται ἡ εἰς Ἰταλίαν δυσχερὴς ἔξοδος ὀλίγαις ὕστερον ἡμέραις . 
ταῦτα μὲν δὴ προεγεγόνει πρότερον ἔτει δεκάτῳ · 
τότε δ’ ὡς εἰς θεωρίαν ἐστελλόμεθα ὑπ’ εὐθυμίας αἰθρίας τε οὔσης θαυμαστῆς καὶ τῆς ὁδοῦ δεχομένης . 
ἔστι δὲ 
Ποιμανηνὸς χωρίον τῆς Μυσίας καὶ ἐν αὐτῷ ἱερὸν 
Ἀσκληπιοῦ ἅγιόν τε καὶ ὀνομαστὸν , ἐνταῦθα ἐτελέσαμεν σταδίους ἑξήκοντα μάλιστα καὶ ἑκατόν · καὶ τούτων τοὺς ἑξήκοντα σχεδὸν νυκτὸς , ἅτε καὶ προηκούσης τῆς ἡμέρας κινηθέντες , καί τινι καὶ πηλῷ περὶ τοῦτον ἤδη τὸν τόπον ἐνετύχομεν ἐξ ὄμβρων προτέρων οὐ ῥᾳδίῳ διεξελθεῖν · ἡ δὲ πορεία ἐγίγνετο ὑπὸ λαμπάδων . 
ἐνταῦθα δὴ παντελῶς οἱονεὶ καθιερώμην τε καὶ εἰχόμην , καί μοι πολλὰ μὲν εἰς αὐτὸν τὸν σωτῆρα ἐποιήθη μέλη , ὡς ἔτυχον καθήμενος ἐπὶ τοῦ ζεύγους · πολλὰ δὲ εἴς τε τὸν Αἴσηπον καὶ Νύμφας καὶ τὴν Θερμαίαν Ἄρτεμιν , ἣ τὰς πηγὰς τὰς θερμὰς ἔχει , δοῦναι λύσιν ἁπάντων ἤδη τῶν δυσχερῶν , καὶ καταστῆσαι πάλιν εἰς τὸ ἐξ ἀρχῆς . 
ὡς δὲ ἐγενόμην ἐν τῷ Ποιμανηνῷ , χρηματίζει τε ὁ θεὸς καὶ ἐπίσχει τινὰς ἡμέρας · καὶ καθαίρει τὴν ἄνω , καὶ σχεδὸν οὐκ εἰσάπαξ . 
καὶ γίγνεται ὄναρ ἀνθρώπῳ γεωργῷ , ὃς ἐμὲ οὐκ ᾔδει πω , πλὴν ὅσον ἤκουεν · ἐδόκει τινὰ αὑτῷ λέγειν ὅτι Ἀριστείδης ἐχίδνης κεφαλὴν ἐξεμημεκὼς εἴη . 
ταύτην δὲ ἰδὼν τὴν ὄψιν φράζει τῶν ἐμῶν τινὶ , ὁ δ’ ἐμοί . 
καὶ τοῦτο μὲν δὴ τοιοῦτον . 
ὡς δ’ ἀπέπεμπεν ἐπὶ τὸν Αἴσηπον , λουτρῶν μὲν ἐκείνων αὐτόθεν προσέταξεν ἀπέχεσθαι , τὴν δ’ ἄλλην δίαιταν ἔφραζεν ἐφ’ ἡμέρᾳ . 
κἀνταῦθα δὴ καθαρμοί τε ἐγίγνοντο ἐπὶ τοῦ ποταμοῦ ὑπὸ σπονδῶν καὶ καθάρσεις οἴκοι δῑ ἐμέτου . 
καὶ τριῶν ἢ τεττάρων ἡμερῶν διαγενομένων γίγνεται φωνὴ δῑ ὀνείρατος , ὅτι πέρας τε ἔχοι καὶ ἐπανήκειν δεῖ . 
ἦν οὖν οὐ μόνον τελετῇ τινι ἐοικὸς , οὕτω θείων τε καὶ παραδόξων τῶν δρωμένων ὄντων , ἀλλὰ καὶ συνέπιπτέ τι θαυμαστὸν ἀηθείᾳ , ἅμα μὲν γὰρ ἦν εὐθυμεῖσθαι , χαίρειν , ἐν εὐκόλοις εἶναι καὶ τῆς ψυχῆς καὶ τοῦ σώματος , ἅμα θ’ οἷον ἀπιστεῖν εἴ ποτε ταύτην ἰδεῖν ἐξέσται τὴν ἡμέραν , ἐν ᾗ τις ἐλεύθερον αὑτὸν τῶν τοσούτων πραγμάτων ὄψεται , πρὸς δὲ καὶ δεδιέναι μή πού τι τῶν εἰωθότων αὖθις συμβὰν λυμήνηται ταῖς περὶ τῶν ὅλων ἐλπίσι . 
κατεσκεύαστο μὲν οὕτω τὰ τῆς γνώμης καὶ μετὰ τοιαύτης ἡδονῆς ἅμα καὶ ἀγωνίας ἡ ἀναχώρησις ἐγίγνετο · θεῶν δὲ οὕτω διδόντων ἐγένετο ἀπὸ τούτων ἤδη τῶν χρόνων μεταβολὴ περὶ πᾶν τὸ σῶμα καὶ τὴν δίαιταν σαφὴς , καὶ τόν τε ἀέρα ὑπῆρξε μᾶλλον φέρειν καὶ ὁδοιπορεῖν ἐπιεικῶς οὐδὲν ἔλαττον τῶν πρὸς ὑπερβολὴν ἐρρωμένων . 
καὶ τῶν σκεπασμάτων τὰ περιττὰ ἀφῃρέθη , οἵ τε ἀνώνυμοι κατάρροι καὶ σφάκελοι περὶ τὰς φλέβας καὶ τὰ νεῦρα ἀπεπαύσαντο . 
τροφὴ δέ πως ἤδη διῳκεῖτο καὶ ἀγῶνας ἐντελεῖς ἠγωνιζόμεθα οἴκοι τε κἀν τοῖς δημοσίοις . 
καὶ δὴ καὶ πόλεις εἰσήλθομεν ἡγουμένου τοῦ θεοῦ μετὰ τῆς ἀγαθῆς φήμης καὶ τύχης . 
καὶ χρόνοις δὴ ὕστερον ἡ λοιμώδης ἐκείνη συνέβη νόσος , ἧς ὅ τε σωτὴρ καὶ ἡ δέσποινα Ἀθηνᾶ περιφανῶς ἐρρύσαντό με . 
καὶ ἓξ μῆνας μέν τινας θαυμαστῶς ὡς τὸ μετὰ τοῦτο διήγαγον · ἔπειτα ἡ ξηρότης πολλὴ ξυνέβη καὶ ἕτερα ἠνώχλησεν · ἃ πάντα ὁ θεὸς καθίστη τε καὶ σὺν αὐτῷ γε εἰρῆσθαι καθίστησι ταῖς ἐφημέροις διαίταις καὶ προρρήσεσι . 
τότε δ’ οὖν ὡς ἐπανῆλθον ἀπὸ τοῦ Αἰσήπου , εὐθὺς μὲν προσιόντος ἐγίγνοντο φῆμαι καὶ παιδίων καὶ ἄλλων ἀγαθαὶ καὶ παίζοντα ἐν αὐτοῖς ἐβόα , καλῶς κυρίῳ . 
καὶ ἡ τροφὸς εὐθὺς ἀνειστήκει καὶ ἀπήντα καὶ ἔρρωτο καὶ ἦν ἅπερ εἰκὸς ἐν τοῖς τοιούτοις . 
ἔπειτα κελεύει ὁ θεὸς ὡς δεῖ ἀντὶ τοῦ κατορυχθῆναι ἐπαμήσασθαι τῆς λευκῆς γῆς , τὸν ἐν παλαίστρᾳ δὴ τρόπον , βεβαιότητος οὕνεκα καὶ ὡς εἴη τρόπον τινὰ καὶ τοῦτο ἐκπεπληρωμένον · ἔτι δὲ λούσασθαι ψυχρῷ , τὸ δ’ ἦν ἄρα χιόνι λούσασθαι · οὕτω πάντα κατεῖχεν ἡ χιὼν , καὶ ἔδαφος καὶ δένδρα καὶ κρήνας . 
καὶ δῆλον δὴ ὅτι καὶ ταῦτα ὑπηκούομεν ἀσμένως . 
τοιαῦτα μὲν κατὰ τὴν πορείαν τὴν ἐπ’ Αἴσηπον καὶ τὴν ἐκεῖθεν αὖθις ἀναστροφήν . 
ἦν δὲ ἡγεμὼν τῆς Ἀσίας τότε ἀνὴρ καὶ μάλα τῶν γνωρίμων Σεβῆρος τῶν ἀπὸ τῆς ἄνωθεν Φρυγίας · περὶ ὃν θαυμαστὰ ἐπράχθη τῷ θεῷ , διαφέροντα ἐμοί · περὶ ὧν ἴσως ἐφεξῆς ἂν εἴη λέγειν . 
τὸ μὲν οὖν πρῶτον , ὥσπερ ἔφην , οὕτω παρέστη μοι διελθεῖν εὐθὺς τοὺς περὶ τοῦτο εὐεργεσίας . 
ἔπειτ’ ἔδοξεν ἀνελθεῖν ἐπὶ τοὺς ἄνω χρόνους καὶ τὰς ἄλλας προδιηγήσασθαι παρὰ τοῦ θεοῦ τιμὰς εἰς τὸ δυνατόν · πρῶτον μὲν τὰς εἰς τοὺς λόγους γενομένας καὶ ὅσαι τοιαῦται , ἔπειτα τὰς ἐπὶ τῶν πράξεων τῶν κατὰ τὰς ἡγεμονίας . 
ἔπειθ’ ὅταν συμβαίνῃ κἀκ τῶν χρόνων , ὅρος τις κείσεται τοῦ προτέρου λόγου , πρὸς ὃν τὰ λοιπὰ συνάπτειν δεήσει . 
ἐνιαυτὸν μὲν γὰρ μάλιστα τὸν πρῶτον τῆς ἀσθενείας ἐξέλιπον τὴν περὶ τοὺς λόγους διατριβὴν , οἷα ἐν τοσούτοις τε καὶ τοιούτοις πράγμασι τοῦ σώματος , καὶ ἅμα ἀπηλγήκειν . 
καθημένῳ δέ μοι ἤδη ἐν Περγάμῳ κατὰ τὴν κλῆσίν τε καὶ ἱκετείαν γίγνεται παρὰ τοῦ θεοῦ πρόσταγμα καὶ παράκλησις , μὴ προλιπεῖν τοὺς λόγους . 
ὅ τι μὲν δὴ πρῶτον τῶν ὀνειράτων ἀφίκετο , ἢ πῶς ἕκαστον ἔχον τοῖς ἅπασιν , ἀμήχανον εἰπεῖν ὑπὸ πλήθους ἐτῶν . 
ἦν δ’ οὖν ἐκεῖνά τε τῶν παρακλητικῶν , σοὶ πρέπουσι λόγοι σὺν 
Σωκράτει καὶ Δημοσθένει καὶ Θουκυδίδῃ κατὰ πρώτας εὐθὺς γενόμενα . 
καὶ δὴ καὶ τῶν ὑπὲρ ἡμᾶς τοῖς χρόνοις ἐνδόξων ἐδείχθη τις , ὡς ἂν μάλιστα ἐκινήθην εἰπεῖν . 
καὶ τό γε σφόδρα πρῶτον ἀπάρξασθαί με ἐκέλευεν ἑαυτῷ προσελθόντα εἰς τὴν στοὰν τοῦ ἱεροῦ τὴν πρὸς τῷ θεάτρῳ τῶν αὐτοσχεδίων δὴ τούτων λόγων καὶ ἀγωνιστικῶν · καὶ συνέβη οὑτωσί . 
θεωρία τις ἦν ἐν τῇ πόλει πάνυ λαμπρὰ , ἢ ταύρων θήρα μοι δοκεῖν , ἤ τι τοιοῦτον . 
οἵ τε οὖν ἐκ τοῦ ἱεροῦ καταδεδραμήκεσαν πάντες ἥ τε πόλις περὶ ταῦτα εἶχε . 
καταλελείμμεθα δὲ ἐν τῷ ἱερῷ τῶν γνωριμωτέρων θεραπευτῶν δύο , ἐγώ τε καὶ Νικαεὺς , ἀνὴρ τῶν ἐστρατηγηκότων Ῥωμαίοις , Σηδᾶτος ὄνομα , τὸ δ’ ἀρχαῖον Θεόφιλος . 
καθήμεθα οὖν ἐν Ὑγιείας , οὗ ὁ Τελεσφόρος , καὶ διεπυνθανόμεθα ἀλλήλων ὥσπερ εἰώθειμεν εἴ τι καινότερον εἴη παρηγγελκὼς ὁ θεός · καὶ γάρ πως ἔστιν ἃ καὶ παραπλήσια ἐκάμνομεν . 
ἔφην οὖν ἐγὼ μὴ ἔχειν ὅ τι χρήσομαι , προστετάχθαι γάρ μοι ἴσα καὶ πέτεσθαι , μελέτην λόγων ἀναπνεῖν οὐ δυναμένῳ , καὶ ταύτην ἐνταυθοῖ · λέγων αὐτῷ τὴν στοὰν καὶ τὸ ὄναρ διηγοῦμαι . 
καὶ ὃς ἀκούσας , τί οὖν , ἔφη , ποιήσεις , καὶ πῶς ἔχεις ; 
τί δ’ ἄλλο γε , ἔφην , ἢ ἅπερ δυνατὸν , ταῦτα ποιήσω , περιβαλλόμενος θοἰμάτιον , στὰς οὑτωσὶ , τὸ πρόβλημα ἀποσημήνας αὐτὸς πρὸς ἐμαυτὸν , καὶ μίκρ’ ἄττα ὑπαρξάμενος εἶτ’ ἀπαλλάξομαι , καὶ οὕτως ἀφωσίωταί μοι ; 
μηδαμῶς , ἔφη , μὴ οὕτως . 
ἀλλ’ ἐμέ τ’ ἀκροατὴν ἔχεις τουτονὶ καὶ ἀγώνισαι πάσῃ προθυμίᾳ · δυνάμεως δὲ μελήσει τῷ θεῷ . 
τί οἶσθα εἰ καὶ εἰς πλέον φέρει τὸ ὄναρ ; 
καὶ ἅμα διηγεῖταί μοι ἔργον τοῦ θεοῦ θαυμαστὸν , ὥς τινι κάμνοντι προστάξας οὕτω διαγωνίσασθαι συμβάντος ἱδρῶτος δῑ ἀγωνίαν λύσειε τὸ νόσημα πᾶν . 
ἐδόκει χρῆναι οὕτω ποιεῖν . 
καὶ λαλούντων ἡμῶν καὶ βουλευομένων ἐπεισέρχεται Βίβλος ἐκ τρίτων , θεραπευτὴς τῶν παλαιῶν καί τινα τρόπον πρόθυμος περὶ λόγους . 
οὗτος καὶ τὸ πρόβλημα ἦν ὁ προβαλών · καὶ ἦν γε τὸ πρόβλημα τοιόνδε · μέμνημαι γὰρ , ἅτε καὶ πρῶτον λαβών · Ἀλεξάνδρου , φησὶν , ἐν Ἰνδοῖς ὄντος συμβουλεύει 
Δημοσθένης ἐπιθέσθαι τοῖς πράγμασιν . 
εὐθὺς μὲν οὖν ἐδεξάμην τὴν φήμην τὸν Δημοσθένη τε αὖθις λέγοντα καὶ τοὺς λόγους ὄντας περὶ τῆς ἡγεμονίας . 
καὶ μικρὸν ἐπισχὼν ἠγωνιζόμην , καὶ τά τε δὴ τῆς ἄλλης δυνάμεως ἦν οἷα θεοῦ παρασκευάζοντος , καὶ ἔδοξεν ὁ τοῦ ἐνιαυτοῦ χρόνος οὐ σιωπῆς , ἀλλ’ ἀσκήσεως εἶναι . 
ἀρχὴ μὲν οὖν αὕτη τῆς μελέτης τῶν λόγων ἡμῖν ἐγένετο , καὶ οὕτως ἐπανήλθομεν . 
ἐγίγνετο δὲ καὶ ἄλλα πολλὰ εἰς ταυτὸν φέροντα , καὶ τὸ δὴ μάλιστα ἐπιρρῶσαν τοιόνδε ἦν . 
Ῥώσανδρος ἦν τῶν φιλοσοφούντων καὶ ἄλλως περὶ τὴν τοῦ θεοῦ θεραπείαν ἐπιμελής · οὗτος ἐδόκει μοι παρ’ ἀνδρὸς φιλοσόφου τῶν ἐπιφανῶν ἀρτίως διηγγελμένου παρὼν ἑστάναι πρόσθεν τῆς κλίνης , οἷον ἔνθεός τε καὶ σφόδρα ἐσπουδακώς · ἔπειτα λέγειν περὶ τῶν λόγων τῶν ἐμῶν εἰς ὅσον προβεβηκότες εἶεν , μνησθῆναι μὲν δὴ Πλάτωνος καὶ Δημοσθένους , ἐφ’ οἷσπερ ἐμνήσθη ἑκατέρου · 
ἀκροτελεύτιον δ’ ἐπιθεῖναι , παρῆλθες ἡμῖν τῷ ἀξιώματι τὸν Δημοσθένη , ὡς μηδ’ αὐτοῖς ἄρα τοῖς φιλοσόφοις εἶναι ὑπερφρονῆσαι . 
τοῦτο τὸ ῥῆμα πᾶσαν ἐμοὶ τὴν ὕστερον φιλοτιμίαν ἐξῆψε , τοῦτ’ ἐποίησε πᾶν ὅ τι ποιοίην περὶ λόγους ἔλαττον εἶναι τοῦ δέοντος νομίζειν . 
καὶ μέντοι καὶ ὕπαρ αὐτὸς ἐπεσφραγίσατο ὁ θεός . 
μετὰ γὰρ τὴν νύκτα ἐκείνην , ἣ τὸν ὄρθρον ἦγεν , εὐθὺς μελέτην ἐποιούμην , κατ’ ἀρχὰς ἔτι τῶν χρόνων ὥσπερ λέγω · καὶ οἱ παρόντες οὐδέν πω τοῦ ὀνείρατος προπεπυσμένοι , τῶν δὲ λόγων ἀκροώμενοι τότε πρῶτον , μάλιστα δὴ τοῦτο ἐπεσημήναντο τὸ ἀξίωμα . 
καὶ τοῦτο πλεῖστον ἦν αὐτοῖς τοῦ θορύβου . 
χρόνῳ δ’ ὕστερον εἰς τὸν Ῥώσανδρον φέρον τοιόνδε μοι γίγνεται . 
ἐδόκουν ἐν Διὸς Ὀλυμπίου χωρίῳ κατὰ δή τινα διατριβὴν ἤτοι πρὸς ἐμαυτὸν διανοηθῆναι ἤ τινα δεικνύναι μοι καὶ φράζειν ὡς ὁ Ῥώσανδρος δύναται δηλοῦν τὸν θεὸν , καὶ τὴν ἀπόδειξιν αὐτοῦ ποιεῖσθαι διὰ γραμμῆς τινος ὥσπερ οἱ γεωμέτραι , γράψαντα δύ’ ἑξῆς ὀνόματα ἐπὶ τῆς γῆς ἐξ ἴσου , τὸ μὲν Ῥώσανδρος , τὸ δὲ ἕτερον Θεόδοτος · καί πως τοῦτο Θεοδώτης ἦν ἐν τῇ γραφῇ . 
σαφὲς δ’ εἶναι τοῦτό γε , ὡς ἄρα ὁ Θεόδοτος ὁ ἰατρὸς τὸν θεὸν δηλοῖ , ταυτὸν οὖν δύνασθαι καὶ τὸν 
Ῥώσανδρον , ἐπείπερ ἴσον γε Ῥώσανδρος καὶ Θεόδοτος . 
τοσαῦτα μὲν περὶ τοῦ ὀνόματος ἐδήλωσε τοῦ Ῥωσάνδρου . 
συνέβαινε δέ μοι λαμβάνοντι μὲν τὰ προβλήματα καὶ καθισταμένῳ πρὸς τὸν ἀγῶνα ἀπορεῖσθαι καὶ μόλις ἀναφέρειν , ἐπιλείποντος τοῦ πνεύματος , προϊόντι δὲ τῶν προοιμίων ῥᾷον ἴσχειν ἤδη καὶ ἀναπνεῖν οἵῳ τε εἶναι , καὶ προϊόντος ἀεὶ τοῦ λόγου δυνάμεως ἐμπίπλασθαι μετὰ κουφότητος , καὶ συνείρειν οὕτως ὥσθ’ ἕπεσθαι μόλις τοὺς ἀκροωμένους . 
καὶ ἦν δὴ τὸ θέαμα κρεῖττον ἢ τὸ ἀκρόαμα γνώμην γ’ ἐμήν . 
ἐγένετο δὲ καὶ ἄλλοις ὀνείρατα ὑπὲρ ἐμοῦ φέροντα εἰς ταυτόν . 
τοῦτο μὲν Εὐάρεστος Κρὴς , τῶν ἐν φιλοσοφίᾳ διατριβόντων ἐλθὼν ἀπὸ Αἰγύπτου καθ’ ἱστορίαν τῶν περὶ τὸν θεὸν , γνώριμος καὶ συνήθης ἐμοὶ γεγονὼς ἐπὶ τῆς ἐν Αἰγύπτῳ διατριβῆς , ἔφη προστάξαι τὸν θεὸν αὑτῷ προτρέπειν ἐμὲ πρὸς τοὺς λόγους , ὡς παντὸς μᾶλλον ἐμοὶ προσήκοντος · τοῦτο δὲ Ἑρμοκράτει Ῥοδίῳ ποιητῇ μελῶν ὄναρ γίγνεται , ὡς αὐτὸς ἔφη πρὸς ἐμὲ ὁ Ἑρμοκράτης . 
ἐξελελοίπειν δ’ , οἶμαι , μίαν ἢ δευτέραν τινὰ ἡμέραν , ἔπειτ’ Ἀριστείδης ἀγανακτήσει καὶ φήσει τὸν στόμαχον ἀλγεῖν , οὐκ ἐθέλων λέγειν . 
οὕτω μὲν ἁπανταχόθεν εἰς συνέχειαν κατέστη τὸ πρᾶγμα . 
συνεκρότει δὲ καὶ προὐβίβαζε πολλαχῆ τὴν δύναμιν . 
τῶν τε γὰρ παλαιῶν ἀνδρῶν ἐν οἷς χρὴ διατρίβειν ἔφρασε , καὶ ποιητῶν λέγω καὶ τῶν ἄλλων , καί τινων καὶ καιρὸν ἔταξε τῆς χρήσεως · 
καί μοι πάντες οὗτοι μετ’ ἐκείνην τὴν ἡμέραν ἑταῖροι σχεδὸν ἐφάνησαν , τοῦ θεοῦ προξενήσαντος . 
καὶ μὴν τό γε πλεῖστον καὶ πλείστου ἄξιον τῆς ἀσκήσεως ἡ τῶν ἐνυπνίων ἦν ἔφοδος καὶ ὁμιλία . 
πολλὰ μὲν γὰρ ἤκουσα νικῶντα καθαρότητι καὶ λαμπρῶς ἐπέκεινα τῶν παραδειγμάτων , πολλὰ δ’ αὐτὸς λέγειν ἐδόκουν κρείττω τῆς συνηθείας καὶ ἃ οὐδεπώποτε ἐνεθυμήθην · ὧν ὅσα γε ἐμνήσθην ἐν ταῖς ἀπογραφαῖς τῶν ὀνειράτων ἔστησα , ἐν οἷς ὅ τε ὑπὲρ τοῦ δρόμου λόγος λεχθείς ἐστιν , ὅτε ἐκέλευε χρῆσθαι δρόμῳ , καὶ πολλὰ ἕτερά ἐστι . 
καὶ ἐν τοῖς βιβλίοις ἐνέσπαρται τοῖς ἡμετέροις Ἀθηνᾶς τε ἐγκώμιον καὶ Διονύσου καὶ ἑτέροις ὡς ἕκαστόν που συμβαίνοι . 
πολλὰ δὲ καὶ προβλήματα ἀφίκετο καὶ ὅπως χρὴ τὸ σύμπαν μεταχειρίσασθαι παρεδείχθη , χωρὶς τῶν εἰς μνήμην δῑ ἀκριβείας ἐλθόντων ῥημάτων . 
ἦν δέ τις καὶ οὗτος τρόπος , φέρων εἰς ἐπίδοσιν , ὁ τῆς ἀδήλου παρασκευῆς · ἔδει γὰρ ἀναστῆναι κεκεντρωμένον εἰς λόγους καὶ παρεσκευασμένον ἐκ νυκτὸς , ὥσπερ ὅταν ἀθλητὴς προγυμνάσηται τὰ ἑωθινά . 
ἧκε δέ ποτε καὶ τοιοῦτον ἐπίταγμα , πλέξαι λόγον διὰ ψιλοῦ τοῦ νοῦ , καθάπερ διὰ ῥημάτων , καί μοι δῆλον ἦν ὅτι πολύνοιαν εἰσηγοῖτο ὁ θεός . 
ὅτι δ’ οὖν ἡ τῶν λόγων ἕξις ἡμῖν σὺν αὐτῷ γ’ εἰρῆσθαι , εἰ τὰ μάλιστα καὶ πρόσθεν μὴ σφόδρα εὐκαταφρόνητος ἦν , ἑτέρα τις ἐξ ἑτέρας ἐγένετο αὐτοί τε σύνισμεν καὶ ὑπὸ τῶν εἰδότων γνωρίζεται . 
καὶ δὴ Πάρδαλός ποτε ἐκεῖνος , ὃν ἐγὼ φαίην ἂν ἄκρον τῶν ἐφ’ ἡμῶν Ἑλλήνων γενέσθαι γνῶναι λόγους , ἐτόλμησεν εἰπεῖν πρὸς ἐμὲ καὶ διισχυρίσασθαι , ἦ μὴν νομίζειν τύχης συνηθείᾳ συμβῆναί μοι τὴν νόσον , ὅπως τῷ θεῷ συγγενόμενος ἐπιδοίην ταύτην τὴν ἐπίδοσιν . 
ὅσα δὲ ἄλλα ἢ ’κεῖνος εἰώθει φθέγγεσθαι κοσμῶν τοὺς ἡμετέρους λόγους , ἢ τῶν ἄλλων πρεσβυτῶν οἱ βέλτιστοι καὶ γνωριμώτατοι κατ’ ἐκείνους τοὺς χρόνους , ἔξω τῆς τε ὑποθέσεως καὶ ἅμα τῆς γνώμης τῆς ἐμῆς λέγειν ἐστίν . 
ἀλλ’ ὄναρ εἰπεῖν βούλομαι . 
ἐν χωρίῳ μὲν ἐδόκουν εἶναι οὗπερ ἐτράφην , παρεῖναι δὲ Ῥουφῖνον , οὗ τὰ μεγάλα ἀναθήματα καὶ νεὼς ὁ πολυειδής · καὶ δῆτα τά τε ἄλλα χαίρειν αὐτόν μοι διαφερόντως καὶ φάναι εἰς τὸ μέσον ποῦ νῦν ἂν ἦν εἰ περιῆν ὁ δεῖνα ὁ μελετητής . 
οὕτω γὰρ εἰπεῖν τῷ ῥήματι , τὸν κορυφαῖον δὴ λέγοντα τῶν ἐφ’ ἡμῶν . 
καὶ αὐτὸς συνεὶς εἰπεῖν πρὸς τουτονὶ Βάσσον , ὁρᾷς οἷα ὁ θεὸς περὶ ἐμοῦ λέγει , οὗτος ὁ Ῥουφῖνος δή ; 
ἐκέλευε δὲ καὶ συντιθέναι λόγους , οὐ μόνον ἐκ τοῦ παραχρῆμα ἀγωνίζεσθαι , καὶ προσέτι γε ἐκμανθάνειν ἔστιν ὅτε κατὰ ῥῆμα . 
καί μοι τὸ πρᾶγμα πολλὴν παρεῖχε τὴν ἀπορίαν , οὐδὲν τῶν ὕστερον οὔτ’ ἐνθυμηθῆναι δή που δυναμένῳ οὔτε πιστεῦσαι τί ποτ’ αὐτῷ βούλεται ταῦτα . 
πάνυ γοῦν ἐν τούτοις ἐμοὶ ** 
ποῦ δὲ ἔξεστι σχολάσαι , τοσοῦτον σωθῆναι πρότερον ἦν · τῷ δὲ , ὡς ἔοικεν , ἅμα μὲν σοφίσματα ταῦτ’ ἦν εἰς τὰ παρόντα , ἅμα δ’ ἐδόκει τι κρεῖττον αὐτῷ ἢ σῶσαι μόνον . 
ἔσωζεν οὖν διὰ πλείονος ἀξιῶν ἢ ὅσου περ ἦν τὸ σωθῆναι . 
καὶ δὴ καὶ ὀδόντας ἀλγῶν ποτε ἔτυχον καὶ οὔτε διᾶραι τὸ στόμα οἷός τ’ ἦν , ἀπορίᾳ τε εἰχόμην δεινῇ · ὁ δὲ προστάττει τῶν λόγων τινὰ ἀναγνῶναι τῶν πεποιημένων μοι τοῖς φίλοις ἐπαγγείλαντα συνουσίαν . 
εἶχον δὲ τότ’ ἐν χερσὶ τὸν τρίτον τῶν εἰς αὐτὸν λόγων · 
τοῦτον ἀνέγνων διὰ τέλους , καὶ πρὶν ἅπαντα διελθεῖν , τῆς ὀδύνης ἀπαλλάγμην . 
ἐνῆγε δέ με καὶ πρὸς τὴν τῶν μελῶν ποίησιν . 
ἀρχὴ μὲν οὖν τις ἐγένετο ἐν Ῥώμῃ ἐξ Ἀπόλλωνος . 
ἦλθε γάρ μοι ἐνύπνιον φράζον τόν τε Παιᾶνα ὡς δέον ποιῆσαι τῷ θεῷ καὶ ἅμα τὴν ἀρχὴν αὐτοῦ , καὶ εἶχεν οὕτω πως , Φορμίγγων ἄνακτα Παιᾶνα κληίσω . 
ἠπόρησα μὲν δὴ ὅ τι χρήσομαι , διὰ τὸ μήπω πρόσθεν ἐμαυτοῦ πεῖραν ἐσχηκέναι περὶ ταῦτα · ἀλλ’ ἐδόκουν παντελῶς ἔχειν ἀδυνάτως , ὅμως δ’ ἐνεχείρησα καὶ τῆς ἀρχῆς οἷον ἐπὶ βάθρας ἐχόμενος ἐπέρανα τὸ ᾆσμα ἐν δυοῖν στροφαῖν , καὶ τρίτην , οἶμαι , τινὰ ἐπήγαγον , ἣν καλοῦσιν οἱ γραμματικοί μοι δοκεῖν ἐπῳδόν . 
καὶ ἄρτι τε ἀπείργαστο τὸ ᾆσμα καὶ προσαγγέλλει μοί τις ἑορτὴν Ἀπόλλωνος εἶναι , Ἀπολλώνια , ἐν ᾗ τὴν ἱπποδρομίαν Ῥωμαῖοι ποιοῦσι τῷ θεῷ . 
τοῦτο μὲν δὴ τοιοῦτον ἐγένετο . 
καὶ τύχῃ δή τινι θείᾳ ὡς ἀνεκομιζόμεθα ἐκ τῆς Ἑλλάδος συμβάντος χειμῶνος , πρῶτον μὲν εἰς Δῆλον , ἔπειτα εἰς Μίλητον ἀπεσώθημεν , ἀμφοτέρας ἱερὰς Ἀπόλλωνος . 
ἄξιον δὲ καὶ τοῦτο ἀποδοῦναι τῷ Ἀπόλλωνι τῷ Δηλίῳ τε καὶ σωτῆρι , ἐπειδήπερ ἐνταῦθ’ ἥκομεν τοῦ λόγου . 
ὡς γὰρ ἐξέβην εἰς τὴν 
Δῆλον , ἀχθεσθεὶς τῷ κυβερνήτῃ , ταραχώδει τε ὄντι καὶ ὑπεναντία τοῖς ἀνέμοις πλέοντι , καὶ οἷον ἀροῦντι τὸ πέλαγος , εὐθὺς ὅρκῳ καταλαμβάνω ἦ μὴν μήτε ἐκπλεύσεσθαι δυοῖν ἡμερῶν , ἀλλ’ εἰ φίλον αὐτῷ , πλείτω , ἔφην , ἐφ’ αὑτοῦ . 
κἀγὼ μὲν τῷ θεῷ θύσας καὶ διατρίψας ὅσον οἷός τ’ ἦν περὶ τὸ ἱερὸν , εἰσελθὼν εἰς τὸ δωμάτιον καὶ προειπὼν τοῖς οἰκέταις , ἂν ἀφίκηταί τις ἐκ πλοίου , χαίρειν κελεύειν , ἀνεπαυόμην ἐν τῷ λιμένι τῶν Δηλίων . 
οἱ δ’ ἧκον οἴνῳ βεβαρηότες οἱ ναῦται περὶ πρῶτον ὕπνον σχεδὸν , καὶ προστάντες ἔκοπτον τὴν θύραν , καὶ ἐκέλευον ἐξιέναι καὶ χρῆσθαι πλῷ · καὶ γὰρ εἶναι θαυμαστὸν οἷον . 
ἀποκριναμένων δὲ τῶν παίδων ὅτι ληροῖεν καὶ οὐδ’ ἂν εἴ τι γίγνοιτο κινησοίμην , ἀπιόντες ᾤχοντο πρὸς ὀργὴν , ὡς δὴ μεγάλων στερόμενοι . 
ἀλεκτρυόνων τε ᾠδαὶ πλησίον ἦσαν , καὶ καταρρήγνυται σκηπτὸς ἐξαίσιος , καὶ ἡ θάλαττα ἠλαύνετο λαίλαπι ἀγρίᾳ καὶ πάντα ἐπεκλύζετο , καὶ τὰ πλοιάρια τὰ ἐν τῷ λιμένι τὰ μὲν εἰς τὴν γῆν ἐξέπιπτε , τὰ δ’ ἀλλήλοις ἐνέπιπτε καὶ συνετρίβετο · ἡ δ’ ὁλκὰς ἡ κομίζουσα ἡμᾶς ἀπορραγέντων τῶν καλωδίων ἐκυλινδεῖτο ἄνω καὶ κάτω , καὶ μόλις σὺν βοῇ πολλῇ καὶ ταραχῇ τῶν ναυτῶν διασώζεται · καὶ ἐπιγίγνεται ὕδωρ ἐξ οὐρανοῦ πολὺ καὶ λάβρον , καὶ ἐν τῇ νήσῳ θόρυβος ἦν ὥσπερ ἐν νηί . 
ἅμα δὲ τῇ ἕῳ παρῆσαν μὲν οἱ φίλοι σπουδῇ , οὓς ἔτυχον ἀνειληφὼς ἰδίοις τέλεσι πλέων , εὐεργέτην , σωτῆρα ὀνομάζοντες , συγχαίροντες τῆς παρὰ τῶν θεῶν προνοίας · παρῆσαν δὲ καὶ οἱ ναῦται χάριν ἤδη εἰδότες καὶ θαυμάζοντες ἐξ οἵων κακῶν ἐπικειμένων ἐσώθησαν . 
τὸ μὲν κέρδος τοσοῦτον καὶ ὁ μισθὸς τοῦ ᾄσματος , ὥσπερ Σιμωνίδῃ παρὰ τῶν Διοσκούρων φασὶ γενέσθαι , τὸ σωθῆναι μόνον ἀνθ’ ὧν εἰς αὐτοὺς ἐποίησε , πλὴν ὅσον ἡμεῖς γε οὐ μόνοι τότε , ἀλλὰ καὶ οἱ φίλοι μεθ’ ἡμῶν ἐσώθησαν . 
ἐχέτω δὲ ὁπότερά τις βούλεται εἴτε τοῦ Παιᾶνος ταύτην γενέσθαι τὴν ἐπικαρπίαν καὶ χάριν καὶ διὰ τοῦτο ὑπάρξαι σωθῆναι εἴτε τοῦτο μὲν πάντως ἂν οὕτω γενέσθαι , τὸν δὲ θεὸν προειδότα ἐφ’ ἅπασι τοῖς μέλλουσι σημῆναι τοῦτο μὲν ὡς ἐν θαλάττῃ κίνδυνοί τε συμβήσονται καὶ ἐξ αὐτῶν σωτηρίαι , τοῦτο δὲ ὡς τῶν περὶ τὸ σῶμα ἀποριῶν ἔσται παιὼν αὐτός τε καὶ τῶν αὐτοῦ παίδων ὁ πρῶτός τε καὶ πάντα παύειν εἰδὼς ὁπόσοις κάμνουσιν ἄνθρωποι . 
λόγος δὲ ἥκει λόγῳ συνεχὴς καὶ λέγωμεν πάλιν ὡς μετὰ τῶν ἄλλων ὁ σωτὴρ Ἀσκληπιὸς καὶ τοῦτ’ ἐπέταξεν ἡμῖν , διατρίβειν ἐν ᾄσμασι καὶ μέλεσι , καὶ δὴ καὶ παίζειν τε καὶ τρέφειν παῖδας . 
ὅσα μὲν δὴ καὶ ἄλλα τῆς συμβουλῆς ταύτης ἀπελαύσαμεν εἰς εὐθυμίαν καὶ τὸ ἀνταρκεῖν ἀπέραντον ἂν εἴη λέγειν , τὰ δ’ ᾄσματα ᾖδον οἱ παῖδες , καὶ ὁπότε ἢ πνίγεσθαι συμβαίνοι , τοῦ τραχήλου ταθέντος ἐξαίφνης ἢ τοῦ στομάχου καταστάντος εἰς ἀπορίας , ἤ τις ἄλλη γένοιτο ἄπορος προσβολὴ , παρὼν ἂν Θεόδοτος ὁ ἰατρὸς καὶ μεμνημένος τῶν ἐνυπνίων ἐκέλευε τοὺς παῖδας ᾄδειν τῶν μελῶν , καὶ μεταξὺ ᾀδόντων λάθρα τις ἐγίγνετο ῥᾳστώνη , ἔστι δ’ ὅτε καὶ παντελῶς ἀπῄει πᾶν τὸ λυποῦν . 
καὶ τοῦτο δὴ τοσοῦτον κέρδος ἦν καὶ τὸ τῆς τιμῆς ἔτι τούτου μεῖζον · εὐδοκίμει γὰρ καὶ τὰ μέλη παρὰ τῷ θεῷ . 
ἐκέλευε δ’ οὐ μόνον εἰς ἑαυτὸν ποιεῖν , ἀλλὰ καὶ ἑτέρους ἐσήμαινεν , οἷον δὴ Πᾶνα καὶ Ἑκάτην καὶ Ἀχελῶον καὶ εἰ δή τι ἕτερον . 
ἧκε δὲ καὶ παρ’ Ἀθηνᾶς ὄναρ ὕμνον ἔχον τῆς θεοῦ καὶ ἀρχὴν τοιάνδε Ἵκεσθε Περγάμῳ νέοι , καὶ ἕτερον ἐκ Διονύσου , οὗ τὸ ἐπᾳδόμενον ἦν Χαῖρ’ ὦ ἄνα κισσεῦ Διόνυσε . 
ᾀδομένου δ’ αὐτοῦ καθ’ ὕπνον περιέρρει τὰ ὦτα καὶ ἠχὴ θαυμαστή . 
καὶ ἔδει τὸ γόνυ τὸ δεξιὸν κλίναντα ἱκετεύειν τε καὶ καλεῖν Λύσιον τὸν θεόν · καὶ ἔνεστι ταῦτα ἐν τοῖς ᾄσμασι . 
καὶ ἕτερον ἧκεν ἐξ αὐτοῦ 
Διὸς , ὅ τι δὲ ἦν δὴ τούτων ἢ πρῶτον ἢ ὕστερον οὐχὶ μέμνηνται , καὶ ἕτερον ἐκ Διονύσου πάλιν , οὐλοκόμην φράζον προσειπεῖν τὸν θεόν . 
ὤφθη δὲ καὶ ὁ Ἑρμῆς τήν τε κυνῆν ἔχων καὶ τὸ κάλλος θαυμαστὸς καὶ τὴν κίνησιν ὑπερφυής . 
καὶ ᾄδων αὐτὸν καὶ γανύμενος ὡς ῥᾳδίως τε καὶ τὰ προσήκοντα εἰρηκὼς ἀφυπνιζόμην . 
ἔδοξα δὲ καὶ περὶ τῶν ἐν Σμύρνῃ θεῶν ἀκοῦσαι τοῦ τροφέως , οἶμαι , ὡς οὐκ ὀρθῶς αὐτῶν ἐπιλελησμένος τυγχάνοιμι , εἰκὸς γὰρ εἶναι καὶ ταύταις ὕπνου ἐπιμεληθῆναι . 
πλεῖστα δὲ εἰς 
Ἀπόλλω τε καὶ Ἀσκληπιὸν ἐποιήθη κατὰ τὰς τῶν ὀνειράτων ἐπιπνοίας , καὶ τούτων τὰ πολλὰ σχεδὸν ἀπὸ μνήμης οὑτωσὶ , ὁπότε αἰωροίμην ἐπὶ τοῦ ζεύγους ἢ καὶ βαδίζοιμι . 
καὶ δὴ καὶ Μακεδόνι ἀνδρὶ ἑνὶ τῶν συμφοιτητῶν ὄναρ γίγνεται , ὡς ἀπήγγελλεν ἐμοὶ Θεόδοτος , οὐ γὰρ αὐτὸς εἶχε συνήθως ἐμοὶ , ἄντικρυς φέρον εἰς ἐμέ . 
ἐδόκει γὰρ ᾄδειν ἐμὸν παιᾶνα ἐν ᾧ ταύτην τὴν πρόσρησιν εἶναι , Ἰὴ παιὰν 
Ἥρακλες Ἀσκληπιέ . 
καὶ οὕτω δὴ τὸν παιᾶνα ἀπέδωκα ἀμφοτέροις τοῖς θεοῖς κοινόν . 
καὶ τοίνυν καὶ χοροὺς ἔστησα δημοσίᾳ δέκα τοὺς σύμπαντας , τοὺς μὲν παίδων , τοὺς δὲ ἀνδρῶν . 
καὶ συνέβη τι τοιοῦτον . 
ἡνίκα τὸν πρῶτον ἤμελλον ἀνάξειν χορὸν , ἦν ἐν τῷ νεῷ Ῥουφῖνος , οὗ μικρῷ πρόσθεν ἐμνήσθην . 
ἰδὼν οὖν αὐτὸν , εἰς καλὸν ἥκεις , ἔφην , εἰ ἄρα καὶ σχολή σοι · 
μέλλω γὰρ στήσειν χορὸν τῷ θεῷ , καὶ δῆλον δὴ ὅτι ἀκροάσει ἡμετέραν χάριν . 
ἀλλ’ οὐδὲν , ἔφη , δεῖ καλεῖσθαί με ὑπὸ σοῦ , ἀλλὰ καὶ προκέκλημαι ὑπὸ τοῦ θεοῦ · τεκμαίρου δὲ , ἔφη , καὶ τὴν ὥραν , οὐ γάρ πω πρότερον τηνικάδε ἀπήντησα , ἀλλὰ πολὺ ὕστερον εἰώθειν φοιτᾶν . 
ἀλλὰ κέκλημαί γε , ἔφη , καὶ τούτων ἕνεκα καὶ εἰς τὴν ἀγαθὴν τύχην , καί σοι συμπαρεστήξομεν ἡμεῖς , αὑτὸν δὴ λέγων καὶ τὸν Σηδᾶτον , ὃς ἦν ἡμῖν συμφοιτητὴς ἐν τῷ τότε . 
καὶ τοῦτο μὲν περὶ τὴν πρώτην προσαγωγὴν τοῦ χοροῦ συνέβη . 
πάλιν δὲ ἐπὶ τῷ δεκάτῳ τελεσθέντι ἐγὼ μὲν ἕν τι τῶν ᾀσμάτων ἔτυχον παρεικὼς , διὰ τὸ παντελῶς αὐτοσχεδίως τε καὶ ἐκ τοῦ ῥᾴστου πεποιῆσθαι καὶ ὅσον αὐτό φασιν , ἔπειθ’ ἧκεν ὄναρ ἀπαιτοῦν καὶ τοῦτο , καὶ ἀπέδομεν . 
περανθέντων δὲ τούτων ἐδόκει χρῆναι ἀναθεῖναι τρίποδα ἀργυροῦν , ἅμα μὲν τῷ θεῷ χαριστήριον , ἅμα δὲ μνημεῖον τῶν χορῶν οὓς ἐστήσαμεν . 
καὶ ἐμοὶ μὲν παρεσκεύαστο ἐλεγεῖον τοιονδὶ ποιητὴς ἀέθλων τε βραβεὺς αὐτός τε χορηγὸς , σοὶ τόδ’ ἔθηκεν ἄναξ μνῆμα χοροστασίης . 
ἔπειτα δύο τινὰ ἐπὶ τούτοις ἕτερ’ ἦν ἔπη , ὧν τὸ μὲν τοὔνομα εἶχε τοὐμὸν , τὸ δ’ ὅτι προστασίᾳ τοῦ θεοῦ ταῦτα ἐγίγνετο . 
ἐνίκησε δὲ ὁ θεός . 
ᾗ γὰρ ἡμέρᾳ ἔδει γίγνεσθαι τὴν ἀνάθεσιν , ταύτῃ μοι δοκεῖν ἢ μικρόν τι πρὸ αὐτῆς περὶ τὴν ἕω ἢ καὶ ἔτι θᾶττον ἀφικνεῖται θεῖον ἐπίγραμμα ἔχον οὑτωσὶ οὐκ ἀφανὴς Ἕλλησιν Ἀριστείδης ἀνέθηκε μύθων ἀενάων κύδιμος ἡνίοχος . 
τοῦτό τε ἐπιγράφειν ἐδόκουν καὶ τὸ ἀνάθημα ἀναθήσειν ὡς δὴ Διί . 
εὐθὺς οὖν εἰχόμην ἀπρὶξ τοῦ ἐπιγράμματος ἔν τε τῷ ὕπνῳ γανύμενος καὶ ἔτι ἀφυπνιζόμενος , ἐκμελετῶν καὶ στρέφων μὴ λάθῃ με διαφυγόν · καὶ οὕτω δὴ κατεδησάμην . 
μετὰ δὲ ταῦτα βουλευομένοις ἡμῖν κοινῇ περὶ τοῦ ἀναθήματος συνεδόκει καὶ τῷ ἱερεῖ καὶ τοῖς νεωκόροις ἀναθεῖναι ἐν Διὸς Ἀσκληπιοῦ , ταύτης γὰρ οὐκ εἶναι χώραν καλλίω · καὶ οὕτω δὴ τοῦ ὀνείρατος ἡ φήμη ἐξέβη . 
καὶ ἔστιν ὁ τρίπους ὑπὸ τῇ δεξιᾷ τοῦ θεοῦ , εἰκόνας χρυσᾶς ἔχων τρεῖς , μίαν καθ’ ἕκαστον τὸν πόδα , 
Ἀσκληπιοῦ , τὴν δὲ Ὑγιείας , τὴν δὲ Τελεσφόρου . 
καὶ τὸ ἐπίγραμμα ἐπιγέγραπται καὶ ὅτι ἐξ ὀνείρατος προσπαραγέγραπται . 
ἀνέθηκα δὲ καὶ τῷ Διὶ τῷ Ὀλυμπίῳ τὸ ἐπίγραμμα καὶ ἀνάθημα ἕτερον , ὡς πανταχῆ τελέως ἔχειν τὰ χρησθέντα . 
γενομένου δὲ τοῦ ἐπιγράμματος πολὺ δὴ μείζων προθυμία μοι ἐγγίγνεται καὶ ἐδόκει παντὶ τρόπῳ χρῆναι ἀντέχεσθαι τῶν λόγων , ὡς κἀν τοῖς ὕστερον ἀνθρώποις ὄνομα ἡμῶν ἐσόμενον , ἐπειδή γε ἀενάους τοὺς λόγους ὁ θεὸς ἔτυχε προσειρηκώς . 
καὶ τὰ μὲν περὶ τοὺς χοροὺς οὕτως εἶχε . 
χρόνῳ δ’ ὕστερον οὐκ οἶδ’ ὁπόσῳ τινὶ φαντάζομαι τοιάδε . 
ἐδόκουν εἶναι περὶ τὴν ἑστίαν τοῦ Διὸς τοῦ Ὀλυμπίου καὶ πατρῴου , συλλόγου δὲ γιγνομένου δημοτελοῦς περὶ πλήθουσαν ἀγορὰν ἑστῶτα τὸν κήρυκα τὸν ἱερὸν παρ’ αὐτὴν τοῦ θεοῦ τὴν κρηπῖδα ἀνειπεῖν τοὐμὸν ὄνομα σὺν ἅπασι τοῖς περὶ αὐτὸ , ὡς δὴ δημοσίᾳ στεφανουμένου , ὥσπερ ὅταν ἐν ταῖς ἐκκλησίαις χρυσῷ στεφάνῳ στεφανώμεθα , προσθεῖναι δὲ ὅτι λόγων ἕνεκα · βεβαιώσασθαι δ’ αὐτὸ ἑτέρᾳ προσθήκῃ ἐπειπόντα , καὶ γάρ ἐστιν ἀήττητος περὶ λόγους · κεκηρυγμένου δὲ τούτου διαβῆναι εἰς Ἀσκληπιοῦ κῆπον , ὃς ἔστι μοι πρόσθεν τῆς οἰκίας τῆς πατρῴας . 
κἀνταῦθα εὑρεῖν ἐκ δεξιᾶς τοῦ νεὼ μνῆμα κοινὸν ἐμοῦ τε καὶ 
Ἀλεξάνδρου τοῦ Φιλίππου , διαφράγματι μέσῳ διειργόμενον · 
καὶ τὸν μὲν ἐν τῷ ἑτέρῳ κεῖσθαι , ἐν τῷ ἑτέρῳ δὲ αὐτὸς κείσεσθαι . 
ἐπιστὰς δὲ καὶ προκύψας ἀπολαύειν εὐωδίας θαυμαστῆς θυωμάτων , καὶ τούτων τὰ μὲν τῆς ἐκείνου θήκης εἶναι , τὰ δὲ ἐμοὶ προσαποκεῖσθαι . 
χαίρειν τε οὖν καὶ συμβάλλεσθαι ὡς ἄρα ἀμφότεροι τὸ ἄκρον λάχοιμεν , ὁ μὲν τῆς ἐν τοῖς ὅπλοις δυνάμεως , ἐγὼ δὲ τῆς ἐπὶ τοῖς λόγοις . 
καὶ προσέτι γε κἀκεῖνο εἰσελθεῖν με , ὅτι οὗτός τε ἐν Πέλλῃ γένοιτο , πρᾶγμα τοσοῦτον , ἐπ’ ἐμοί τε οἱ τῇδε φιλοτιμήσοιντο . 
τοιαῦτα καὶ ἀκοῦσαι καὶ ἰδεῖν ἔδοξα καὶ πρὸς ἐμαυτὸν εἰπεῖν τε καὶ συλλογίσασθαι , τὰ μὲν ὡς παρὰ τῷ Διὶ , τὰ δ’ ὡς ἐν Ἀσκληπιοῦ πρὸ τῆς οἰκίας . 
τὰ δ’ ἐντεῦθεν ἤδη , εἰ μὲν θέμις , εἰρήσθω καὶ γεγράφθω , εἰ δὲ μὴ , τοσοῦτον σοὶ μελήσειε , δέσποτα Ἀσκληπιὲ , ἐπὶ νοῦν ἀγαγεῖν μοι διαγράψαι παντὸς δυσκόλου χωρίς . 
πρῶτον μὲν ὤφθη τὸ ἕδος τρεῖς κεφαλὰς ἔχον καὶ πυρὶ λαμπόμενον κύκλῳ , πλὴν τῶν κεφαλῶν · ἔπειθ’ οἱ θεραπευταὶ προσειστήκειμεν , ὥσπερ ὅταν ὁ παιὰν ᾄδηται · 
σχεδὸν δὲ ἐν πρώτοις ἐγώ . 
κἀν τούτῳ νεύει ἔξοδον ὁ θεὸς , ἔχων ἤδη τὸ ἑαυτοῦ σχῆμα ἐν ᾧπερ ἕστηκεν . 
οἵ τε δὴ οὖν ἄλλοι πάντες ἐξῄεσαν κἀγὼ μετεστρεφόμην ὡς ἐξιὼν , καὶ ὁ θεός μοι τῇ χειρὶ προδείκνυσι μένειν . 
κἀγὼ περιχαρὴς τῇ τιμῇ γενόμενος καὶ ὅσον τῶν ἄλλων προὐκρίθην ἐξεβόησα , εἷς , λέγων δὴ τὸν θεόν . 
καὶ ὃς ἔφη , σὺ εἶ . 
τοῦτο τὸ ῥῆμα ἐμοὶ , δέσποτ’ Ἀσκληπιὲ , παντὸς ἀνθρωπίνου βίου κρεῖττον , τούτου πᾶσα ἐλάττων νόσος , τούτου πᾶσα ἐλάττων χάρις , τοῦτ’ ἐμὲ καὶ δύνασθαι καὶ βούλεσθαι ζῆν ἐποίησε . 
καὶ ταῦτα μὲν ἡμῖν εἰρηκόσι μηδὲν ἔλαττον εἴη τῆς πρόσθεν τιμῆς παρὰ τοῦ θεοῦ . 
λόγον δέ ποτε ἤκουσα τοιόνδε φέροντα εἰς λόγους καὶ ὁμιλίαν θείαν . 
ἔφη χρῆναι κινηθῆναι τὸν νοῦν ἀπὸ τοῦ καθεστηκότος , κινηθέντα δὲ συγγενέσθαι θεῷ , συγγενόμενον δὲ ὑπερέχειν ἤδη τῆς ἀνθρωπίνης ἕξεως · καὶ οὐδέτερόν γε εἶναι θαυμαστὸν , οὔτε ὑπερέχειν θεῷ συγγενόμενον οὔθ’ ὑπερσχόντα συνεῖναι θεῷ . 
καὶ μὴν τοὔνομά γε ὁ Θεόδωρος οὕτως ἐπωνομάσθη μοι . 
προσρηθῆναι μὲν ἔδοξα ὡς ἐν Σμύρνῃ ὑπό τινος καὶ μάλα συγχαίροντος , 
Θεόδωρε χαῖρε · καὶ Ἀσιάρχης , οἶμαι , προσῆν · δέξασθαι δὲ οὕτω τὴν πρόσρησιν , ὡς ἄρα πᾶν τοὐμὸν εἴη τοῦ θεοῦ δωρεά . 
μετὰ δὲ ταῦτα ἕτερον τοιόνδε ἐπιγίγνεται . 
ἦν 
Ἐπάγαθος τῶν τροφέων τῶν ἐμῶν , ὃς πρῶτος ἔθρεψέ με , καὶ μάλα ἀνὴρ ἀγαθὸς καὶ σαφέστατα ὁμιλῶν θεοῖς καὶ χρησμοὺς ἀπομνημονεύων ὅλους ἐξ ἐνυπνίων · οἱ δ’ ἀπέβαινον σχεδὸν ὡς εἰπεῖν αὐθημερόν . 
ἐγένετο μὲν τοιοῦτός τις ὁ Ἐπάγαθος , τὸ δὲ ὄναρ οὕτως εἶχεν · ἐδόκει μοι οὗτος ἤτοι ἐμοῦ πυθομένου ἢ καὶ αὐτὸς ἀφ’ ἑαυτοῦ κινηθεὶς εἰπεῖν πρὸς ἐμὲ ὅτι αὐτῷ γένοιτο ἐνύπνιον τοιόνδε , περὶ δὲ Θεοδώρου μελήσει τῇ μητρὶ τῶν θεῶν . 
κἀγὼ γνωρίσας , ἔοικε φάναι , καὶ τῇ μητρὶ τῶν θεῶν κατὰ ταὐτὰ δοκεῖν περὶ ἐμοῦ καθάπερ τῷ Ἀσκληπιῷ · ὁ γὰρ Θεόδωρος ἐκεῖθέν μοι τὴν ἀρχὴν ἐγένετο . 
ἐπέδειξε δέ μοι καὶ περὶ τῆς φύσεως τῆς αὑτοῦ τὰ μὲν ὄψει , τὰ δὲ καὶ λόγῳ . 
ἔσχε δὲ οὑτωσί . 
ἀνεῖχε μὲν ἑωσφόρος , ἡνίκ’ ἦν τὸ ἐνύπνιον . 
ἐδόκουν δὲ βαδίζειν ὁδόν τινα δῑ ἐμαυτοῦ χωρίου προσορῶν τῷ ἀστέρι ἄρτι ἥκοντι , καὶ γὰρ εἶναι πορείαν πρὸς ἀνατολάς . 
παρεῖναι δὲ Πυραλλιανὸν τὸν ἐκ τοῦ ἱεροῦ , ἄνδρα ἡμῖν τε ἑταῖρον καὶ περὶ τοὺς Πλάτωνος λόγους εὖ γεγυμνασμένον , οἷα δ’ ἐν ὁδῷ καὶ ἡσυχίας οὔσης προσπαίζων αὐτὸν καὶ ἅμα ἐρεσχελῶν εἰπεῖν , ἔχεις μοι πρὸς θεῶν εἰπεῖν—πάντως δ’ ἐσμὲν μόνοι—τί ταῦτα ὑμεῖς οἱ περὶ τὸν Πλάτωνα ἀλαζονεύεσθε καὶ ἐκπλήττετε τοὺς ἀνθρώπους . 
ἔφερε δέ μοι τοῦτο εἰς τοὺς περὶ φύσεως αὐτοῦ καὶ τῶν ὄντων λόγους . 
καὶ ὃς ἀκολουθεῖν με ἐκέλευε προσέχοντα τὸν νοῦν . 
ἐκ τούτου δὲ ὁ μὲν ἡγεῖτο , ἐγὼ δ’ εἱπόμην . 
καὶ προσελθὼν μικρὸν ἀνασχὼν τὴν χεῖρα δείκνυσί μοι τόπον τινὰ τοῦ οὐρανοῦ · καὶ ἅμα δεικνὺς ἔφη , οὗτος δή σοί ἐστιν ὃν καλεῖ Πλάτων τοῦ παντὸς ψυχήν . 
ἀναβλέπω τε δὴ καὶ ὁρῶ Ἀσκληπιὸν τὸν ἐν Περγάμῳ ἐνιδρυμένον ἐν τῷ οὐρανῷ , καὶ ἅμα τε ἀφυπνιζόμην ἐπὶ τούτοις καὶ τὴν ὥραν αἰσθάνομαι ταύτην ἐκείνην οὖσαν ἐν ᾗ ἐδόκουν ταῦτα ὁρᾶν . 
ἔτι τοίνυν ἑτέρων τοιῶνδε μέμνημαι . 
τοῦτο μὲν αὐτὸν 
Πλάτωνα ὁρᾶν ἐδόκουν ἑστῶτα ἐν τῷ δωματίῳ τῷ ἐμῷ ἀπαντικρὺ τῆς τε κλίνης κἀμοῦ · ὁ δ’ ἔτυχε μεταχειριζόμενος τὴν ἐπιστολὴν τὴν πρὸς Διονύσιον , καὶ μάλα μεστὸς ὢν θυμοῦ προσβλέψας δέ μοι , ποῖός τις , ἔφη , σοὶ φαίνομαι εἰς ἐπιστολάς ; 
μὴ φαυλότερος τοῦ Κέλερος ; 
τὸν γραμματέα δὴ λέγων τὸν βασιλικόν . 
κἀγὼ , εὐφήμει , ἔφην , τὸ καὶ μεμνῆσθαί σε τοιοῦτον ὄντα ὅστις εἶ . 
καὶ οὐ πολὺ ὕστερον ὁ μὲν ἠφάνιστο , ἐγὼ δὲ συννοίᾳ εἰχόμην . 
παρὼν δέ τις εἶπεν , οὗτος μέντοι ὁ διαλεγόμενός σοι ὡς Πλάτων ἀρτίως ὁ σὸς Ἑρμῆς ἐστι · λέγων δὴ τὸν εἰληχότα τὴν γένεσιν τὴν ἐμήν . 
Πλάτωνι δ’ , ἔφη , εἴκαστο . 
τοῦτο μὲν δὴ ἐν Σμύρνῃ γίγνεταί μοι τὸ ὄναρ , ἕτερον δὲ ἐν Περγάμῳ σχεδὸν πρότερον τούτου . 
ᾐτιᾶτο τῶν ὀνειράτων τούτων καὶ τῆς ἐναργοῦς τῶν θεῶν ἐπιμελείας τὸν τοῦ Διὸς ἀστέρα , ὅστις δὴ καὶ ὁ αἰτιώμενος ἦν · 
σχίζειν γὰρ αὐτὸν μέσου τοῦ οὐρανοῦ μέσην τὴν μοῖραν , ἡνίκα ἐγιγνόμην , καὶ λέγουσι μέντοι οἱ ἀστρονόμοι λέοντα μὲν εἶναι τηνικαῦτα ἐπὶ μέσου τοῦ οὐρανοῦ , τὸν δὲ τοῦ 
Διὸς ἀστέρα ὑπὸ τῷ λέοντι , ἐκ τετραγώνου πλευρᾶς Ἑρμῇ δεξιὸν , ἀμφοτέρους ἑώους . 
σχεδὸν δὲ καὶ τῶν ἄλλων παλαιῶν τοὺς ἐνδοξοτάτους ἐπὶ λόγοις ὑπῆρξέ μοι θεάσασθαι , ὁμοίως λογοποιούς τε καὶ ποιητάς · τὸ δὲ τοῦ Λυσίου καὶ διηγήσεως ἄξιον . 
ἔκαμνον γὰρ τριταίῳ οἵῳ βαρυτάτῳ καὶ ὁρῶ Λυσίαν τὸν ῥήτορα , νεανίσκον οὐκ ἄχαριν . 
ἐπῄει δὲ ἡ τῆς καταβολῆς ἡμέρα καὶ ὁ πυρετὸς οὐκ ἐπεγένετο , ἀλλ’ ἐλύθη τὸ νόσημα ἐν τούτῳ . 
καὶ δὴ καὶ Σοφοκλέα ποτὲ ἔδοξα τὸν ποιητὴν παρελθεῖν εἰς τὴν οἰκίαν τὴν ἐμαυτοῦ , παρελθόντα δὲ στῆναι πρόσθεν τοῦ οἰκήματος οὗ διατρίβων τυγχάνω , ἑστῶτος δὲ αὐτοῦ καὶ σιωπῶντος αὐτὰ ἐφ’ αὑτῶν τὰ χείλη βομβεῖν οἷον ἥδιστον · ἦν δὲ καὶ ἡ πᾶσα πρόσοψις γεραροῦ τε καὶ εὐσχήμονος . 
ἰδὼν οὖν αὐτὸν ἥσθην τε καὶ ἀναστὰς ἠσπαζόμην καὶ ἠρώτων , ποῦ δέ σοι , ἔφην , ἁδελφός ; 
καὶ ὃς , ἔστι γάρ τις , ἔφη , ἀδελφὸς ἐμοί ; 
Αἰσχύλος γε οὗτος , ἔφην ἐγώ . 
καὶ ἅμα συμπαρῄειν ἔξω , καὶ ὡς ἐν τῷ προθύρῳ ἐφάνημεν , σοφιστὴς τῶν ἐφ’ ἡμῶν καὶ μάλα τῶν ἐπιφανῶν μικρὸν ἀπωτέρω τῶν θυρῶν ἐξ ἀριστερᾶς ἀνατραπεὶς ἔκειτο . 
ἄλλους δὲ ἐν ἄλλῳ σχήματι καὶ τύπῳ μάλα σεμνῶς τε καὶ οἰκείως ἐφ’ ὧν ἑκάστους συνέβη χρόνων εἴδομεν . 
ὑπῆρξε δὲ καὶ τόδε εἰς εὐθυμίαν . 
ἐπιδεικνυμένου γάρ μου λόγους τινὰς ὡς τὸ ὄναρ καὶ σφόδρα εὐδοκιμοῦντος , εἰπόντος τινὸς τῶν ἀκροωμένων κατὰ εὐφημίαν ὅτι ὡς ὁ δεῖνα , ὃν δὴ μάλιστα ἐθαύμαζε τῶν παλαιῶν , παρόντα ἐδόκουν τὸν διδάσκαλον εἰπεῖν ὑποδυσχεράναντα , οὐ προσθήσεις τὸν καὶ τόν ; 
καὶ ἄλλους ἔμελλεν ἐρεῖν ἑξῆς , ὡς ἕνα γε οὐδένα ἀντεξετάσαι δέον . 
καὶ ταῦτ’ ἐγνώκειν εἰπὼν καταλῦσαι τὸν περὶ τούτων λόγον , καὶ ὑπῆλθέ με θαυμαστὸν ἕτερον χάριτος , εἰ δή τι καὶ ἄλλο , οὐκ ὀλίγης ἄξιον τῷ θεῷ . 
ἀφικομένου γὰρ Κοδράτου τοῦ ῥήτορος ἐπὶ τὴν τῆς 
Ἀσίας ἀρχὴν ᾠήθην καιρὸν ἔχειν μοι τὴν πρὸς αὐτὸν πρόσρησιν , ἄλλως τε καὶ πραγμάτων ὄντων μοι τινῶν ἐκ τῶν ἄνωθεν χρόνων , περὶ ὧν αὐτίκα εἰρήσεται . 
καὶ γράφω δὴ πρὸς αὐτὸν , ὅστις τε εἴην δηλῶν καὶ πᾶσαν τὴν ἐμαυτοῦ διατριβήν . 
ᾗ δὲ ἡμέρᾳ δέξεσθαι τὰ γράμματα ἔμελλε 
—τουτὶ γὰρ ὕστερον ἔγνωμεν ἐκ τῶν ἀπαγγελθέντων , ἦν δὲ καὶ εὐθὺς ἐκ λογισμοῦ τῶν ἡμερῶν τεκμαίρεσθαι— ταύτῃ μοι ἐδόκει ὁ ἱερεὺς ὁ τοῦ Ἀσκληπιοῦ οὗτος ὁ ἔτι νῦν ὢν καὶ ὁ τούτου πάππος , ἐφ’ οὗ τὰ πολλὰ καὶ μεγάλα ὡς ἐπυνθανόμεθα ἐχειρούργησεν ὁ θεὸς καὶ ἔστι δὴ ἐνδοξότατος τῶν μέχρι τούτου , οὗτοί μοι ἐδόκουν παρελθεῖν εἰς τὴν τοῦ Κοδράτου καταγωγὴν καὶ συνεῖναι μάλα ἐγγύθεν , ὁ μὲν οὑτωσὶ παρακαθήμενος , ὁ δὲ ἐπ’ αὐτῆς καθεζόμενος ἄνω τῆς κλίνης ὁ πρεσβύτερος . 
συνίστασαν οὖν με τῷ Κοδράτῳ πάνυ σπουδῇ , ἄλλους τε λόγους φιλανθρώπους λέγοντες καὶ ὡς ἐπὶ τοῖς λόγοις ὁ πρεσβύτερος γίγνεται τοῖς ἐμοῖς δὴ καὶ οὓς ἔδει καὶ αὐτοὺς πρὸς τὸν Κοδρᾶτον ἐπαινεθῆναι . 
περὶ δὲ λόγων ἔφη ἐνσημηνάμενός τέ πως τῇ φωνῇ καὶ διαλιπὼν ἐξεπίτηδες ὡς μάλιστα ἔμελλεν ἐκεῖνον προσάξειν τῷ μέλλοντι λεχθήσεσθαι · ἔτι δ’ αὐτοῦ μέλλοντος ἐρεῖν τὴν ὑπερβολὴν , ὑπολαβὼν ὁ Κοδρᾶτος , ἀλλ’ ἦ τὸ τῆς παροιμίας , ἔφη , ἐρεῖς , ἢ τοιαύτην χρὴ γαμεῖν ἢ μὴ γαμεῖν ; 
τοιαῦτ’ ἄττα ἑκατέρωθεν ἐλέγετο . 
μετὰ δὲ ταῦτα ἐδόκουν τοὺς μὲν πορεύεσθαι , αὐτὸς δὲ συνεξιέναι μετ’ αὐτῶν , καὶ ἐπειδὴ γιγνόμεθα πρὸς τῇ πυλίδι , οὗ ἡ ἐκτροπὴ πρὸς τὸ ἱερόν ἐστι , τοὺς μὲν βαδίζειν εὐθὺ τοῦ ἱεροῦ , αὐτὸς δὲ ἀπαλλαττόμενος δεξιοῦσθαί τε αὐτοὺς καὶ χάριν ἔχειν , ὅτι πανταχοῦ κοσμοῖεν καὶ μέλοι πάντως αὐτοῖς τῶν ἐμῶν . 
ὃν μὲν οὖν τρόπον εὐθὺς εὐδοκίμησε τὰ γράμματα ἀναγιγνωσκόμενά τε εἰς πάντας ὑπ’ αὐτοῦ τοῦ ἡγεμόνος καὶ περιμάχητα πᾶσιν ὄντα λαβεῖν , καὶ ἃ πρὸς ταῦτα ἀντεπέστειλε καὶ οἷα τελευτῶν , ἐπειδὴ τῆς ἀρχῆς ἐξῄει , τῇ μὲν ἴσως ἀλαζονίαν ἔχειν ἂν δόξειε διηγουμένῳ διὰ τὰς ὑπερβολὰς τῶν ἐν αὐτοῖς ἐνόντων , τῇ δ’ ὥσπερ μικρότης τις ἂν εἴη διατρίβειν ἐπὶ τούτοις , μετὰ τὰς παρὰ τῶν θεῶν τιμάς . 
ἀλλ’ ἅ γ’ εἰς τὸν παρόντα ἔφερε λόγον , τοιαῦτα μάλιστα ἐγένετο . 
καὶ ταῦτα μὲν τῶν ἄνω χρόνων ἐστὶν , ἐπεὶ δ’ ἐνταῦθα ἐγεγόνειν τοῦ λόγου καὶ πρὸς τὰς ἄλλας ἔμελλον εὐεργεσίας τοῦ θεοῦ τρέψεσθαι καὶ γράψειν ἐφεξῆς τὰς ἐπὶ τῶν ἄλλων ἡγεμόνων καὶ πραγμάτων γενομένας , ὄναρ μοι γίγνεται μεταξὺ τῆς γραφῆς , εἰς ταῦτα φέρον πως πάλιν . 
εἶχε δὲ οὑτωσί . 
ἔδοξα λέγειν ἔν τισιν ἐνδεικνύμενος αὐτοῖς μεταξὺ τῶν λόγων ὧν ἠγωνιζόμην καλέσαι τὸν θεὸν ὡδὶ λέγων , δέσποτα Ἀσκληπιὲ , εἰ μὲν ὑπερέχω τε λόγοις καὶ πολὺ ὑπερέχω , ἐμοὶ μὲν ὑγίειαν , τοῖς βασκάνοις δ’ εἶναι ῥήγνυσθαι . 
καὶ ταῦτά τε ὡς ὄναρ τυγχάνειν ἑορακὼς καὶ γενομένης ἡμέρας βιβλίον τι λαβὼν ἀναγιγνώσκειν · εὑρεῖν οὖν ἐνόντα ἅπερ ἐφθεγξάμην . 
θαυμάσας δὲ πρὸς Ζώσιμον εἰπεῖν , θέασαι ἃ λέγειν ἐδόκουν ὄναρ εὑρίσκω γεγραμμένα ἐν τῷ βιβλίῳ . 
οὕτω δὴ καὶ ταῦτα καινὰ παλαιοῖς προσετέθη · εἰ δὲ τῆς γνώμης τοῦ θεοῦ τετυχήκαμεν αὐτὸς ἂν εἰδείη καλῶς . 
τὰ μὲν περὶ τοὺς λόγους καὶ ὡς κατέστησεν ἡμᾶς ἐξ ἀρχῆς εἰς αὐτοὺς καὶ ψῆφον ὁποίαν τινὰ ἤνεγκε περὶ αὐτῶν καὶ ὅσα εἰς τοῦτο φέροντα ἐχρημάτιζε , καὶ τοὔνομα ὡς πρὸς τῷ ἀρχαίῳ τὸν Θεόδωρον προσέθετο , καὶ περὶ τῆς αὑτοῦ φύσεως ὁποῖ’ ἄττα ἔδειξε , καὶ ὅσα τοῦ τύπου τούτου , πάντα μὲν οὐδ’ ἐγγὺς εἴρηται , ὅσα δὲ ἦν ἔναυλα καὶ ἀφ’ ὧν ἔξεστι περὶ τῶν ἄλλων τεκμαίρεσθαι . 
ἐπάνειμι δ’ οὗ μικρῷ πρόσθεν ἔφην στήσας καταλείψειν τὸν λόγον , ὡς καὶ τὰ ἄλλα σημαίνων καὶ πράττων καὶ προσεστὼς πανταχῆ φανερὸς ἦν . 
ὁ Σεβῆρος ὁ τῆς 
Ἀσίας ἡγεμὼν ἦρξεν , οἶμαι , ἐνιαυτῷ πρότερον τοῦ ἡμετέρου ἑταίρου . 
ἦν δὲ ἀνὴρ ὑψηλὸς τοὺς τρόπους , καὶ ὅ τι γνοίη καὶ προέλοιτο οὐκ ἂν ὑφεῖτο οὐδενί . 
διατρίβοντος δέ μου περὶ τὸν Αἴσηπον τότε καὶ αὖ περὶ τὸ ἱερὸν τοῦ 
Διὸς ἐποίησε τοιόνδε . 
ἐπέμπετο τοῖς ἡγεμόσι κατ’ ἐκείνους τοὺς χρόνους ἀφ’ ἑκάστης πόλεως ἑκάστου ἔτους ὀνόματα δέκα ἀνδρῶν τῶν πρώτων . 
ταῦτα ἔδει σκεψάμενον τὸν ἡγεμόνα ἕνα ὃν προκρίνειεν ἐξ ἁπάντων καθιστάναι φύλακα τῆς εἰρήνης . 
ἐκ δὴ πολίσματος τῆς Μυσίας , οὗ τοὔνομα οὐδὲν δέομαι λέγειν , ἀφικνεῖται παρ’ αὐτὸν τὰ προχειρισθέντα ὀνόματα . 
ὁ δ’ οὐδέν πω τῶν ἐμῶν σαφῶς εἰδὼς ἀλλ’ ἢ τοσοῦτον ἀκηκοὼς , ὅτι κτήματα εἴη μοι περὶ τὸν τόπον τοῦτον καὶ τὴν ἄλλην μοι δοκεῖν τάξιν ὅτι οὐ τῶν ἀφανῶν , παριδὼν καὶ ἀτιμάσας ἅπαντα τὰ πεμφθέντα ὀνόματα προὔκρινεν ἄρχειν ἐμὲ , οὐκ ἐνθυμηθεὶς οὔθ’ ὅτι τῆς Σμύρνης προσήκει πολλοῖς πρότερον χρόνοις , πρὶν ἐκείνοις γενέσθαι πόλεως ἐλπίδας , οὔθ’ ὅτι πᾶν ἀλλοῖον τὸ ἡμέτερον . 
καὶ πέμπει δὴ τοῖς ἄρχουσιν ἐπιστολὴν , οὐκ αὐτοῖς ἐπιστείλας , ἀλλ’ ἐμοί . 
οἱ δ’ ἐλθόντες ἀπεδίδοσαν . 
τὰ δὲ γράμματα ἐκέλευε προστῆναι τῆς εἰρήνης . 
ἦν οὖν ἀπορία πολλή . 
οὔτε γὰρ ἔκκλητον ἦν ποιῆσαι τὴν δίκην , οὐδενὸς ὄντος ἀντιδίκου ἐν μέσῳ , ἀλλ’ αὐτὸς ἦν ὅ τε δοὺς τοὔνομα καὶ ὁ ἐπικυρῶν , οὔθ’ εὑρεῖν ὅτῳ τις μάχοιτο ἢ πρὸς ὅντινα καὶ ὅπως τὸ πρᾶγμα καταστήσαιτο , ἀλλ’ ἢ τοσοῦτον συνέδοξε κοινῇ βουλευομένοις ἡμῖν τε καὶ τοῖς ἄρχουσι , ποιήσασθαι τὴν ἔκκλητον , ὡς δὴ πρὸς αὐτοὺς τοὺς ἄρχοντας τοὺς ἀποδιδόντας τὰ γράμματα . 
ἑσπέρα τε ἐπέρχεται καὶ ἠρώτων τὸν θεὸν τί τε εἴη ταῦτα καὶ τί χρὴ ποιεῖν . 
καί μοι γίγνεται τὸ ἔπος τὸ ἐκ 
Δελφῶν ἐμοὶ μελήσει ταῦτα καὶ λευκαῖς κόραις . 
ποῖ οὖν τοῦτο ἐτελεύτησεν ; 
ἡμέραις οὐ πολλαῖς ὕστερον ἐξ Ἰταλίας ἀφικνοῦνται ἐπιστολαί μοι παρὰ τῶν βασιλέων , τοῦ τε αὐτοκράτορος αὐτοῦ καὶ τοῦ παιδὸς , ἄλλας τε εὐφημίας ἔχουσαι καὶ τὴν ἀτέλειαν ἐπισφραγιζόμεναι τὴν ἐπὶ τοῖς λόγοις , εἰ τυγχάνοιμι χρώμενος αὐτοῖς . 
ἥκει δέ μοι καὶ παρὰ Ἡλιοδώρου τοῦ τῆς Αἰγύπτου ὑπάρχου γενομένου γράμματα ἅμα τοῖς βασιλικοῖς , ἐμοί τε αὐτῷ καὶ ἕτερα ὑπὲρ ἐμοῦ τῷ ἡγεμόνι , καὶ μάλ’ ἔντιμα καὶ λαμπρὰ , γραφέντα μὲν πολλῷ πρότερον τῆς χρείας ταύτης , ἀπαντήσαντα δὲ εἰς τὸν καιρὸν τότε . 
τὰς μὲν οὖν κόρας τὰς λευκὰς εἰς τὰς ἐπιστολὰς εὐθὺς ἔλαβον . 
θαρρήσας δὲ τῷ τε χρησμῷ καὶ τῷ παρὰ τῆς τύχης συμβάντι κινεῖσθαι μὲν οὐχ οἷός τ’ ἦν τοῦ θεοῦ κατέχοντος , πέμπω δὲ γράμματα πρὸς τὸν ἡγεμόνα , τό τε σύμπαν δηλῶν ὁποῖον εἴη τοὐμὸν πρᾶγμα καὶ ὅτι παντάπασιν ἐοίκασιν οἱ πρὸς αὐτὸν εἰπόντες τοὐμὸν ὄνομα οὐδὲν πλέον εἰπεῖν ἢ τοὔνομα · τούς τε ἀφιέντας ἐδήλουν οἵτινες εἶεν καὶ τὰ γράμματα τὰ νεωστὶ ἥκοντα · ἅμα δὲ καὶ αὐτὰ ἔπεμπον μετὰ τῶν ἐμῶν , τά τε τῆς συστάσεως καὶ τὰ τῆς ἀφέσεως . 
ἔτι δὲ ὄντος μετεώρου τοῦ πράγματος ἐντολαὶ παντοῖαι παρὰ τῶν ἀγοραίων ἐφοίτων , ὅσοι φιλικῶς ἐδόκουν ἔχειν πρός με καὶ ἅμα τὰς ἀνάγκας ὁρᾶν ὀρθῶς · 
τήν τε γὰρ δύναμιν τοῦ ἀνδρὸς ἔφραζον ὅση καὶ ὅτι τῶν βασιλικῶν εἴη δικαστῶν εἷς , καὶ μάλιστα δὴ τὸν τόνον τῆς γνώμης καὶ τὴν ῥώμην , καὶ ὡς οὐδ’ ἂν εἴ τι γένοιτο , μεταθεῖτο τῶν δεδογμένων οὐδέν · ἐδέοντό τε μὴ προσκρούειν διὰ κενῆς . 
γράφω δὴ καὶ πρὸς τούτους μακρότερα καὶ νεανικώτερα ἐξεπίτηδες , εὖ εἰδὼς εἰς τὰς Σεβήρου χεῖρας ἥξοντα τὰ γράμματα , καὶ γὰρ ἤκουον αὐτοὺς ἐπιεικῶς συνήθως ἔχειν αὐτῷ . 
κεφάλαιον δ’ ἦν ὅπερ καὶ πρὸς αὐτὸν ἐπέστειλα , ὅτι ἀδύνατα ἀξιοῖεν . 
μετὰ ταῦτα Σεβῆρος μὲν ἐκ τῶν ἄνωθεν χωρίων εἰς τὴν Ἔφεσον κατῄει δικῶν ἀγορὰν ἄξων , καὶ τὰ γράμματα ἀναγνοὺς ἐκέλευεν ἀπαντᾶν ἐκεῖσε . 
ἐγὼ δ’ ἔπεμπον . 
ὡς δ’ ἧκεν ἡ κυρία καὶ τοὔνομα ἐκλήθη , παρῄεσαν οἱ σύνδικοι . 
καὶ πρὶν φθέγξασθαι μόνον αὐτοὺς , ὁ Σεβῆρος ἄνωθεν , 
Ἀριστείδην , ἔφη , γιγνώσκω , καὶ τῆς δόξης ἄγαμαι , καὶ σύμφημι πρωτεύειν περὶ λόγους , καὶ ταῦτά μοι καὶ παρὰ τῶν ἐν Ῥώμῃ φίλων ἐπέσταλται . 
αἰτοῦμαι δ’ αὐτὸν , ἔφη , συνάρξαι μοι . 
τὰ δὲ δίκαια τῆς ἀτελείας αὐτῷ καὶ βεβαιῶ καὶ μένει . 
ταῦτ’ εἶπε δημοσίᾳ , ταῦτ’ ἐνέγραψε τοῖς ὑπομνήμασι . 
γενομένης δὲ τῆς γνώσεως τοιαύτης οἱ πεμφθέντες παρ’ ἐμοῦ τῆς δίκης ἕνεκα ἅμα μὲν τῶν τε συνδίκων συγχαιρόντων τῇ τιμῇ καὶ τῶν ἄλλων μέγα ποιουμένων ὅτι ἐν παρακλήσεως μέρει ταῦτ’ ἔφη ποιεῖν ὁ Σεβῆρος καὶ ὅτι τὴν ἀτέλειαν ἐκύρου πρὸς ἅπαντα τὸν λοιπὸν χρόνον καὶ ταῦτα ἀπόντι , καί τι καὶ αὑτοῖς εἰς τὸ πρόσω πεπεράνθαι νομίζοντες , καὶ οὐ παντάπασιν ἄπρακτοι δοκεῖν ἐπανήκειν , ἅμα δὲ οὐκ ἔχοντες ὅπως χρὴ ποιήσασθαι τὴν ἔφεσιν , ἀνθρώπου μὴ κρίσεως νόμῳ τὴν ἀρχὴν ἀνατιθέντος , ἀλλ’ ὡσπερεὶ χάριν αἰτοῦντος καὶ φιλίας ἀρχήν τινα ταύτην καθισταμένου , στέρξαντες τοῖς παροῦσιν , ἐπανελθόντες ὡς ἐμὲ , διηγοῦνται τὸ πᾶν · ἐν δὲ τούτῳ καὶ ἡ προθεσμία παρεληλύθει ἡ τῆς ἐφέσεως . 
ἔτι οὖν ἀπορώτερον ἢ πρότερον διεκείμεθα , οὐ γὰρ ἔμοιγε ἤρκει τετιμῆσθαι διὰ κενῆς . 
πάλιν δὴ προσεκείμην τῷ θεῷ , δεόμενός τε καὶ πυνθανόμενος τί τις ἂν χρήσαιτο τῷ πράγματι τούτῳ . 
καί μοι δίδωσιν ὄναρ θαυμαστὸν οἷον , οὗ τὰ μὲν καθ’ ἕκαστα οὐκ ἂν οἷός τ’ εἴην εἰπεῖν , τὸ δ’ ὡσπερεὶ κεφάλαιον οὕτως εἶχεν . 
ἐδόκουν τῷ γραμματεῖ τοῦ ἡγεμόνος διαλέγεσθαι περὶ τούτων , ἥκειν δ’ αὐτὸν ὡς ἐμέ . 
ὡς δ’ ἀκοῦσαι πάντων , ὑπισχνεῖσθαι λύσειν καὶ μεταθήσειν τὰ γεγραμμένα , προέσθαι δὲ κελεύειν ὅσον δραχμὰς πεντακοσίας . 
γενομένου δὲ τοῦ ὀνείρατος τῇ μὲν ἡδίων γίγνομαι , ὅτι ἐπαγγελία τις ἐφαίνετο ἐνεῖναι καὶ οὐκ ἄντικρυς ἄρνησις ἦν , τῇ δ’ ὥσπερ εἰς ταυτὸν φέρειν ἐδόκει μοι . 
ποῦ γὰρ ἄν τις πεντακοσίων δραχμῶν πρίαιτο πρᾶγμα τοσοῦτον , καὶ ταῦτα παρ’ ἀνδρὸς οὕτω μὲν ἀδωροδοκήτου , ὡς πρότερον τὰ ῥεῖθρα τῶν ποταμῶν ἄν τινα στῆσαι ἢ ’κεῖνον πρίασθαι , οὕτω δ’ αὖ δεινοῦ περὶ πράγματα καὶ πάντων ἥκιστα ἂν ἐξαπατηθέντος ; 
ἔοικεν ἡ ὑπόσχεσις ἄρνησις εἶναι , ἐπεῖναι γὰρ τὸ ἀδύνατον . 
ταῦτα ἠπόρουν · κἀν τούτῳ ἐκάλει ὁ θεὸς πάλιν εἰς Πέργαμον , καὶ ἐτύγχανε Ῥουφῖνος ἐπιδημῶν , ἔμελε δ’ αὐτῷ τοῦ τιμᾶν ἡμᾶς εἰς ὅσον οἷός τ’ ἦν . 
συντυχὼν δ’ αὐτῷ διηγοῦμαι τὰ πεπραγμένα καὶ βοηθεῖν ἠξίουν . 
πάντως δὲ καὶ αὐτὸν Σεβῆρον ὡμολογηκέναι κυρίαν εἶναί μοι τὴν ἀτέλειαν · τοῦτο δ’ οὐκ ἐξαρκεῖν γεγράφθαι · καὶ γὰρ ἄλλῳ παντὶ τῶν ἡγεμόνων ὑπάρξειν ἄλλο τι προστάττειν ἐμοὶ μετὰ τοῦ αὐτοῦ τούτου παραγράμματος , καὶ οὕτω λυθήσεσθαι τὴν ἀτέλειαν διὰ προσθήκης τοῦ μένειν . 
δεῖσθαι δὲ οὐ τῆς τοῦ ῥήματος εὐπρεπείας , ἀλλὰ τοῦ πράγματος , τὸ γὰρ σῶμα οὕτως ἔχειν μοι . 
ἔδοξα δίκαια λέγειν τῷ 
Ῥουφίνῳ καί μοι δίδωσι πρὸς αὐτὸν ἐπιστολὴν τῇ αὑτοῦ φωνῇ γράψας ὡς δυνατὸν προθυμότατα , ἐν ᾗ τά τε ἄλλα ἐπεξῄει , τὰ μὲν ὡς συνιστὰς , τὰ δ’ ὡς συμβουλεύων , καὶ περὶ μὲν τοῦ μέλλοντος ᾐνίττετο ὁποῖόν τι ἔσοιτο , εἰ μή με ἑκὼν ἀφίοι . 
ἵνα δ’ ἐκπεράνω , γιγνόμεθα ἐν τῇ Σμύρνῃ Διονυσίοις , καὶ παρῆν ὁ Σεβῆρος κατὰ τὴν ἑορτήν · ἦν οὖν τις τῶν καλουμένων πρεσβευτῶν τά τε ἄλλα θαυμαστὸς ὡς ἐπιτηδείως ἔχων αὐτῷ , καὶ σχεδὸν ὡσπερεὶ γραμματεὺς αὐτοῦ · πάντων γὰρ ὅσα ἐν γράμμασι κύριος αὐτὸς ἦν . 
καὶ δὴ καὶ τότε τὴν ἐπιστολὴν τούτῳ δείκνυμεν , ἐντυχόντες πρώτῳ · καὶ γὰρ ἦν ἐπὶ τῆς διοικήσεως τῆς περὶ 
Σμύρναν . 
καὶ μὴν ὅσα γε ἀπὸ στόματος εἰπεῖν ἔδει , πάντα διῆλθον πρὸς αὐτὸν , ἵνα εἰδὼς ἀκριβῶς φράζοι πρὸς τὸν ἡγεμόνα . 
καὶ ὡς ἑώρων τούς τε λόγους δεχόμενον καὶ πρὸς τὰ δίκαια καμπτόμενον , ἐνθύμιον ποιοῦμαι τὴν τοῦ ἐνυπνίου φωνὴν , ὡς ὁ γραμματεὺς ὑπισχνεῖτό μοι συμπράξειν . 
καὶ τό τε ὄναρ αὐτὸ διηγοῦμαι πρὸς αὐτὸν καὶ ἠξίουν ὑπακοῦσαι τῷ θεῷ , φάσκων τοῦτον ἐκεῖνον εἶναι τὸν ὑπισχνούμενον , αὐτὸν δὴ λέγων . 
ἥσθη τοῖς λόγοις , προσῆγεν ἡμᾶς τῷ ἡγεμόνι , ἀπεδίδου τὰ γράμματα κοινῇ μεθ’ ἡμῶν . 
καὶ ὃς ἔτι μὲν ἀναγιγνώσκων δῆλος ἦν παντοῖος γιγνόμενος , ἱστάμενός τε πολλαχοῦ τῶν γραμμάτων καὶ στρεφόμενος · πλεῖστα δὲ καὶ μέγιστα ἐπιστείλαντος αὐτῷ περὶ τῶν λόγων τῶν ἐμῶν Παρδάλου τοῦ ἡμετέρου μὲν ἑταίρου , ἐκείνῳ δ’ οἰκείου καὶ συνήθους ἐκ παίδων , ἐπειδὴ καὶ ταύτην ἔλαβε τὴν ἐπιστολὴν καὶ διῆλθεν ἀμφοτέρας , οὐδεὶς , ἔφη , ζητεῖ περὶ τῶν λόγων , ἀλλ’ ἕτερόν ἐστι πρῶτον Ἑλλήνων εἶναι καὶ ἄκρον ἐν λόγοις , οὕτω γὰρ ὠνόμασε , καὶ ἕτερον διατρίβειν ἐπὶ τούτῳ καὶ μαθητὰς ἔχειν . 
καὶ μικρὸν διαλιπὼν , πορεύθητι , ἔφη , πρὸς τὴν βουλὴν , πεῖσον τοὺς πολίτας · καὶ ἅμα προὔτρεπε καὶ παρῄνει προσίεσθαι τοὺς νέους · ὅτε δὴ κἀγὼ τοσοῦτον ἀπεκρινάμην , ὅτι οὐδὲν δεοίμην παρακλήσεως , ἀλλ’ ὁ θεὸς αὐτῶν τούτων ἕνεκα ἀποστείλειεν , ὡς ἀνάγκη πείθεσθαι . 
ἀρχὴ μὲν δὴ καὶ κατάστασις αὕτη τοῦ πράγματος γίγνεται καὶ πάροδος πρώτη μετὰ τὴν ἐν τῇ Ἐφέσῳ γνῶσιν γενομένην . 
ἔτι δ’ ὄντος μετεώρου συμβαίνει δεύτερον τοιόνδε . 
πρὶν εἰσελθεῖν εἰς τὴν βουλὴν ἐμὲ καὶ γενέσθαι λόγον ὁντινοῦν περὶ τούτων , ἦσαν δ’ ἀρχαιρεσίαι κατ’ ἐκεῖνον τὸν χρόνον πρυτανεῖαι , προὐβάλετό με ἡ βουλὴ δυοῖν καὶ τριῶν ὑπειπόντων . 
καὶ περιειστήκει τὸ πρᾶγμα εἰς ἄτοπον . 
ἀντὶ γὰρ τοῦ πείθειν ἐκείνους περὶ ὧν ὁ ἡγεμὼν ἀπέστειλεν , ἠναγκαζόμην αὖθις ἐφιέναι παρ’ ἐκείνων εἰς τὸ τοῦ ἡγεμόνος δικαστήριον , καὶ δύο γε ἀντὶ μιᾶς αἱ δίκαι γίγνονται , καὶ δικαστὴς πάλιν ὁ αὐτὸς ὅσπερ ἐξ ἀρχῆς . 
καὶ ἀπηντῶμεν εἰς Πέργαμον . 
μελλούσης δὲ καλεῖσθαι τῆς δίκης , ἵνα συντέμω , ᾔδει μὲν οὐδεὶς ἡμῶν · 
οὐ γὰρ προείρητο ἡμέρα · ὄναρ δ’ ἐπιστὰν περὶ τὴν ἕω τοσοῦτον ἔφραζε , 
Κάδμου πολῖται , χρὴ λέγειν τὰ καίρια . 
εὐθὺς οὖν δῆλον ἦν ὅτι ἀγωνίζεσθαι δεήσοι , καὶ παρεσκευαζόμην οὕτω . 
καὶ οὐ πολὺ ὕστερον ἧκεν ἀγγέλλων τις ὅτι καὶ δὴ καλεῖταί μου τὸ ὄνομα . 
ἐν ὅσῳ δὲ ἐκ τοῦ ἱεροῦ κατῄειν εἰς τὴν πόλιν , διατριβῆς ἐγγιγνομένης καὶ καλουμένου πάλιν αὖ τοῦ ὀνόματος ἔφασαν τὸν Σεβῆρον μάλα δεξιῶς εἰπεῖν ὅτι ἀφιξοίμην τε καὶ οὐδὲν δέοι κατεπείγειν . 
καὶ μετὰ τοῦτο ὡς εἶδε προσιόντα , ῥαβδούχους τε εὐθὺς ἐκπέμπει μοι ῥᾳστώνης ἕνεκα τῆς προσόδου · 
τουτὶ γὰρ πρόσθεν ᾐτηκὼς ἔτυχον αὐτόν · καὶ ἐπειδὴ παρῆλθον , ἅπασαν αἰδῶ καὶ παρ’ αὐτοῦ καὶ παρὰ τῶν συνέδρων , ὡσαύτως δὲ ῥητόρων τῶν προσεστηκότων καὶ τῶν ἄλλων ὁπόσοι παρῆσαν , καὶ σχῆμα ἐπιδείξεως μᾶλλον ἦν ἢ δίκης · ἥ τε γὰρ εὔνοια θαυμαστὴ καὶ τὸ πρὸς τοὺς λόγους ὡρμηκὸς ἐπεσήμαινον τότε καὶ χειρὶ καὶ φωνῇ , καὶ πάντ’ ἦν ὥσπερ ἐπὶ σχολῆς ἀκροωμένων . 
πέντε δὲ μέτρων ἐκπερανθέντων καὶ παρρησίᾳ μου χρησαμένου πλείονι καὶ παραδηλώσαντος ὁποῖός τις ἂν εἴην παρὰ τῷ βασιλεῖ , τούτους ποιούμενος τοὺς λόγους , τελευτῶν ὁ Σεβῆρος ἑνὸς τῶν ἀπὸ τῆς πόλεως συνδίκων μικρὰ καὶ μετ’ εὐφημίας ἀπαντήσαντος ἡμῖν , ἅμα καὶ τὴν βουλὴν τιμῶν κἀμοὶ ταυτὸν ἔσεσθαι νομίζων , καὶ ταύτην ἀρίστην εἶναι γνῶσιν , πέμπει με αὖθις εἰς τὴν βουλὴν μετὰ γραμμάτων ἐντίμων . 
καὶ συνέβη δή μοι οὐ μόνον τὴν ἀτέλειαν βεβαιώσασθαι , ἀλλὰ καὶ μετὰ τιμῆς τοσαύτης καὶ σχήματος , ὥστε μηδενὶ τῶν ἄλλων δοκεῖν περὶ ταῦτα κοινωνεῖν . 
τῆς δ’ ἑτέρας ἀρχῆς , ἐφ’ ἣν αὐτὸς ἦγέ με , οὐδ’ ἐμνήσθη πρὸς ἐμὲ , οὐδ’ οὖν ἡμεῖς πρὸς ἐκεῖνον · ἀλλ’ ἐπέστειλεν ἐφ’ αὑτοῦ τοῖς ἄρχουσι , κελεύων ἕτερον ἀντ’ ἐμοῦ καταστῆσαι . 
εἰς τοῦτο ἐτελεύτησεν ἡ πρόρρησις τοῦ θεοῦ . 
καί μοι λογιζομένῳ τὰ ἀνηλωμένα μισθόν τ’ ἀγοραίοις καὶ οἰκέταις ἐφόδια , εἴ τινάς ποι τούτων ἕνεκα ἀπέστειλα , αἱ πεντακόσιαι μάλιστά πως συνέβαινον δραχμαί . 
οἷον δ’ αὖ καὶ τὸ πρόσθεν τούτων ἐνιαυτῷ σχεδὸν γενόμενον ἐπὶ 
Πολλίωνος ἄρχοντος τῆς Ἀσίας . 
ἄρτι μὲν εἰς τὸ βουλευτήριον παρεληλύθειν ἐκ τῆς πολλῆς ἡσυχίας , ὥσπερ ἔφην , τοῦ θεοῦ προαγαγόντος κατὰ τοὺς λόγους · ἅπαντες δ’ ἦσαν ἐπ’ ἐλπίδων ὡς καὶ δὴ συνεσοίμην τοῖς νέοις · 
ἀπωλώλεσαν δὲ οἱ δείλαιοι σοφισταὶ τῷ δέει , οὐχ ἅπαντες , ἀλλ’ οἷς ἀνιᾶσθαι ἐπιμελὲς ἦν , ᾑρέθην ἐκλογεύς . 
ἧκε τὸ πρᾶγμα ἐπὶ τὸν πρεσβευτὴν , κυροῖ τὴν χειροτονίαν ἐν Φιλαδελφίᾳ δικαστηρίοις ἀπόντος ἐμοῦ . 
μετὰ ταῦτα ἀνεγιγνώσκετο ἐν τῇ βουλῇ ἡ γνῶσις ἡ τοῦ πρεσβευτοῦ . 
καὶ παρ’ ἡμῶν ἔφεσις μὲν εἰς Ῥώμην ἐδίδοτο , ἐπιστολαὶ δ’ ἐπέμποντο παρά τε αὐτὸν Πολλίωνα καὶ τὸν πρεσβευτὴν οἷα εἰκὸς λέγουσαι . 
ὁ δὲ θεὸς τάδ’ ἐσήμαινεν · ἐδόκουν τὸν Ἄλκιμον τὸν διοικητὴν , ὃν ἔπεμψα τούτων ἕνεκα , ἐπανήκειν , κομίζοντά μοι λόγον Δημοσθένους τὸν ὑπὲρ τοῦ στεφάνου , ἔχοντα οὐχ ὡς νῦν , ἀλλ’ ἑτέρως γε καὶ καθ’ ἑτέραν σύνθεσιν . 
καὶ πάλιν ἦσαν ὑποσχέσεις , ὡς Γλαβρίωνος τοῦ πάνυ συγκαταστήσαντος τὸ πᾶν . 
ὁ δ’ ἔτυχεν , οἶμαι , τότε ἐπιδημῶν . 
ἐγένοντο δέ μοι καὶ παρὰ τοῦ Σαράπιδος καὶ τῆς Ἴσιδος χρησμοὶ , ὡς πεπραξομένου τε τοῦ πράγματος καὶ ἐχθροῖς εἰς φιλίαν ἥξεις ἔφασαν . 
καὶ τὰ μὲν χρησθέντα καὶ φανθέντα ὡς ἐν κεφαλαίοις τοιαῦτα ἦν · εἰς δὲ τὴν Φιλαδελφίαν ἀφίκοντο οἱ πεμφθέντες , καὶ ἦν μὲν ἀφέσιμος , ὡς ἔφασαν , ἡμέρα , ᾗ τὰ γράμματα ἀπεδίδοσαν . 
ἀναγνοὺς δὲ ὁ 
Πολλίων , καί τινος καιροῦ γενομένου περὶ ἡμῶν ὑπὸ τῶν ἐν τῇ προσρήσει παρόντων , γνοὺς τοῦ πρεσβευτοῦ τὴν ἀφέλειαν κελεύει πορευθέντα εὐθὺς καθίζεσθαι καὶ ἐπανορθώσασθαι τὴν γνῶσιν . 
ποιεῖ ταῦτα ὁ πρεσβευτὴς καὶ καθίζει ἑνὸς ἕνεκα τούτου καὶ δίδωσι γράμματα ἕτερα πρὸς τὴν βουλήν . 
κομισθέντων δ’ αὐτῶν ὁ ἄρχων , ὅσπερ προθυμότατα ἀνθειστήκει μοι καὶ τἀναντία τούτων ἀνεγνώκει πρότερον , θορυβούμενος ἤδη καὶ ἐν παντὶ ὢν ἔπεμψεν ὡς τοὺς ἡγεμόνας πυνθανόμενος περὶ αὐτῶν . 
οἱ δ’ οὐδὲν ἀπεκρίναντο . 
ὁ δ’ ἐλθὼν ὡς ἐμὲ ἐδεῖτο συγγνώμην ἔχειν , καὶ παρῄειν εἰς τὴν βουλὴν , καὶ τῆς τε διακονίας ἀφείθην καὶ τῆς ἀτελείας ἔτυχον · πρῶτον τότε καὶ μετὰ τοῦτο φίλτατος μὲν ὁ ἄρχων , φίλτατος δὲ ὁ πρεσβευτὴς αὐτός . 
φέρε δὴ καθάπερ κλίμακος ἀεὶ τῷ ἀνωτέρω προϊόντες ἑτέρου τῶν ὑπὲρ ταῦτα μνημονεύσωμεν . 
ὁ σοφιστὴς , οὗ μικρῷ πρόσθεν ἐμνήσθην , ἦρχεν . 
ἱσταμένου δὲ τοῦ ἔτους καὶ γιγνομένης ἐκκλησίας τῆς πρώτης ἧκον ἐκ δήμου καλοῦντές με , οἷα δὴ διὰ χρόνου τε ἀφιγμένον , καὶ ἅμα ἀπαγγέλλοντες ὅτι μέλλοιεν θύσειν ὑπὲρ ἐμοῦ δημοσίᾳ , ὅπερ οὖν καὶ πρότερον πολλάκις πεποιηκότες ἦσαν . 
ὡς δὲ παρῆλθον εἰς τὴν ἐκκλησίαν καὶ ὁ δῆμος τὰ εἰωθότα ἐπεθορύβησεν , ἔργου εἴχοντο οἱ παρεσκευασμένοι κροτοῦντές τε καὶ τὴν ἱερωσύνην τὴν κοινὴν τῆς Ἀσίας ἀνατιθέντες μοι καὶ τὸν δῆμον ἐσπάσαντο οὐ χαλεπῶς . 
καὶ ἅμα αἱ ἀρχαὶ περιίσταντό με ἄλλος ἄλλοθεν ἐπαινῶν καὶ βοῶν καὶ πρὸς τὸν δῆμον τῇ παρακλήσει φιλοτιμούμενοι . 
ἐγεγόνει δέ μοι σημεῖα ἐξ ὀνειράτων λαμπρὰ καὶ ἐπιφανῆ , οἷς ἐθάρρουν καὶ πάνυ . 
λόγον δ’ αἰτήσας οὕτως ἔπεισα ὥστε ὁ δῆμος ταύτης μὲν ἀπέστη τῆς ἀξιώσεως , ἐψηφίζετο δέ μοι τὴν ἱερωσύνην τοῦ Ἀσκληπιοῦ μάλα φαιδρῶς ἅπας , ἔτι δ’ ἦν ἐν κατασκευῇ τότε ὁ νεὼς ὁ πρὸς τῷ ἔξω λιμένι . 
καὶ οἶδα εὐδοκιμήσας οἷς ἀπεκρινάμην · ἔφην γὰρ ὡς οὐδὲν οὔτε μεῖζον οὔτε ἔλαττον οἷόν τ’ εἴη πράττειν μοι ἄνευ τοῦ θεοῦ , οὔτ’ οὖν αὐτὸ τὸ ἱερᾶσθαι νομίζειν ἐξεῖναι πρότερον , πρὶν ἂν αὐτοῦ πύθωμαι τοῦ θεοῦ . 
οἱ δ’ ἐθαύμασάν τε καὶ συνεχώρουν . 
γενομένων δὲ τούτων εὐδοξία καὶ ζῆλος ἦν ἐπὶ ταῖς δημηγορίαις , καὶ οὐδὲν δεῖν ᾤμην ἔτι πραγμάτων . 
ὁ δὲ θεὸς οὔ τί που εἴα πέρας τοῦτο ἔχειν , ὁ δ’ ἐγχειρίδιον ἔχει ὑπὸ μάλης . 
καὶ συμβαίνει μετὰ τοῦτο συνέδρους μὲν ἐξιέναι Σμυρναίων εἰς Φρυγίαν ἄνω καὶ μέλλειν φέρειν τοὐμὸν ὄνομα ἐν τῷ συνεδρίῳ τῷ κοινῷ , προαισθέσθαι δέ με καὶ πέμψαι τὸν τροφέα τὸν Ζώσιμον · καὶ γίγνομαι τρίτος ἢ τέταρτος τῇ χειροτονίᾳ . 
μετὰ ταῦτα ἔφεσις , κλῆσις ἡγεμόνος , κλῆσις τοῦ σωτῆρος εἰς Πέργαμον · διέτριβον δ’ ἐν τῷ χωρίῳ τῷ εἰωθότι τοῦτον ἤδη τὸν χρόνον αὐτοῦ γε πέμψαντος . 
δευτέρᾳ δ’ ἡμέρᾳ ᾗ ὡρμήθην ἀπαντᾷ μοι ὁ κομίζων τὴν ἐπιστολὴν τοῦ ἡγεμόνος . 
καὶ ἐπειδὴ ἀνέγνων τὰ γράμματα , ἀλλὰ προκέκλημαί τε , ἔφην , ὑπὸ τοῦ θεοῦ καὶ θέοντα ἐπεγείρεις . 
τί δεῖ διατρίβειν ; 
ἀφείθην γὰρ πάντων πραγμάτων ἐν περιόδῳ τῶν ναῶν τῶν ἐν Ἀσκληπιοῦ . 
οὕτω πρὸς ἡμᾶς ἔσχεν ὁ ἡγεμών · οἶμαι δ’ οὐκ ἐκεῖνος μᾶλλόν τι ἢ ὁ τῷ ὄντι καὶ καθάπαξ ἡγεμών . 
ὅμοιον δὲ τούτῳ καὶ τὸ πρῶτον ἁπάντων τούτων γενόμενον . 
χωρίον ἐστὶ Λανεῖον οὐ πόρρω τοῦ ἱεροῦ τοῦ Διὸς , οὗ κἀν τοῖς ἄνω λόγοις ἐμεμνήμην τοῦ ἱεροῦ . 
τοῦτο τὸ χωρίον πριαμένων ἐμοὶ τῶν ἐμῶν ἐπὶ τῆς διατριβῆς τῆς ἐν Αἰγύπτῳ ἐσφετερίζοντο Μυσῶν τινες , πολλὰ καὶ παντοῖα τὸ μὲν πρῶτον λέγοντες , ἔπειτα καὶ πράττοντες ἤδη . 
ὡς γὰρ ἀπέγνωσαν αὑτοὺς , ἵνα μὴ κατ’ ἐμαυτοῦ λέγω τὸ βλάσφημον , ἀθροίσαντες ὡς ἠδύναντο πλείστους οἰκέτας ἅμα καὶ μισθωτοὺς , ἐπῆλθον μεθ’ ὅπλων ἁπάντων · ἔπειθ’ οἱ μὲν αὐτῶν ἄπωθεν ἠκόντιζον καὶ ἐσφενδόνων λίθοις καὶ βώλοις , οἱ δ’ εἰς χεῖρας ᾔεσαν , οἱ δ’ ἐνεβάτευον εἰς τὴν οἰκίαν καὶ τοῖς ἔνδον ἐχρῶντο ὡς οὖσιν ἑαυτῶν · πάντα δ’ ἦν ταραχῆς μεστὰ καὶ τραυμάτων . 
ἀγγελθέντων δὲ τούτων εἰς Πέργαμον εἶχον μὲν οὕτως τὸ σῶμα ὥστε ἀναπνεῖν μόλις · ἀγορὰ δ’ ἦν δικῶν · ὅ τι δὲ χρήσομαι ἠπόρουν . 
ὁ δὲ θεὸς τήν τε πρόσοδον ἐξεῦρε τὴν πρὸς τὸν ἡγεμόνα καὶ τὸν καιρὸν παρεσκεύασε . 
καὶ τὸ μὲν ἀκροτελεύτιον τῶν ὀνειράτων Ἀδριανὸς ἦν ὁ αὐτοκράτωρ ἐν τῇ αὐλῇ τοῦ ἱεροῦ , περιέπων τέ με ἄρτι γνώριμον αὐτῷ γεγονότα καὶ ὑποτιθεὶς ἐλπίδας μεγάλας . 
τὸ δὲ συμβὰν εὐθὺς ἐπὶ τῇ ὄψει ταύτῃ τόδε . 
ἧκον εἰς τὸ ἱερὸν οὕτως ὅπως οἷός τ’ ἦν · καί μου διατρίβοντος ἔτι αὐτόθι ὁ ἡγεμὼν 
Ἰουλιανὸς ἐπέρχεται καὶ σὺν αὐτῷ Ῥουφῖνος . 
γνοὺς δὲ ἐγὼ τὸν καιρὸν τῷ τε Ῥουφίνῳ φράζω τὸ πρᾶγμα καὶ τῷ Ἰουλιανῷ ἀναστρέφοντι προσέρχομαι , κατ’ αὐτόν πως ὃν εἶδον ὄναρ τὸν τόπον καὶ ὅσα τε αὐτῷ μοι καιρὸς ἦν εἶπον , καὶ ὁ Ῥουφῖνος προθυμίας οὐδὲν ἀπέλειπεν . 
ὁ δ’ οὕτως ἔνθεος γίγνεται ὥστ’ εὐθὺς μὲν περιέβαλλεν , ὡς ἄν τις πάλαι φίλτατος , λαβόμενος δέ μου τῆς χειρὸς θαρρεῖν τε ἐκέλευε καὶ περὶ τὸν θεὸν ἔχειν , ταῦτα δὲ αὑτῷ μελήσειν · καὶ τέλος εἶπεν , οὐ μὴ ἡμῶν καταφρονήσωσι . 
γίγνεται δὲ ἐπὶ τοῦ δικαστηρίου καὶ καλέσας τὴν δίκην καὶ λόγων οὐ πολλῶν ῥηθέντων ἠγανάκτησέ τε τοῖς γενομένοις καί τινα καὶ τῶν μετασχόντων τῆς ἐπιδρομῆς εἰς τὴν εἱρκτὴν ἐνέβαλε , καὶ τὸ χωρίον ἡμῖν ψηφίζεται , καὶ εἰσῄειμεν εἰς αὐτὸ ὑπὸ γραμμάτων · ὁπλῖται δὲ καὶ σφενδονῆται καὶ πάντα ἐκεῖνα ὑπεχώρει τῷ θεῷ . 
Ἱεροὶ λόγοι ε# θέρους ὥρᾳ πονήρως εἶχεν ὁ στόμαχος καὶ δίψος ἦν νύκτα καὶ ἡμέραν καὶ ἱδρὼς ἀμύθητος καὶ λύσις τοῦ σώματος , καὶ μόλις ἂν δύο καὶ τρεῖς εἷλκον ἀπὸ τῆς κλίνης ἀναστῆναι δεόμενον · καὶ ὁ θεὸς σημαίνει ἔξοδον ἐν 
Σμύρνῃ ὄντι τὸν χρόνον τοῦτον , καὶ ἔδει ἐξιέναι αὐτίκα . 
καὶ ἐξῄειν μὲν τὴν ἐπὶ Περγάμου · ἐν ὅσῳ δὲ ὀχήματα ἐπορίζετο καὶ δὴ μεσημβρία τε προσῄει καὶ καῦμα ᾔρετο λαμπρόν . 
ἔδοξεν οὖν ἡμῖν ἐν τῷ προαστείῳ διατρίψαντας αὐτὴν τὴν ἀκμὴν οὕτως περαίνειν . 
ἡ δ’ ὁρμὴ ἦν ὡς εἰς 
Μύριναν καὶ τὰ σκευοφόρα ἐπὶ τούτῳ προῄει . 
οἷα δὲ πνίγους ὄντος καὶ ἅμα ὑφ’ ἡδονῆς τοῦ χωρίου καὶ προσέτι ἀσχολιῶν τινῶν προείμεθα τῆς ὥρας συχνὸν , ὥστε γιγνόμεθα ἐπὶ τῷ καταγωγίῳ τῷ πρὸ τοῦ Ἑρμοῦ περὶ αὐτὴν δύσιν ἡλίου . 
καὶ ἠπόρησα μὲν ὅ τι ποιῶ . 
ὡς δὲ οὔτε τὴν δυσχέρειαν τῶν οἰκημάτων ἔφερον εἰσελθὼν , θεραπεία τε οὐ παρῆν διὰ τὸ προεκπέμψαι , ἐδόκει χρῆναι τὸ πρόσω διώκειν , καὶ διαβάντι τὸν ποταμὸν νύξ τε ἦν ἤδη καθαρὰ καὶ προσέβαλεν αὔρα τις ἐλαφρὰ καὶ ψυχεινὴ , καὶ τό τε σῶμά πως ἀνελάμβανε καὶ τῇ γνώμῃ τόνος τις μετ’ εὐθυμίας ἐνεδύετο , ὡς τῷ τε ἀέρι ὁμιλεῖν καθ’ ἡσυχίαν καὶ ἅμα πρὸς τὴν παρελθοῦσαν ἡμέραν τὰ παρόντα κρίνοντι ὁπόσον τι μεταβεβλήκει . 
ἤδη δὲ βαθείας ἑσπέρας ἦλθον εἰς Λάρισσαν , καί μοι ἀσμένῳ γίγνεται ὡς τά τε ὀχήματα οὐ κατείληπτο καὶ τὰ τῆς καταγωγῆς οὐδὲν ἀμείνω τῶν πρόσθεν ἦν , ἀλλ’ ἀνάγκη παρῆν ἔχεσθαι τῆς ὁδοῦ καὶ διακαρτερεῖν . 
καὶ μέσαι τε ἤδη νύκτες ἢ καὶ ἔτι πορρωτέρω , καὶ γιγνόμεθα ἐν Κύμῃ , καὶ πάντα ἀπεκέκλειτο καὶ μάλ’ ἀγαπητῶς ἐμοί . 
παρακαλέσας δὲ τοὺς ἑπομένους , οἳ παρέπεμπόν με ἀπὸ τοῦ χωρίου προσταλαιπωρῆσαι καὶ τὸ λοιπὸν , ὡς οὐκ εἰσόμενον αὐτοῖς , πάντως δὲ ὀλίγον τ’ εἶναι καὶ προφέρειν οὐκ ὀλίγον μοι δοκεῖν τῆς προαιρέσεως διαμαρτεῖν , ἐχώρουν ἔξω πυλῶν , καὶ ψῦχός τε ἤδη ἦν ὑγρότερον , ὥστε καὶ θέρμης δεῖσθαι . 
καὶ περὶ ἀλεκτρυόνων μάλιστά πως ᾠδὰς ἀνύσας εἰς Μύριναν , ὁρῶ τοὺς ἐμοὺς πρόσθεν τῶν καταγωγίων τινὸς συνεσκευασμένους ὡς εἶχον διὰ τὸ μηδ’ αὐτοὺς , ὡς ἔφασαν , καταλαβεῖν ἀνεῳγμένον μηδέν . 
ἦν δέ τις ἐν προθύρῳ τοῦ πανδοκείου σκίμπους · τοῦτον περιφέροντες ἄνω καὶ κάτω διατριβὴν εἴχομεν . 
ὅπου γὰρ τεθείη πανταχοῦ λυπηρὸς ἦν . 
θύραν δὲ κόπτουσιν ἢ ξένων ἢ ὡντινωνοῦν πλέον οὐδὲν ἦν · οὐ γὰρ ὑπήκουεν οὐδείς . 
ὀψὲ δέ ποτε εὕρομεν εἰσελθεῖν εἰς οἰκίαν τῶν ἐπιτηδείων τινὸς , κακοδαιμονίᾳ δὲ θυρωρῶν τό τε πῦρ ἀπεσβήκει καὶ ἄλλο γε οὐδὲν ἦν οὐ μικρὸν οὐ μέγα . 
εἰσῄειμεν δὲ ὑπὸ σκότου καὶ ὑπὸ χειραγωγῷ οὔτε ὁρῶντες οὔτε ὁρώμενοι . 
ἐν ὅσῳ δὲ πῦρ τε ἐπορίζετο καὶ πορισθέντος ἔμελλον χρίσεσθαί τε καὶ πίεσθαι , καὶ δὴ ἑωσφόρος τε ὑπερεῖχε καὶ φῶς ἡμέρας ὑπέφαινεν , ἐδόκει χρῆναι μὴ μαλθακίζεσθαι μηδὲ καθεύδειν ἡμέρας οὔσης , ἀλλ’ ἔργον ἔργῳ συνάπτειν καὶ βαδίζειν εἰς τὸ τοῦ Ἀπόλλωνος ἱερὸν , εἰς Γρυνεῖον , εἰωθός μοι καὶ ἰόντι καὶ ἐπανιόντι θύειν τῷ θεῷ . 
γενόμενος δὲ ἐν Γρυνείῳ θύσας τῷ Ἀπόλλωνι καὶ τὰ εἰωθότα διατρίψας εἰς Ἐλαίαν ἐλθὼν ἀνεπαυόμην . 
καὶ ὡς ἐγενόμην ἐν Περγάμῳ τῇ ἐπιούσῃ , ἐγὼ μὲν οἷα εἰκὸς οὕτως εἶχον ὡς ἐνδιατρίψων , ἐνύπνιον δ’ ἐλθὸν , εἴτε δὴ εἰς ἑσπέραν εὐθὺς εἴτε καὶ μιᾷ ὕστερον ἡμέρᾳ ἢ καὶ δευτέρᾳ , ἐπείγεσθαί τε ἐκέλευε καὶ μὴ ἄλλως ποιεῖν · οἵδε γὰρ καὶ δὴ διώκουσι . 
καὶ ἅμα τούτοις αἵ τε θυρίδες πνεύματος ἐμπεσόντος ἀνεῴγνυντο εὖ καὶ καλῶς ἐσφηκωμέναι ἔνδοθεν καὶ ἔξωθεν , καὶ πρόσθεν οὔπω συμβὰν , αἵ τε θύραι παρέσχον ψόφον . 
ὡς δὲ ἀφυπνίσθην , οὐδὲν ἔτι διέτριψα , ἀλλ’ εἰπὼν τοῖς οἰκέταις μεταδιώκειν ἐπιβὰς τοῦ ὀχήματος ἤλαυνον ὡς ἤνυτον . 
καὶ ὁ βορέας ἐπέκειτο πάντα κινῶν . 
ἦν δὲ τὸν χρόνον τοῦτον ἐργώδη τὰ περὶ τὴν φάρυγγα , ὑπό τε φλυκταίνης συνεχοῦς πιεζόμενα καὶ ὑπὸ παντὸς ἀεὶ τοῦ συντυχόντος ἀναξαινόμενα . 
τότε δὲ τῆς τε ἄμμου πολλῆς ἅμα τῷ ἀνέμῳ φερομένης ἐπὶ τοῦ προσώπου καὶ τοῦ κονιορτοῦ σύρδην ἁπανταχόθεν ἐμπίπτοντος οὐκ ἀγωνιᾶν μᾶλλόν τι παρειστήκει μοι ἢ θαρρεῖν · ἅμα μὲν οἷον ἀπονοίᾳ τινὶ καὶ παρατάξει , οὐ γὰρ ἦν ἀναφυγὴ , ἅμα δ’ ὡς ἀντεῖχον παρὰ πᾶν τὸ εἰκός . 
οἱ δὲ ἰατροὶ τὰ πρὸ τοῦδε ἀνακογχυλιάζειν τε ἐκέλευον καὶ σκέπην ἀκριβεστάτην καὶ τὰ τοιαῦτα εἰσηγοῦντο . 
δευτέρᾳ δὲ ἢ τρίτῃ ἡμέρᾳ παρελθὼν τὴν πατρῴαν οἰκίαν γίγνομαι ἐν τῷ ἱερῷ τοῦ Διὸς τοῦ Ὀλυμπίου · καὶ θύω πρὶν καταλῦσαι τὴν ὁδὸν , ὥσπερ μοι καὶ τὸ ἐξ ἀρχῆς εὐθὺς ἐν Σμύρνῃ προείρητο , ἐλαύνειν ὀρθὴν εἰς Διὸς χωρίον . 
καὶ μετὰ τοῦτο ἤδη ῥᾴω τὰ τῆς διαίτης ἐπιφανῶς ἦν . 
περιιόντι δὲ τῷ ἔτει καὶ μηνὶ μάλιστα θᾶττον ἦγον Κυζικηνοὶ τὴν ἱερομηνίαν τὴν ἐπὶ τῷ νεῷ , ἐμοὶ δὲ ὕπνοι τε ἦσαν ἐργώδεις καὶ πέψις ἀπήντα μόλις ἐν συχνῷ τινι μέρει τῆς ἐπιούσης ἡμέρας ἡσυχάζοντι μὲν , καθεύδοντι δ’ οὔ . 
τότε δ’ οὖν ἡνίχ’ ἧκε τὸ ὄναρ , ἡμέρα τε ἦν ἐκ πολλοῦ καὶ ὕπνου τοσούτου σχεδὸν ἔλαχον ὅσον δόξαι ἃ ἔδοξα . 
ταῦτα δ’ ἦν , Πορφυρίων ὁ ἰατρὸς ἐδόκει μοι τοὺς 
Κυζικηνοὺς ἐπιὼν παραπλήσια τοῖς τῆς Ἀθηνᾶς πρὸς τοὺς Φαίακας λέγειν , μέγαν τε ἄγων ἐμὲ καὶ προμνώμενος συνουσίας περὶ λόγους . 
οἱ δὲ πείθεσθαι καὶ ἅμα θέατρόν τε εἶναι καὶ αὐτὸς ἐν τῷ θεάτρῳ , καὶ ἄλλ’ ἄττα εἰς τοῦτο φέροντα ἦν . 
ἀνίσταμαι καὶ συσκευάζεσθαι τοῖς οἰκέταις εἰπὼν , ὡς αὐτίκα ἐξιόντας , ἐξήλαυνον , μεσημβρίας οὐ πολλῷ τινι θᾶττον . 
οἷα δ’ ἐπαναμένων τοὺς οἰκέτας προῄειν σχολαίτερον , κἀν τούτῳ ἐτρίβη τι τῆς ὥρας . 
καὶ γίγνομαι περὶ δείλην ὀψίαν ἐπὶ τοῖς ὕδασι τοῖς θερμοῖς , καὶ πάντα ἦν θορύβου μεστὰ καὶ πλήθους ἀνθρώπων , ὥστ’ οὐχ οἷόν τ’ ἦν στέγην εὑρεῖν , ἀλλ’ ἔδει παρελαύνειν , καὶ εἵποντο μὲν ὀλίγοι ἤδη . 
προελθὼν δὲ τετταράκοντα στάδια εἴς τινα κώμην , ὡς οὐδέν με προσίετο τῶν αὐτόθι , ἔγνων τῇ νυκτὶ χρῆσθαι . 
αὐτῷ μὲν οὖν μοι ἐδέδοκτο ἐλαύνειν εἰς αὐτὴν Κύζικον , οἱ δ’ ἀκόλουθοι ἀπειρήκεσαν , σχεδὸν δύ’ ὄντες οἱ λοιποί · ὥστ’ ἠναγκάσθην καταλῦσαι περὶ τὴν λίμνην εἴκοσι καὶ ἑκατὸν στάδια ἀπὸ τῆς πόλεως , ἀνύσας δὲ εἰς εἴκοσι καὶ τριακόσια . 
παρελθὼν δὲ εἰς δωμάτιον καὶ σκίμποδος εὐπορήσας καὶ στρώματος καθαροῦ καὶ μάλ’ ἀγαπητῶς , οὐ γὰρ ἔμοιγε οὐδὲν παρῆν , ὡς εἶχον διψῶν τε καὶ κονιορτοῦ πλέως , ἐν τῇ ἐσθῆτι ἐν ᾗπερ καθήμην ἐπὶ τοῦ ὀχήματος , διενυκτέρευσα καθήμενος τὰ πλείω ἐπὶ τοῦ σκίμποδος . 
ἀστέρων δὲ πρὸς ἡμέραν φερομένων ἀναστὰς ἤνυσα ἀναμείνας οὐδένα . 
καί μοι παραμύθιον ἦν τῆς πορείας τὸ τῷ λόγῳ προσέχειν , ὃν ἔδει τοῖς Κυζικηνοῖς ἐπιδεῖξαι κατὰ τὴν τοῦ ἐνυπνίου φήμην · ὥστε καὶ ἐποιήθη οὕτω παρὰ τὴν ὁδὸν τὰ εὑρισκόμενα ἀεὶ ἀναλαμβάνοντι . 
τὴν μὲν οὖν σπουδὴν τὴν συμβᾶσαν περὶ τὸν λόγον οὐ μόνον ἡνίκα ἐδείκνυτο ἐν τῷ βουλευτηρίῳ , ἀλλὰ καὶ ὕστερον ἐν τῇ πανηγύρει , εἰδεῖεν ἂν οἱ παραγενόμενοι καὶ οἱ τούτων ἀκούσαντες , ἐμοὶ δ’ οὐχ ἥδιστον ἐν τοῖς τοιούτοις διατρίβειν . 
ἀλλ’ ἐπειδὴ προσέταξεν ἀναστρέφειν , ἐπαινέσας τὸ ἐν Λανείῳ ὕδωρ , σχεδὸν ὥσπερ στροφήν τινα δευτέραν ἀποδιδόντες , ἐπανῄειμεν , τῇ τε ὥρᾳ τῆς ἐξόδου μάλιστά πως παραπλησίως , διὰ τὸ καὶ τότε αὐθημερὸν ἐξιέναι ἐπὶ τῷ προστάγματι , καὶ δὴ καὶ τῇ συνεχείᾳ τῆς πορείας , οὐδαμοῦ γὰρ διαναπαύσας ἧκον ἄσιτος μικρῷ πρὸ μέσων νυκτῶν εἰς αὔλιόν τι γεωργικὸν τῶν ἐμαυτοῦ , τετρακοσίους σταδίους τοὺς ἅπαντας , τῇ δ’ ὑστεραίᾳ ἐκεῖθεν εἰς Λανεῖον . 
καὶ τὰ μὲν τῆς προτέρας εἰς Κύζικον ἐξόδου καὶ διατριβῆς οὕτως ἔσχεν . 
ἐπελθόντος δὲ τοῦ χειμῶνος ἦγε πάλιν τὴν ἐπὶ Σμύρνης , καὶ γίγνεται τῶν ἡμερῶν ἡ πρώτη σφόδρα ἤπιος . 
ὡς δὲ κατέβην εἰς τὸ πεδίον τῆς ἐπιούσης νυκτὸς , ἄλλα τε ὀνείρατα ἐγίγνετο ἐπισχόντα καὶ δὴ καὶ Νεφέλας Ἀριστοφάνους ἐδόκουν μεταχειρίζεσθαι · 
καὶ ἅμα ἕῳ νέφη τε ἦν καὶ ὑετὸς οὐ πολὺ ὕστερον . 
ὥσθ’ οἱ μὲν συνέχαιρον ὡς οὐ προεξῆλθον , οἱ δ’ ἐθαύμαζον τῆς προρρήσεως τὴν ἀκρίβειαν . 
μένοντι δέ μοι αὐτόθι ἡμέρας τινὰς ἀγγέλλεται ἡ τῆς τροφοῦ θυγάτηρ ἀσθενοῦσα καὶ ἔχουσα σφαλερῶς . 
κἀκείνῃ μὲν ἰατρὸν ἔπεμπον , αὐτὸς δὲ , ἐπειδὴ τάχιστα παρέσχεν , εἰχόμην τῆς ὁδοῦ . 
καί μου προϊόντος ἤδη ὑπεκινεῖτο ὁ ἀὴρ , ὡς πρὸς ὕδωρ τε καὶ χειμῶνα . 
καὶ δέος ἦν μὴ καταληφθῶμεν , ἄλλως τε καὶ δυσπόρων ὄντων . 
ὅμως δὲ τοσοῦτον ἀντέσχεν ὅσον δύο σταδίους ἐλλείπεσθαι πρὸς τὸ ἱερὸν τοῦ Ἀπόλλωνος . 
τηνικαῦτα δὲ ὁμίχλη τε κατέβη βαθεῖα καὶ ψακάς τις διέθει · 
καὶ παρελθόντων εἴσω λαμπρῶς ἤδη τὸ ὕδωρ παρῆν , ὥστε ἑορτὴν ἤγομεν . 
ἐπισχόντων δέ με κἀνταῦθα ὀνειράτων ἐπέμεινα . 
πρὸς δὲ τοῖς ἐπισχοῦσι καὶ τοιόνδε ἐγεγόνει . 
ἐδόκουν ἱερεῖόν τι τεθυκὼς ἐπισκοπεῖσθαι τόν τε δὴ θεὸν , οἶμαι , καλούμενον καὶ λυτῆρα , καί τινος τῶν μάντεων ἐπελθόντος πυνθάνεσθαι τί βούλοιτο ὁ λυτὴρ , πότερον καθάπαξ λύοι τι ἢ μικρότερον ἀντὶ μείζονος ποιοίη καὶ ἀναβολῆς εἴη σημεῖον . 
ὁ δ’ ἐῴκει οὐ πάνυ τι ἰσχυρότατα ἡγουμένῳ εἰς τὸ καθάπαξ , ἀλλὰ καὶ ἀέρας καὶ ἀστέρας καὶ τὰ τοιαῦτα ᾐτιᾶτο . 
κἀν τούτῳ ἠγγέλθη περὶ τῆς κόρης ὅτι εἴη τεθνεῶσα . 
εὐθὺς μὲν οὖν ἀκούσασιν ἐδόκει θεῖον εἶναι τὸ μὴ τυχεῖν παρόντα ἐμὲ τῇ συμφορᾷ , ἀλλὰ προεξελθεῖν · ἔτι δὲ σαφέστερον ἐκ τῶν ὕστερον χρησμῶν ἐγένετο ὡς οὐκ ἄνευ δαιμονίου τινὸς πᾶν τοῦτο συνέβη . 
ἐπειδὴ γὰρ κατέβην ἀπὸ τοῦ ὄρους δευτέρᾳ νυκτὶ ὕστερον , ὤφθη τοιάδε , ἔμεινα δὲ καὶ πλείους κατέχοντος τοῦ θεοῦ . 
Τελεσφόρος ἦν ὀρεωκόμος · οὗτος ἐδόκει μοι ὁρμηθεὶς αὐτόθεν βαδίζειν ὀπίσω , τὰ χρησθέντα ἐπὶ τῇ Φιλουμένῃ σημαίνων , τοῦτο γὰρ ὄνομα τῇ κόρῃ , κεχρῆσθαι δ’ αὐτὰ 
Ἀλκίμῳ πατρὶ τῆς κόρης , καὶ δὴ καὶ γράμματα ἔχειν , εἴτε δὴ σεσημασμένα εἴτε καὶ μή · ἃ τὸν Ἄλκιμον νύκτωρ ἀκούσαντα παρ’ αὐτῆς ἀπομνημονεύσαντα γράψασθαι , θαυμαστὰ πλήθει καὶ δυνάμει , φέροντα εἰς ἐμὲ , ὥστε θαυμάζειν ὅπως καὶ ἀπεμνημόνευσε . 
κεφάλαιον δ’ ἦν , ὡς ἐν αὐτῷ τῷ σώματι τῆς Φιλουμένης καὶ τοῖς ἐντὸς , ὥσπερ ἐν σπλάγχνοις ἱερείων , ἐγγεγραμμένου παντὸς τοῦ περὶ αὐτὴν πράγματος . 
ἐδόκουν δὲ καὶ κοιναί τινες εἶναι πλείους , καὶ ἅμα πως ἑώρων αὐτὰς , αἱ μὲν ἄνω ὑγιεῖς καὶ εὖ διακείμεναι , ἐν δὲ τῇ τελευταίᾳ τὸ πεπονθὸς ἦν . 
καὶ ἐδείκνυντο ὑπὸ τοῦ ἐφεστῶτος ὅστις καὶ ἦν . 
καὶ ἠρόμην γὰρ δὴ αὐτὸν , πόθεν οὖν οἱ ὄκνοι καὶ ἡ δυσεργία ; 
ὁ δὲ ἐδείκνυεν ἐκεῖνον τὸν τόπον . 
οἱ δ’ οὖν χρησμοὶ τοιοῦτοί τινες ἦσαν . 
ἐνεγέγραπτο μὲν τὸ ὄνομα τὸ ἐμὸν οὑτωσὶ , 
Αἴλιος Ἀριστείδης · καὶ σχεδὸν ἐκ διαλειμμάτων ἄλλα καὶ ἄλλα ἐπίσημα τοῦ ὀνόματος · προσενεγέγραπτο δὲ Σωσιμένης καὶ ἕτερα τοιαῦτα σωτηρίαν ἐπαγγελλόμενα , καὶ ὅτι ἡ Φιλουμένη ψυχὴν ἀντὶ ψυχῆς καὶ σῶμα ἀντὶ σώματος ἀντέδωκε , τὰ αὑτῆς ἀντὶ τῶν ἐμῶν . 
καὶ τἄλλα εἰς ταυτὸν φέροντα ἐνῆν , ἅπαντα ἐν βιβλίοις τισὶν ἐγγεγραμμένα , ἃ πάντα γράψαντος τοῦ Ἀλκίμου ἐδόκει ἀποκομίζειν ὁ Τελεσφόρος οἴκαδε . 
ἐνῆσαν δὲ καὶ Πορφυρίωνος τοῦ ἰατροῦ παραινέσεις ὡς πρὸς τὴν μητέρα αὑτῆς , μάλιστα μὲν καὶ λούσασθαι , εἰ δὲ μὴ , ἀλλὰ τραφῆναι . 
ταύτης τῆς κόρης Ἑρμείας ἐκεῖνος ἀδελφὸς ἦν , ὃς ἐν τῇ μεγάλῃ νόσῳ , ὅτε καὶ ἡ θεὸς ἐφάνη μοι , ἀπέθανε καὶ αὐτὸς σχεδὸν ὡς εἰπεῖν ἀντ’ ἐμοῦ . 
τῇ γὰρ αὐτῇ ἡμέρᾳ , ὡς ὕστερον ἐπυθόμην , ἐκεῖνός τε ἐτελεύτα κἀγὼ τοῦ πυρὸς ἀπηλλαττόμην καὶ πάνυ χρονισθέντος . 
ἄμφω δὲ ἤστην παῖδες ἐμῆς συντρόφου Καλλιτύχης . 
καὶ ταῦτα μὲν εἰς τοσοῦτον . 
πέντε δὲ ἡμέρας ὑπὸ τῷ ὄρει μείνας καὶ διαιτηθεὶς ὡς παρήγγειλεν , ἕκτῃ κινήσαντος ἐξῄειν ἐπὶ Περγάμου · καὶ ἦσαν μὲν ἐπίβδαι , ἣν 
Ῥωμαῖοι πρώτην ἄγουσι τοῦ ἔτους . 
χειμὼν δὲ οὕτω δή τι σφοδρὸς ὥστε μηδ’ οἴκοι μένοντι ῥᾳδίως ἔχειν ὑπενεγκεῖν . 
καὶ συνέβη τοῦτο δὴ θειότατον τῆς ὁδοῦ , τὸ γὰρ τοῦ 
Ὁμήρου σαφὲς ἦν ὅτι τις θεῶν ἡγεῖτο καὶ ὅστις γε ὁ θεὸς , ἐξόπισθεν μὲν γὰρ βορέου πνεῦμα ἐπέκειτο οἷον ψυχρότατον , νεφέλας ἐλαῦνον μελαίνας καὶ πυκνὰς , ἐκ δεξιᾶς δὲ ἅπαντα κατενίφετο , ὗε δὲ ἐν ἀριστερᾷ , καὶ ταῦτ’ ἦν παρὰ πᾶσαν τὴν ἡμέραν τε καὶ τὴν ὁδόν . 
μία τε οἷον ζώνη διὰ παντὸς τοῦ ἀέρος ἦγεν εἰς τὸ ἱερὸν κατ’ αὐτῆς τῆς ὁδοῦ τεταμένη , σκέπην ἅμα καὶ φῶς ἔχουσα . 
καὶ πάμπολυ δὴ τῶν ἄλλων ἀποσπάσας ἦγον εἰς τὸ ἱερὸν , μεθ’ ἑνὸς ἀκολούθου σταδίους οὐκ ἔλαττον ἢ τριακοσίους διαδραμών . 
καὶ ἦν μὲν τῆς ὥρας τὸ μετὰ λύχνους τοὺς ἱερούς · ἐν ὅσῳ δὲ τούς τε ὑπολειφθέντας ἐπανέμενον καὶ καταγωγὴ ἐπορίζετο , διέτριψα τούς τε νεὼς περιιὼν ὡς εἶχον ἐκ τῆς ὁδοῦ καὶ βαδίζων ἄνω καὶ κάτω περὶ τὸ ἱερόν . 
ἤδη δὲ βαθείας ἑσπέρας εὐπορήσας ὑπηρετῶν , αὐτόθι λουσάμενος ὑπὸ λαμπτῆρος ἀπὸ μικρᾶς πάνυ τροφῆς ἀνεπαυόμην . 
καὶ μὴν τά γε ἄλλα σαφῶς ἐγίγνετο σὺν θεῷ σπουδῇ τῶν ἀνθρώπων , καὶ σύνοδοι κατὰ τοὺς λόγους καὶ δέος μὴ θᾶττον ἀπαλλαγείημεν . 
ταυτὰ δὲ ταῦτα καὶ ὕστερον ὡς ἐν τῇ Σμύρνῃ ἐγενόμεθα . 
μᾶλλον δὲ καὶ πρὶν εἰσελθεῖν εἰς τὴν πόλιν ἦσαν οἱ κατὰ τὴν φήμην ἀπαντῶντες , καὶ τῶν τε νέων οἱ γνωριμώτατοι σφᾶς αὐτοὺς ἐδίδοσαν καὶ τύπος τις ἤδη τεταγμένος διατριβῆς ἦν , καὶ διὰ πάντων ἡ κλῆσις ἠκριβοῦτο . 
Αἰγυπτίου δέ τινος ἀνθρωπίσκου περὶ τὸν χρόνον τοῦτον εἰσκωμάσαντος εἰς τὴν πόλιν καὶ τῶν τε βουλευτῶν ἔστιν οὓς διαφθείραντος καί τισι τῶν πολλῶν καὶ ἰδιωτῶν δόξαν παραστήσαντος ὅτι καὶ πολιτεύσοιτο καὶ φιλοτιμίας θαυμαστὰς οἵας φιλοτιμήσοιτο ἀπὸ χρημάτων , εἰς τὸ θέατρον εἰσπηδῶντος ὅπως τύχοι , καὶ τοιαύτης αἰσχύνης κατεχούσης τὴν πόλιν , ᾔδειν μὲν οὐδ’ ὁτιοῦν τούτων ἐγὼ ἀλλ’ ἢ ὀψέ ποτε ἤκουσα , ἅτε καὶ κατ’ οἰκίαν τὰς συνουσίας πρὸς τοὺς ἐπιτηδείους ποιούμενος . 
ἄρτι δ’ αὐτοῦ παριέναι μέλλοντος εἰς τὸ ᾠδεῖον τὸ πρὸς τῷ λιμένι καὶ διατριβὴν αὐτόθι καθισταμένου , εἴτε δὴ κατὰ ψήφισμα εἴτε καὶ οὐκ οἶδ’ ὅπη , ἐμοὶ δ’ ὄναρ γίγνεται . 
ἐδόκουν τοῦτο μὲν τὸν ἥλιον ἐκ τῆς ἀγορᾶς ἰδεῖν ἀνίσχοντα , τοῦτο δὲ ἀνὰ στόμα ἔχειν Ἀριστείδης μελετήσεται τήμερον ἐν τῷ βουλευτηρίῳ ὥρας τετάρτης . 
ταῦτα φθεγγόμενος καὶ τούτων ἀκούων ἀφυπνιζόμην , ὥστε διεσκόπουν εἴτ’ ὄναρ εἴη εἴθ’ ὕπαρ . 
καλέσας δὲ τῶν φίλων τοὺς ἐπικαίρους φράζω τὸ πρόσταγμα . 
καὶ τότε δὴ γράμμα ἐξετίθετο , καὶ γὰρ προσῆγεν ἡ ἐκ τοῦ ὀνείρατος ὥρα , καὶ παρῆμεν εὐθὺς ἐπ’ αὐτῷ . 
ὅμως δὲ καίπερ οὕτως ἐξ ὑπογυίου τῆς παρόδου γιγνομένης καὶ τῶν πολλῶν ἀγνοησάντων , οὕτω δή τι μεστὸν γίγνεται τὸ βουλευτήριον ὥστε οὐδὲν ἦν πλὴν ἀνθρώπων κεφαλὰς ὁρᾶν καὶ οὐδ’ ἂν τὴν χεῖρα διέωσας μέσην οὐδαμοῦ . 
καὶ μὴν τό γε τοῦ θορύβου τε καὶ τῆς εὐνοίας , μᾶλλον δὲ , εἰ χρὴ τἀληθὲς εἰπεῖν , ἐνθουσιασμοῦ , τοσοῦτον παρὰ πάντων συνέβη ὥστε οὐδεὶς ὤφθη καθήμενος οὔτ’ ἐπὶ τοῦ προαγῶνος οὔθ’ ἡνίκα ἀναστὰς ἠγωνιζόμην , ἀλλ’ ἐκ πρώτου ῥήματος εἱστήκεσαν , ὤδινον , ἐγάνυντο , ἐξεπλήττοντο , συμπαρένευον τοῖς λεγομένοις , ἠφίεσαν φωνὰς οὔπω πρόσθεν γενομένας , πᾶς τις αὑτοῦ τὸ κέρδος ποιούμενος , εἴ τι νείμαι τῶν μεγίστων ἐμοί . 
ὡς δ’ ἀπηλλάγημεν ἀπὸ τοῦ βουλευτηρίου καὶ περὶ λουτρὸν ἦμεν , τότε δή τις ἀγγέλλει μοι ὅτι καὶ ὁ δεῖνα προγράψας πρότριτα εἰς τὴν ἡμέραν ταύτην εἰς τὸ ᾠδεῖον ἑπτακαίδεκα εἴη τοὺς σύμπαντας ἠθροικώς . 
καὶ μέντοι καὶ ἦρξεν αὐτῷ σωφροσύνης ἐκείνη ἡ ἡμέρα , τὸ πέρα δ’ οὐ λέγω , οὐδ’ ἂν τούτων ἐμνήσθην , εἰ μὴ τό τε ἐνύπνιον ὡς ἐναργὲς ἐξέβη ἐβουλόμην ἐνδείξασθαι καὶ ὅτι καὶ τούτων ἐμέλησε τῷ θεῷ , καὶ ἅμα τοῖς ἐξ ἀρχῆς ὡμολόγει λόγοις ὡς αὐτὸς ἀνέστησέ τε καὶ κατέστησεν εἰς τὴν Σμύρναν . 
οὐ πολλῷ δ’ ὕστερον εἰς Ἔφεσον κομίζει στεφάνους τε προειπὼν ὡς ἀγωνιστῇ καὶ κατασκευάσας οὕτως ὥστε ἀφυπνιζόμην , Ἔφεσον βοῶν . 
ἀλλὰ μὴν τά γε ἐκεῖ πραχθέντα ἐμοὶ μὲν οὐκ εὐπρεπέστερόν ἐστι λέγειν , πολλοὶ δὲ οἱ διηγησόμενοι τοῖς δεομένοις εἰδέναι . 
ἀλλ’ ὅσον μὲν εἰς τὸν θεὸν ἔρχεται τῶν λόγων , ἀνάγκη φράζειν πειρᾶσθαι καὶ μὴ παραλιπεῖν ἐκ τῶν δυνατῶν . 
ἄτοπον γὰρ εἰ μέν τι τῷ σώματι καὶ κατ’ οἶκον ἔδωκεν ἴαμα , διηγεῖσθαι τοῦτ’ ἂν καὶ αὐτὸν καὶ ἕτερον , ἐκεῖνα δὲ ἃ ὁμοῦ τὸ σῶμα ἀνίστη , τὴν ψυχὴν ἐπερρώννυ , τοὺς λόγους ηὖξε μετ’ εὐδοξίας , ταῦτα δὲ οὑτωσὶ παρελθεῖν σιωπῇ . 
ὅτι δὲ οὐδὲν πώποτε τῶν ἀνθρωπείων ἔμεγε ἐχαύνωσεν οὐδὲ ἐπῄρθην οὔτ’ ὀλίγους οὔτε πολλοὺς χειρωσάμενος , οὐδ’ οἶμαι δεῖν φιλοτιμεῖσθαι τοῖς τοιούτοις μᾶλλον ἢ αἰσχύνεσθαι φιλοτιμούμενος , ἐμαυτόν τε καλῶς πέπεικα καὶ πολλούς . 
ἀλλὰ γὰρ θαυμαστὸν τοῦ θεοῦ τὸ διηνεκὲς , οἷον καὶ τὸ τῆς ὕστερον ἐν Σμύρνῃ γενομένης ἐπιδείξεως τῆς μεγάλης ἐκείνης . 
ἐκέλευε μὲν γὰρ παρελθεῖν εἰς τὸ βουλευτήριον , παρελθεῖν δὲ φαγόντα · 
καὶ ἐποίουν οὕτως . 
ἦν δέ τις τοῦ βουλευτηρίου φρουρὸς , ἀνὴρ κατὰ δέρμα θαυμαστὸς οἷος . 
οὗτος ὡς εἶδε προσιόντας τοὺς ἐμοὺς , ἠξίωσε συγχωρῆσαι ἑαυτῷ πρότερον τὰ εἰωθότα συγγενέσθαι τοῖς μαθηταῖς καὶ διέτριψεν εἰς μεσημβρίαν αὐτήν . 
εἰσῄειν μὲν δὴ τηνικαῦτα , εἰσελθὼν δὲ ἀπέτεινα τὴν ῥῆσιν τὴν κατὰ τῶν σοφιστῶν , ἡδίστην δὴ ταύτην πασῶν ἡμερῶν ἀγαγὼν ἐπὶ λόγοις . 
αὐτός τε γὰρ οἷον σχολῆς εἰλημμένος ἐχρώμην ἄσμενος καὶ τὸ θέατρον εἰς ἅμιλλαν κατέστη μὴ λείπεσθαι τῶν λεγομένων . 
ὅ τι δ’ ἐνθυμηθείης ἢ εἴποις ἔλαττον τῶν τότε συμβάντων ἐρεῖς . 
ὡς δ’ ἐξεπέρανα , ἐγὼ μὲν ἀνιστάμην ὡς ἀπαλλαξόμενος , νομίζων καὶ ταῦτα ἐπέκεινα παντὸς ἀγῶνος εἶναι , οἱ δ’ οὐκ ἠνέσχοντο , ἀλλ’ ὥσπερ ἐξ ἑνὸς στόματος πάντες παραμένειν τε ἐκέλευον καὶ δέχεσθαι προβλήματα καὶ ἀγωνίσασθαι τὰ δεύτερα πάντως . 
κἀγὼ τέως μὲν διωθούμην , ἄλλως τε καὶ διὰ τὸ πόρρω τῆς ὥρας εἶναι · βιαιοτέρας δὲ τῆς παρακλήσεως γιγνομένης ἐνεθυμήθην τοῦ ἐνυπνίου , καὶ ὅτι ταῦτ’ ἄρα καὶ ὁ θεὸς προεῖπε , μὴ ἄσιτον εἰσιέναι ὅπως ἀνταρκέσαιμι . 
τόν τε οὖν ἀγῶνα ὑπέστην καὶ προϊόντος αὐτοῦ κατασχεῖν οὐκ ἠδυνήθην , ἀλλ’ ὡμολόγησα τοῦ θεοῦ τὴν πρόρρησιν , καὶ ὅτι ἥκοιμι παρεσκευασμένος · οἱ δ’ ἐθαύμαζον ἅπαντα . 
ἀγωνισάμενος δὲ εἰς δύναμιν τὴν ἐμαυτοῦ διὰ τέλους ἀπηλλαττόμην , ἀπολείπων ὀλίγον εἰς ἡλίου δυσμάς . 
καὶ τῆς ἐπιούσης ἠγωνιζόμην αὖθις ἐν τοῖς αὐτοῖς , ἐπεὶ τοιαῦτα ἡγήσατο ὁ θεὸς κατ’ ἐκείνους τοὺς χρόνους . 
φέρε δὴ καὶ περὶ τῆς ἔναγχος εἰς Κύζικον ἐξόδου γενομένης ἐξηγήσωμαι , ἣ πέμπτῳ μὲν ἔτει περιόντι μηνὶ τῷ αὐτῷ καὶ ἡμέραις μάλιστα ταῖς αὐταῖς ἐγένετο , Ὀλυμπίων ἐπιόντων . 
ἔσχε δὲ οὐ πόρρω τῆς πρότερον . 
καὶ γὰρ ἀσιτία τῇ προτέρᾳ τῶν ἡμερῶν μοχθηρία τε ὕδατος · καὶ ἅμα ὑπὸ πλήθους ἐμπίδων συνέβη πρόδηλον ὂν ὡς ἀγρυπνῆσαι δεήσοι . 
καὶ τῆς ἐπιούσης ὡδοιπόρουν ἐξ ὄρθρου βαθέος ῥοφήματι χρησάμενος βραχεῖ . 
καὶ ὡς ἐπανῄειν , κατέλυσα μὲν πρὸς τοῖς ὕδασι τοῖς θερμοῖς ὑσθεὶς , προειρημένον καὶ τοῦτο , τὴν δὲ ἀσιτίαν ἀπέδωκα , ἐπειδὴ ἐπανῆλθον , ἐπιταχθεῖσαν εἰς τὴν ἐπιοῦσαν . 
καὶ μὴν τά γε τῆς διατριβῆς τῆς ἐν τῇ πόλει σχεδὸν ὥσπερ προείρητο οὕτως ἐχώρησεν . 
ἦν γὰρ τοιάδε τὰ φανθέντα · αὐτὸς δὲ καὶ ᾔτησα τὸν θεὸν σημῆναι , ἅτε καὶ δικῶν οὐσῶν καὶ τῶν φίλων δεομένων ἥκειν . 
ἐδόκουν ἐπιτηρεῖν προσόδου καιρὸν πρὸς τὸν βασιλέα , θύοντος δὲ αὐτοῦ τυγχάνειν κατακείμενος . 
ὡς δὲ πλησίον γενέσθαι τῶν χειρῶν μου ἀλεκτρυόνα ἀσπαίροντα , συλλαβεῖν τε καὶ οἰωνίσασθαι , καὶ ὡς εἶχον ἐν ταῖν χεροῖν ἄρχεσθαι τῆς προρρήσεως . 
ὥρμητο δέ μοι τοῦτο πᾶν ἀπὸ τοῦ Ὁμηρικοῦ , ὡς Ὀδυσσεὺς τὸ ἔκπωμα πλησάμενος προσαγορεύει τὸν Ἀχιλλέα καὶ λέγει · τὰ δὲ ῥήματα οὕτω πως εἶχεν , ἐπ’ ἀγαθῷ μὲν τῷ βασιλεῖ , ἐπ’ ἀγαθῷ δὲ καὶ ἀμφοτέροις τοῖς βασιλεῦσιν , ὣς δὲ καὶ ἡμῖν ἅπασιν . 
ὁ δὲ ἐθαύμασέ τε καὶ πειρώμενος τῶν λόγων ἀντὶ πάντων τε ἔφη τιμᾶσθαι χρημάτων αὐτοὺς καὶ ἐπεῖπε τούτοις τοῖς λόγοις εἰ προσῆσαν ἀκροαταὶ καὶ ὅσον πεντήκοντα , κἀγὼ ὑπολαβὼν , σοῦ γε , ἔφην , βουλομένου , βασιλεῦ , καὶ ἀκροαταὶ γενήσονται , καὶ ὅπως γ’ , ἔφην , θαυμάσῃς , ταῦτα ἃ νυνὶ λέγεις ἐμοὶ ὑπὸ τοῦ Ἀσκληπιοῦ προείρηται . 
καὶ ἕτοιμος ἦν αὐτῷ γεγραμμένα δεικνύναι . 
μετὰ ταῦτα δὲ ὁ μὲν οὐκ οἶδ’ ὅποι ἐτράπετο , ἐγὼ δ’ ἐνεθυμήθην ὅτι οὗτος ἐκεῖνος ὁ καιρὸς εἴη τῆς ἐπιδείξεως . 
ἐπὶ τούτοις ἐδόκουν βαδίζειν ἐπὶ Κυζίκου . 
τοιαῦτ’ ἦν τὰ κινήσαντα . 
ὡς τοίνυν ἐγενόμην ἐν τῇ πόλει , πολλὴ μὲν ἦν σπουδὴ τῶν ἡγεμόνων , πολλὴ δὲ τῶν ἄλλων ἀνθρώπων , ὅμως δὲ εἰς μὲν τὸ δημόσιον οὐ παρῆλθον , προσδοκώντων ὁσημέραι καὶ θαυμαστὰ ποιούντων , κατ’ οἰκίαν δὲ συνῆν τοῖς ἐπιεικεστάτοις καὶ σχεδὸν ἐξεπληροῦτο ἡ τοῦ ἐνυπνίου φήμη , ἦν γὰρ εἰς τοὺς πεντήκοντα ὁ σύλλογος . 
χρονιζομένης δὲ τῆς διατριβῆς καὶ χαίροντός μου καὶ τῷ χωρίῳ καὶ τοῖς παροῦσι πᾶσιν , ἄλλα τε δὴ ὀνείρατα γίγνεται ἀνιστάντα καὶ διαρρήδην ἐγένετο ὡς τὸ ἀνωτέρω τοῦ Ἑλλησπόντου οὐκ ἐπιτήδειον πρὸς διατριβήν . 
ἐπανῄειμεν οὖν · καὶ γὰρ δὴ Διὸς Ὀλυμπίου θυσία πάνδημος προσῆγε , καὶ παρεδείκνυτο πανταχόθεν ὅτι παρεῖναι δέοι καὶ θύειν . 
συνέβη τοίνυν καὶ τὰ τοῦ σώματος τοῦτον δὴ τὸν χρόνον ῥᾷστα καὶ φαιδρότατα σχεῖν ἐξ οὗ πρῶτον ἔκαμον . 
ὅσον τε γὰρ χρόνον ἦμεν ἐν τῇ Κυζίκῳ καὶ μετὰ τοῦτο ὡς ἐπανήλθομεν , ἓξ μῆνας ἑξῆς τοὺς ἅπαντας ἐρρωμενέστατα ἐμαυτοῦ διετέθην , ἐξ ἕω τε ἀνιστάμενος καὶ βαδίζων μακρὰ καὶ πολλάκις τῆς ἡμέρας , καὶ τῆς ἀρχαίας φύσεως ὅτι ἐγγυτάτω γενόμενος . 
καὶ δὴ καὶ τῆς συνήθους μελέτης οὐδὲν παρελείπετο , ὥστε συγχαίρειν ἅπαντας καὶ ἰδίᾳ καὶ δημοσίᾳ . 
ὅσον δὲ κἀν τούτῳ συνέβη καμεῖν ἡμέρας τινὰς , θαυμαστῶς ὡς ὁ θεὸς καὶ ἅμα εἰωθότως ἰάσατο . 
βορέας μὲν γὰρ ὀπωρινὸς ἦν , εἶχον δὲ ἀδυνάτως κινεῖσθαι , ὥστε καὶ τὰς ἀναστάσεις ὤκνουν · ὁ δ’ ἐπιτάττει . 
βέλτιον δ’ ἴσως αὐτὸ τὸ ὄναρ διηγήσασθαι , καὶ γὰρ ἔναυλόν τέ ἐστι καὶ οὐκ ἀνάγκη παραλιπεῖν . 
ἡκέτην ἰατρὼ δύο καὶ διελεγέσθην ἐν τῷ προθύρῳ ἄλλα τέ μοι δοκεῖν καὶ περὶ ψυχροῦ λουτροῦ ἠρώτα μὲν ὁ ἕτερος , ὁ δ’ ἀπεκρίνετο , τί λέγει , ἔφη , Ἱπποκράτης ; 
τί δ’ ἄλλο γε ἢ δραμόντα δέκα σταδίους ἐπὶ θάλατταν οὕτως ῥῖψαι ; 
ταῦτα μὲν δὴ ὡς ὄναρ πεφάνθαι ἐδόκουν . 
μετὰ δὲ τοῦτο ἐπελθεῖν ὡς ἀληθῶς αὐτοὺς τοὺς ἰατροὺς , θαυμάσαι τε δὴ τοῦ ἐνυπνίου τὴν ἀκρίβειαν καὶ πρὸς αὐτοὺς εἰπεῖν , ἄρτι γε ὑμᾶς ἐδόκουν ὁρᾶν καὶ ἄρτι ἥκετε , καὶ δῆτα ὁπότερος μὲν ὑμῶν , ἔφην , ὁ ἐρωτῶν ἦν καὶ ὁπότερος ὁ ἀποκρινόμενος οὐκ ἔχω λέγειν · ἡ δ’ ἀπόκρισις οὕτως εἶχεν , ὡς ἄρα Ἱπποκράτης κελεύοι δέκα σταδίους θεῖν τὸν μέλλοντα λοῦσθαι ψυχρῷ . 
ἅμα δὲ ἐμαυτῷ μετέβαλον τὸ ἐπὶ θάλατταν , ὡς δηλοῦν τὸ κατὰ φύσιν τῷ ποταμῷ , καὶ οὕτως εἶπον , δέκα σταδίους θεῖν τῷ ποταμῷ συμπαραθέοντα . 
ἐνεθυμήθην δ’ αὐτὸ διὰ τὸ εἶναι ἐν μεσογείᾳ , ἐδόκει σαφὲς εἶναι καὶ χρῆναι οὕτω ποιεῖν . 
ἔπειτά πως ἐκ τούτων ἔδοξα κατακεῖσθαι μὲν ὡς ἐπ’ ἀρίστῳ , ἀναμνησθεὶς δ’ ὅτι λούσασθαι χρὴ πρότερον τῷ ψυχρῷ κατὰ τὴν πρόρρησιν , αὐτός τε ἀνίστασθαι καὶ τοὺς ἄλλους κελεύειν . 
ἐρομένου δὲ τοῦ ἑτέρου τῶν ἰατρῶν περὶ τῆς ὥρας τοῦ λουτροῦ , φάναι ὅτι πέμπτην δέοι κινηθῆναι , συμβήσεσθαι γὰρ εἰς τὴν ἕκτην · πάλιν γὰρ αὖ τὸ πρῳαίτερον τοῦ δέοντος ἢ λοῦσθαι ἢ ἐσθίειν ἐργῶδες εἶναι · οὐδὲ γὰρ εἰς αὐτὸ τοῦτο φέρειν ὃ δοκεῖ αὐτοῦ χρήσιμον εἶναι , τὸ πέψαι ῥᾷον , ἀγρυπνίας γὰρ ἀπ’ αὐτοῦ γίγνεσθαι . 
τί οὖν , ἔφη ὁ ἰατρὸς , οὐκ ἐμελέτησας ἡμῖν ἐν τῷ τέως ; 
ὅτι νὴ Δί’ , ἔφην ἐγὼ , σπουδαιότερόν μοί ἐστιν ἐπελθεῖν τινα τῶν γεγραμμένων · δεῖ γάρ με καὶ τοῖς ὕστερον ἀνθρώποις διαλέγεσθαι . 
καὶ ἅμα ἐνεδειξάμην ὅτι ἐπειγοίμην , μὴ ἄρα τι συμβαίη πρότερον . 
καὶ ὃς οἰωνίζετο ἔτη πολλά μοι . 
κἀγὼ εἶπον , βουλοίμην ἂν καὶ πολλὰ ἔτη βιῶναι , εἰ μέλλοιμι ἔσεσθαι πρὸς λόγοις . 
τὸ μὲν δὴ ὄναρ τοιοῦτον ἐγένετο . 
τὸ δὲ χωρίον οὗ διέτριβον παραρρεῖ μὲν ποταμὸς , κάθοδος δ’ ἐπ’ αὐτόν ἐστι τραχυτέρα καὶ κατάντης μᾶλλον , καὶ ἅμα ἐντὸς τῶν δέκα σταδίων . 
ἔτι δ’ οὐκ ἐνῆν θεῖν τῷ ποταμῷ συμπαραθέοντα , ἀλλ’ ἐγκάρσιον καὶ εἰς ὄχθην . 
ἔπειτα μέντοι προϊὼν ὁ ποταμὸς παραρρεῖ χωρίον ἕτερον , ἔμβασίν τε ἔχον παγκάλην καὶ μάλα εὐειδῆ , ἐνταῦθα ἤδη ἐπενόησα τοιόνδε . 
ἐκέλευσα μετρῆσαι σχοινίῳ ὁπόσον τι ἀπέχει τὸ χωρίον ἀπὸ τοῦ χωρίου , κατὰ δὲ ἕκαστον στάδιον σημεῖον καταλιπεῖν . 
ὡς δὲ ἐφάνησαν οἱ σύμπαντες ἑκκαίδεκα , δέκα μὲν τοὺς τελευταίους ὑπελειπόμην εἰς τὸν δρόμον , τοὺς δὲ πρώτους προῆλθον ἐπὶ τοῦ ζεύγους . 
ἔπειτα καταβὰς ἔθεον τούς τε πόδας ἀνέλκων μόλις καὶ ἅμα ὁ βορέας ἐπαιγίζων ἀνέστελλε τὸ εἰς τοὐπίσω , καὶ παρεῖχεν ἱδρῶτα θαυμαστὸν ὅσον . 
ὥσθ’ ὅτε δὴ ἀπέραντον ἦν , παρεῖχον ψύχειν ὁπόσα βούλοιτο . 
λαβομένης δὲ τῆς ὄχθης ἄσμενος εἰς τὸ ὕδωρ ἵεμαι , καὶ ὡς ἀνέσχον τε καὶ ἀνέστην , ἔτυχε γὰρ καὶ τῆς ἄμμου πολλὴ περιχυθεῖσα , αὖθις ἐκ μέσου τοῦ ῥείθρου λοῦμαι δεύτερον . 
ἀνατρίψασθαι δὲ καὶ τἄλλα ἐπὶ τῆς ἀντιπέρας ὄχθης ὑπῆρξεν ἐν καλῷ τοῦ τε ἡλίου καὶ τοῦ πνεύματος . 
παρελθὼν δὲ εἰς τὸ περιοίκιον καὶ διατρίψας ὅσον ἐπισκέψασθαί τινα τῶν γιγνομένων , ἐπανῄειν πρὶν καὶ πιεῖν , θέρμης τε ἀπολαύων θαυμαστῆς καὶ συγκρίσεως παντάπασιν ἑτέρας . 
καὶ τὸ ἀπὸ τούτου πάντ’ ἦν εὔκολα εἰς μέσον χειμῶνα . 
τὰ δ’ ἐν τῷ χειμῶνι διαίτης τισὶ τάξεσι καὶ τύποις ἰᾶτο . 
ἀναλογιζομένῳ δέ μοι τόν τε χρόνον ὁπόσον τινὰ ἀπείην τῆς Σμύρνης , καὶ ταῦτα ψηφισμάτων ἡκόντων , καὶ ὅτι καὶ ἡλικίας ἤδη μέσως ἔχοιμι , καὶ πρὸς τούτοις τῶν ἄνω χρόνων τὸ πλῆθος , ἐν οἷς ἐξῆν , εἴ τις ἔρρωτο , ἐπελθεῖν τὰς πόλεις , καὶ ὅτι καὶ τῆς ὑπαρχούσης δόξης δέος εἴη ἀφαιρεθῆναί τι διὰ τὴν πολλὴν ἡσυχίαν , ταῦτα δὲ ἐλογιζόμην μὲν οἷα εἰκὸς ἄνθρωπον , εὖ δὲ ᾔδειν ὅτι πάντα λῆρος πρὸς τὸ πείθεσθαι τῷ θεῷ . 
ἔτι δὲ οὐδ’ ἀπόρως εἶχον ἐμαυτῷ συνεῖναι , ἀλλὰ καὶ τὸ κέρδος αὐτοῦ μᾶλλον ἐποιούμην . 
ἔχοντι δὲ οὕτω μοι γίγνεται ὄψις ὀνειράτων τοιάδε . 
ἐδόκουν εἶναι μὲν Ἀθήνησιν ἄρτι κατηρκὼς , οἰκεῖν δὲ ἐξόπισθε τῆς ἀκροπόλεως ἐν οἰκίᾳ Θεοδότου τοῦ ἰατροῦ , εἶναι δ’ αὐτὴν πρώτην πρὸς ἥλιον ἀνίσχοντα · τοῦ δὲ νεὼ τῆς Ἀθηνᾶς ὁρᾶσθαι τὸν ὀπισθόδομον ἀπ’ αὐτῆς , καὶ εἶναι πολὺ κατωτέρω τῆς ἀκροπόλεως τὴν οἰκίαν . 
τυγχάνειν δὲ πομπὴν Ἔρωτι γιγνομένην ἔξω πυλῶν καὶ τὸν Θεόδοτον περὶ ταῦτα ἔχειν καὶ ἄλλους τινὰς οἷς προσετέτακτο , αὐτὸς δὲ ἐν τούτῳ διατρίβειν ἔνδον . 
καὶ τυχεῖν Λούκιόν τε παρόντα τῶν ἑταίρων καὶ ἄλλους τῶν περὶ λόγους , καὶ προτρέπειν δή με ὥσπερ εἴωθε , τὸν 
Λούκιον , τάς τε διατριβὰς συνέχειν τὰς περὶ τοὺς λόγους καὶ προσίεσθαι τοὺς νέους . 
καὶ δὴ καὶ παῖδά τινα Λούκιον πρὸς αὐτὸν λέγειν περὶ ἐμοῦ ἄλλα τε δὴ εὔφημα καὶ ὡδί πως τὸν ἔπαινον διατίθεσθαι , οὗτος , ἔφη , ἐστὶ 
Πλάτων καὶ Θουκυδίδης καὶ Πλάτων καὶ ὁ δεῖνα · καὶ πολλοὺς κατέλεξεν οὕτως ἀεὶ τῷ Πλάτωνι συζευγνύς τινα , ὡς τὰς ἁπάντων τούτων δυνάμεις ἔχοντα ἐμέ . 
κἀγὼ βλέψας πρὸς τὸν παῖδα , πάντα , ἔφην , ἀξιῶ Λουκίῳ πιστεύειν σὲ πλὴν τούτου . 
καὶ ὁ Λούκιος τὴν μὲν εὐπορίαν τῆς ἀποκρίσεως ἐδόκει μοι ἐπαινέσαι , οὐ μέντοι τήν γε ἀναχώρησιν ἐνεγκεῖν ἡδέως . 
πάλιν δὲ τοῦ παιδὸς ἀμειβομένου καὶ λέγοντος ἐν μελέτῃ τε καὶ δεξιὰ πρὸς ἐμὲ , ὑπολαβὼν ἅμα παίζων , ἀλλὰ μέντοι , ἔφην , εἰ οὕτως οἷός τ’ εἶ λέγειν , θαυμάσαιμ’ ἂν , εἰ ἐμοῦ γε δέοιο διδασκάλου . 
μετὰ ταῦτα ἐδόκουν προελθὼν ἔξω τῆς οἰκίας ἅμα νεανίσκῳ τινὶ τῶν ἐπιτηδείων τὴν μὲν λεπτότητα τοῦ ἀέρος γνωρίζειν τε καὶ ἀποδέχεσθαι , μεταβολῶν δὲ πολλῶν δῑ ὀλίγου γιγνομένων καὶ ἅμα καὶ νότου συμπεσόντος , καὶ τοτὲ μὲν ὡς χειμῶνος , τοτὲ δὲ ὡς θέρμης οὔσης , φάναι ἐπισημαινόμενος ὅτι λεπτὸς μὲν ὁ ἀὴρ οὗτος , ὁ δὲ οἴκοι βεβαιότερος . 
μετὰ ταῦτα ἐχωροῦμεν ᾗ τὸ Λύκειον , καὶ νεώς τις ἐξεδέχετο πάνυ μέγας καὶ καλὸς , οὐχ ἧττον ἢ ἑκατόμπεδος · καὶ ἔδει ἀναβαίνειν ἀναβασμούς τινας πρὸς τὸν νεών . 
εἱστήκεσαν δὲ ὥσπερ οἱ τοὺς θαλλοὺς ὀρέγοντες ἔνθεν καὶ ἔνθεν μοι δοκεῖν . 
ἀνιόντι οὖν μοι παιδάριον προὔτεινεν ᾠὰ τρία · κἀγὼ , παρῆλθον γὰρ οὐ λαβὼν , ἐνθύμιον ἐποιησάμην ὅτι χρὴ μέντοι λαβεῖν τοῦ συμβόλου ἕνεκα . 
ἐπιστραφεὶς οὖν καὶ λαβὼν ᾔειν ἄνω . 
καὶ ἐπειδὴ πρὸς τῷ ναῷ γίγνομαι , τὰ μὲν ᾠὰ δίδωμί τινι τῶν περὶ τὸ ἱερὸν ἑστῶτι πρός τινι κίονι , ὁ δ’ ἔμελλε παρ’ αὑτοῦ προσθήσειν ἕν . 
αὐτὸς δὲ ἐν τῷ προνάῳ γενόμενος ὁρῶ τὸν νεὼν 
Πλάτωνος ὄντα τοῦ φιλοσόφου , καὶ τὸ ἄγαλμα ἐκείνου μέγα καὶ καλὸν ἑστηκὸς , ἐκ δεξιᾶς δ’ αὐτοῦ οὐκ οἶδ’ ὅστις εἱστήκει . 
καθῆστο δὲ ἐπὶ τοῦ οὐδοῦ γυνὴ μάλ’ εὐσχήμων , ἣ διελέγετο περί τε τοῦ Πλάτωνος καὶ τοῦ ἕδους . 
συνεπελάμβανον δέ τινες καὶ ἄλλοι τοῦ λόγου καὶ ἅμα ὡς περὶ παλαιοῦ διελέγοντο . 
κἀγὼ , τοῦτο μὲν , ἔφην , οὐκ ἔνεστιν εἰπεῖν ὅτι καὶ παλαιόν · ὅ τε γὰρ τύπος τῆς ἐργασίας ἐλέγχει νεώτερος ὢν Πλάτωνός τε οὐ πολὺς ἦν λόγος ἐπ’ αὐτοῦ Πλάτωνος , ἀλλ’ ὕστερον , ἔφην , προὔβη δόξα . 
εἰπόντος δέ τινος ὡς καὶ τρεῖς ἔδει νεὼς εἶναι Πλάτωνός γε , τί δ’ οὐ καὶ Δημοσθένους , ἔφην ὑπερβαλὼν , ὀγδοήκοντα , καὶ Ὁμήρου γε , οἶμαι ; 
καὶ ἔτι ταῦτα λέγων , ἀλλ’ ἴσως , ἔφην , τοὺς μὲν νεὼς τοῖς θεοῖς προσήκει καθιεροῦν , τοὺς δὲ ἄνδρας τοὺς ἐλλογίμους τῇ τῶν βιβλίων ἀναθέσει τιμᾶν , ἐπεὶ καὶ αὐτῶν , ἔφην , ἡμῶν τιμιώτατα ἃ φθεγγόμεθα , ὡς δὴ τοὺς μὲν ἀνδριάντας καὶ τὰ ἀγάλματα τῶν σωμάτων ὄντα ὑπομνήματα , τὰ δὲ βιβλία τῶν λόγων . 
τοιαῦτα εἰπὼν καὶ ἀκούσας ἐπανῄειν . 
καὶ κατιδὼν ἐπιόντα τὸν σύντροφον τοὺς χρόνους ἀνενεούμην , ὁπόσοις τισὶ πρότερον γενοίμεθα Ἀθήνησιν ἅμα . 
ἐπιστρέψαντος δέ μου ὡς πρὸς τὴν ἀκρόπολιν , ἵν’ οἴκαδε εἰσέλθοιμι , διῇξε σέλας ἐκ δεξιᾶς καὶ κατέσκηψεν οὕτω δή τι παρ’ αὐτὰς ἄκρας μου τὰς κόμας ὥστε ἐθαύμαζον εἰ μὴ ἡμμέναι εἶεν . 
ἠγωνισάμεθα δή · ἔλαβον δὲ ὡς αἴσιον μᾶλλον τὸ σημεῖον , καὶ γὰρ ὁ νεανίσκος ὁ συνών μοι δόξαν ἔφη φέρειν αὐτὸ ἄλλως τε καὶ ἐπειδὴ ἐκ δεξιᾶς ἐγεγόνει . 
ἐδόκει δέ μοι τὰ πλείω τῶν οἰκοδομημάτων κλίμακάς τινας προσθέτους ἔχειν , καὶ διὰ τούτων ἀνιέναι δεῖν καὶ κατιέναι · ὥσθ’ ὑπεδυσχέραινον τοῦτό γε , ὅμως δ’ οὖν γίγνομαί πως ἔνδον . 
κἀν τούτῳ οἱ τὴν πομπὴν τῷ Ἔρωτι πέμποντες ἐπανεληλύθεσαν , καὶ πυθόμενος τὸ σημεῖον ὁ ἐξηγητὴς καὶ οὗτος ἔφασκεν αἴσιον εἶναι καὶ ὀρθῶς ἄρα μοι συμβῆναι τὰς θυσίας . 
προσγεγενῆσθαι δέ μοι ἐδόκει ὄναρ ὡς ἱερὰ ποιῆσαι Διὶ καὶ Ἀρτέμιδι καὶ εἰ δή τινι ἑτέρῳ θεῶν . 
καὶ ἐπὶ τούτοις πᾶσιν ἐδόκουν καλεῖν Εὔδοξον ὡς ἀπογραψόμενον διά τε τὸ μακρότερα εἶναι καὶ τὸ βούλεσθαι δῑ ἀκριβείας αὐτὰ σῶσαι . 
ταυτί μοι καὶ περὶ τῆς ὕστερον δόξης καὶ τοῦ δεῖν κατὰ χώραν μένειν πρὸς πολλοῖς ἄλλοις ἐδηλώθη . 
Ἱεροὶ λόγοι ς# τὰ μὲν δὴ πολλὰ οὕτω διῆγεν ἡμᾶς ὁ θεὸς , σημαίνων τε ἃ χρὴ ποιεῖν καὶ ἔχων ὑπακούοντας εἴ τις καὶ ἄλλος ἀνθρώπων ὑπήκουσε θεῷ . 
δευτέρῳ δὲ ἔτει μετὰ τὴν ἀναχώρησιν τὴν ἀπ’ Αἰσήπου , δωδεκάτῳ δὲ ἀφ’ οὗ πρῶτον ἔκαμον , πολλὰ καὶ θαυμαστὰ ἐφοίτα φαντάσματα , ἄγοντα εἰς Ἐπίδαυρον τὴν ἱερὰν τοῦ θεοῦ . 
καὶ τό γε ἐν πρώτοις γενόμενον τοιοῦτον ἦν · προτρέπων μέ τις θαρρῆσαι Μουσωνίου διῄει λόγον · ἐκεῖνος , ἔφη , βουλόμενός τινα ἀναστῆσαι κάμνοντα καὶ ἀπειρηκότα οὑτωσί πως εἰπεῖν καθαπτόμενος , τί μένεις ; 
ποῖ βλέπεις ; 
ἢ μέχρι ἂν αὐτὸς ὁ θεὸς παραστάς σοι φωνὴν ἀφιῇ ; 
ἔκκοψον τὸ τεθνηκὸς τῆς ψυχῆς καὶ γνώσει τὸν θεόν . 
τοιαῦτ’ ἔφη τὸν Μουσώνιον εἰπεῖν . 
καὶ πρός γε τούτοις ἦσαν φωναὶ , σῶσον αὐτὸν τῇ Ἀθηναίων πόλει · τὸ δ’ ἦν οἷον τοῖς 
Ἕλλησι · καὶ περὶ τῶν ἐν Ἰταλίᾳ μεγάλαι προρρήσεις . 
Περὶ τοῦ πέμπειν βοήθειαν τοῖς ἐν Σικελίᾳ τὸ μὲν κατηγορεῖν , ὦ Ἀθηναῖοι , Νικίου καὶ λέγειν ὡς οὔτ’ ἐξ ἀρχῆς ἐκπλεῖν ἐνθένδε ἐβούλετο νῦν τε δυοῖν θάτερον , ἢ πλείω καὶ μείζω τὰ δυσχερῆ ποιεῖ τῷ λόγῳ , ἢ εἰ τὰ μάλιστα ταῦθ’ οὕτως ἔχει , πάντως αὐτός ἐστ’ αἴτιος , ἄλλῳ παρίημι . 
καὶ γὰρ οὔτε φύσει πρὸς ἀνδρὸς σώφρονος προχείρως ἐθέλειν αἰτιᾶσθαι καὶ ὁντιναοῦν τῶν πολιτῶν , Νικίᾳ τε εἰς εὔνοιαν πλείων μερὶς παρὰ πάντων ἡμῶν ἐκ τῶν ὑπαρχόντων , ἂν τὰ δίκαια ποιῶμεν , ὀφείλεται . 
καὶ ὅπως γε εἰδῆτε , ὦ Ἀθηναῖοι , ὅσον φιλονεικίας ἢ τοῦ βασκαίνειν τὸν ἄνδρα ἀφέστηκα , τὴν ἀρχὴν ἀπὸ τούτου ποιήσομαι . 
δυοῖν γὰρ ὄντοιν ὑπὲρ ὧν βουλεύεσθε , ἑνὸς μὲν καὶ πρώτου πότερα χρὴ μεταπέμπεσθαι τὴν στρατιὰν , ἢ πέμπειν βοήθειαν , ἑτέρου δὲ τοῦ παραλύειν ἢ μὴ Νικίαν τῆς ἀρχῆς , ἐὰν τὸ πέμπειν κρατῇ , φημὶ χρῆναι Νικίαν ἄρχειν πρὸς οἷς ἂν προέλησθε νυνὶ καὶ μηδὲν πράττειν ἐκείνου χωρίς . 
ὡς δὲ οὔτ’ ἐγχωρεῖ τοὺς ἐκεῖθεν καλεῖν , πέμπειν τε ἀνάγκη τοὺς βοηθήσοντας , ταῦτα ἀκούσατε . 
ἔστι δὴ πρῶτον , ὦ Ἀθηναῖοι , τῆς συμβουλῆς ἐπανεῖναι τὴν παροῦσαν ἀθυμίαν , λογιζομένους ὡς οὐδενὶ τῶν παρ’ ἡμῶν οὕτω τἀκεῖ διάκειται . 
οὔτε γὰρ ταῖς παρασκευαῖς ἡττήμεθα τῶν πολεμίων οὔτε τὰς φύσεις δή που χείρους ἂν εἶναι φήσαιμεν , ἀλλ’ ἕνεκα μὲν τούτων κἂν πάλαι πέρας εἶχε τὰ πράγματα , καὶ οὐ χεῖρον ἤ τις ἂν ηὔξατο ἦν . 
τὸ δὲ μήτε ταχεῖαν τὴν ἐπιχείρησιν γενέσθαι μήτ’ ἐπ’ αὐτὰς εὐθὺς πλεῦσαι τοὺς στρατηγοὺς τὰς Συρακούσας , συμβῆναί τε νεώτερα ἐν τῷ στρατοπέδῳ , 
Ἀλκιβιάδου μὲν ἀπελθόντος , Λαμάχου δὲ τελευτήσαντος , 
Γυλίππου δὲ ἐπελθόντος , ταῦτ’ ἐστὶν ἃ τὴν τοῦ χρόνου τριβὴν ἐμπεποίηκεν . 
οὐ γὰρ πλέον γε οὐδὲν , σὺν θεοῖς εἰρῆσθαι , φοβοῦμαι . 
ποῦ γὰρ ἂν ἢ τὸ παρατείχισμα τοῦτο τὸ νῦν ἐνοχλοῦν ἐξῳκοδόμητο , μὴ τῆς ἐκ Λακεδαίμονος βοηθείας ἐπελθούσης ; 
ἢ τὴν βοήθειαν μὴ ὅτι ταύτην , ἀλλά τινα σχολὴν τοῦ μεταπέμψασθαι Συρακόσιοι πότ’ ἂν ἔσχον , εἴ τις ἢ τότε ἐξ ἀρχῆς ἐπέκειτο , ἢ παραγιγνομένην γε οἱ ταχθέντες ἐκώλυον , εἰ προῄσθοντο καὶ μὴ παρεῖσάν τι τοῖς ἡμετέροις , ἐξ ἴσου τῶν ἐν Σικελίᾳ ; 
νῦν δὲ τὰ μὲν βραδυτὴς ἑνὸς ἀνδρὸς καὶ δυοῖν , τὰ δὲ καιροῦ τύχη βουλεύεσθαι περὶ τῶν ἑτοίμων ἡμᾶς πεποίηκεν · ἐπεὶ τοῖς γε ὅλοις ὁπόσῳ τινὶ κρείττους γεγενήμεθα καὶ Νικίας αὐτὸς μαρτυρεῖ . 
τίνος οὖν ἕνεκα ταῦτα λέγω νῦν ; 
οὐ κατηγορίας ἕνεκα Νικίου , οὐδ’ ὅτι ἧττον ἔχει τὰ πράγματα ὡς ἔχει , εἴθ’ οὕτως εἴθ’ ἑτέρως ἐνταῦθα ἐλήλυθεν , ἀλλ’ ὅτι παμπόλλῳ πρός γε τὸ μέλλον διαφέρει . 
εἰ μὲν γὰρ ὅλως ἡμῶν ὑπερεῖχον οἱ πολέμιοι , κἂν αὐτὸς ὤκνουν · ἐπεὶ δ’ ἐν ἅπασι καὶ πανταχοῦ κεκρατήκαμεν αὐτῶν καλῶς ποιοῦντες , τά γ’ ἐν μέρει ταῦτ’ ἔνι δή που τοῦ λοιποῦ καὶ φυλάξασθαι καὶ διορθώσασθαι . 
ἐνθυμηθῶμεν δὲ ὡς πόλλ’ ἄττα τῶν ἐκεῖ πραγμάτων ἐστὶν οὐκ ἐῶνθ’ ἡμᾶς ἀποστῆναι . 
πρῶτον μὲν , ὦ Ἀθηναῖοι , καὶ πᾶσιν ἰδεῖν κοινότατον τὸ μὴ χρῆναι καταλύειν τὰ δεδογμένα , μηδ’ ὥσπερ παῖδας ῥᾳδίως μὲν ἐπιθυμοῦντας , προχείρως δὲ καταλείποντας . 
ἴσως μὲν γὰρ καὶ παρὰ τουτοισὶ Μεγαρεῦσι καὶ Βοιωτοῖς καὶ πᾶσιν ὅσοι μικρὰς ἢ μείζους πόλεις οἰκοῦσιν ἰσχυρὸν τὸ δεῖν τοῖς ἐγνωσμένοις ἐμμένειν , καὶ πέρας εἶναι τῶν ἀμφισβητησίμων ἁπάντων τὸ ψηφίσασθαι , οὐ μὴν οὐδέσι μᾶλλον ἢ ὑμῖν τοῦτο προσῆκον φανεῖται . 
ὅσῳ γάρ ἐστε σοφώτατοι τῶν Ἑλλήνων αὐτοί τε ἐφ’ ὑμῶν αὐτῶν ἄριστοι λογίσασθαι τὰ δέοντα καὶ ἑτέρου λέγοντος κρῖναι τοσούτῳ πλέονος κληρονομεῖν ἀνάγκη τῆς αἰσχύνης , εἴ τι φαίνοισθε λύοντες ὧν ἐγνώκατε . 
δεῖ γὰρ δυοῖν θάτερον , ἢ τὸ πρῶτον ψηφιζομένους ἔξω τοῦ φρονεῖν εἶναι δοκεῖν , ἢ τὰ δεύτερα ἁμαρτάνειν . 
καὶ μὴν οὐδ’ ἐκεῖνό γ’ ἔστ’ εἰπεῖν , ὡς ἄρα ὀλίγοι περὶ τούτων ἐξ ἀρχῆς ἐγένοντο λόγοι παρ’ ἡμῖν , ἢ μιᾶς ἡμέρας μέρει μικρῷ τὸ πᾶν ἐπετρέψαμεν . 
ἀλλ’ ὡς μὲν καὶ κατ’ ἀρχὰς ἔτι τοῦ πολέμου καὶ Συρακοσίους ἐχθροὺς εἶναι καὶ τῶν 
Ἑλλήνων τῶν ἐκεῖ τοῖς δεομένοις βοηθεῖν ἐψηφίσασθε , καὶ τοὺς ἀποστόλους οὓς ἐπέμψατε πείρας ἕνεκα τοῦ παντὸς , ἐάσω · ἀλλ’ ἡνίκα τὸν μέγαν τουτονὶ στόλον πέμπειν διενοούμεθα , τίς λόγος οὐκ ἐρρήθη παρ’ ἡμῖν ; 
ἢ τίς οὐκ ἐτρίβη χρόνος ; 
ἢ τίνι τῶν πάντων εἰπεῖν οὐκ ἀπεδώκαμεν ; 
οἳ καὶ τὸ τελευταῖον περὶ τῆς παρασκευῆς αὐτῆς ἐκκλησίαν ποιοῦντες , παρελθόντος Νικίου καὶ πάλιν ἀντιλέγοντος ἐξ ἀρχῆς σχεδὸν ταῦθ’ ἅπερ καὶ νῦν ἐν τοῖς γράμμασιν , ὡς ἡ Σικελία πολλὴ καὶ οὔτε λαβεῖν ῥᾳδία οὔτε κατασχεῖν , ἐὰν ἄρα κτησώμεθα , * 
* 
ἀμφότερ’ εἰπεῖν ἔστιν , ὦ Ἀθηναῖοι · οὔτε γὰρ ὀργὴν οὐδ’ ἡντινοῦν ἐποιησάμεθ’ , ὥστ’ εἰπεῖν τὰ δοκοῦντα κωλῦσαι , καὶ διὰ πάντων ἀκούσαντες ἔτ’ ἄμεινον ἔγνωμεν ὡς χρὴ πλεῖν . 
εἰκότως , ὦ Ἀθηναῖοι . 
πολὺ γὰρ μᾶλλον προτρεπόντων καὶ κινούντων οἱ τοιοῦτοι λόγοι πάντες ἢ κωλυόντων εἰσὶν ὡς οἷόν τε . 
τό τε γὰρ μέγεθος τῆς νήσου καὶ ὁ περίπλους ἆθλόν ἐστι τοῦ τολμήματος ἄξιον τό τε συμμίκτους εἶναι τοὺς ἔχοντας αὐτὴν καὶ μὴ ταυτὸν φρονεῖν πρὸς ἡμῶν ἐστιν . 
ἓν μὲν γὰρ ὄντες γένος πάντες χαλεποὶ καὶ παραπεῖσαι καὶ βιάσασθαι διὰ τέλους ἂν ἦσαν , σύγκλυδες δὲ καὶ πανταχόθεν συμπεφορημένοι συμμάχων οὐχ ἧττον ἡμῖν ἔχουσι τάξιν ἢ πολεμίων . 
οὐ γὰρ ἂν γένοιντο καθ’ ἓν , ὥστε ὑπάρχειν τοὺς ἑτέρους κατὰ τῶν ἑτέρων ἔχειν . 
ὥσπερ γὰρ πόλιν οἶμαι στασιάζουσαν ῥᾷόν ἐστι παραστήσασθαι , οὕτω καὶ νῆσον , ἥτις ἐξ ἀρχῆς διῄρηται . 
ἔτι δ’ , ὦ Ἀθηναῖοι , πρὶν μὲν παραβαλεῖν ἡμέτερον ναυτικὸν εἰς Σικελίαν , ἦν τις ἀφορμὴ Συρακοσίοις ἀπὸ τῶν συμμάχων , παρούσης δὲ ἀποστροφῆς οἱ πρότερον κατ’ ἀνάγκας ἐκείνων ἀκούοντες σφαλεροὶ μὲν , εἰ παραμένοιεν , κοινωνοὶ τῶν πραγμάτων αὐτοῖς , χαλεποὶ δ’ , εἰ μετασταῖεν , γίγνονται πολέμιοι · 
διεκίνησε δ’ αὐτὰ καλῶς ὁ πόλεμος . 
νῦν μὲν οὖν πρὸς τὴν ἐξαίφνης εὐημερίαν αὐτῶν καὶ τὸ παρ’ ἐλπίδα δοκεῖν ἀνενηνοχέναι συνεσταλμένοι σχηματίζονται . 
εἰ δ’ αὖθις ἄλλος στόλος φανείη , δῑ ὀλίγου εὑρήσετε , ὦ Ἀθηναῖοι , τὴν Σικελίαν τὴν πολλὴν καὶ πολυάνθρωπον ὑμετέραν οὖσαν . 
τὸ μὲν τοίνυν ἐξ ἀρχῆς πείθειν ὑμᾶς πλεῖν λόγου ἐδεῖτο ἴσως καὶ πλείονος τῆς ἐξετάσεως · νῦν δ’ εἰς τὰ πράγματ’ αὐτὰ βλέψας ἄν τις εὕροι πανταχῆ καὶ συμφέροντα καὶ οὐ μείζονα ἢ καταπρᾶξαι δύνασθαι καὶ οὐκ ἀδύνατα εἰς τὸ πραχθῆναι βεβουλευμένους ὑμᾶς . 
τῆς τε γὰρ θαλάττης κεκρατήκαμεν τοσοῦτον ὅσον πλεῖστον ἐξῆν , κατὰ γῆν τε μάχην ἥντινα οὐ πολλῷ νενικήκαμεν οὐδεὶς ἂν εἰπεῖν ἔχοι τοσούτων τῶν πασῶν ἄχρι τούτου γεγενημένων . 
καίτοι πῶς οὐκ ἄτοπον εἰ διότι μὲν τοσαῦτα νενικήκαμεν ἑξῆς μὴ θαρρεῖν οἰησόμεθα χρῆναι , ὅτι δ’ ἡ νῦν οὐ κατὰ νοῦν ἐχώρησε μάχη μία , τοῦτ’ εἰς ἄφυκτον θήσομεν ; 
καὶ Συρακόσιοι μὲν ἴσασι θαρρεῖν οὕτω πολλὰ καὶ συνεχῆ δυστυχήσαντες , ἡμεῖς δ’ οἷς τοσαῦτα ἀπ’ ἐκείνων ἕστηκε τρόπαια , ταυτὸν τοῦτ’ οὐχὶ ποιήσομεν ; 
οὐδ’ ἀπ’ αὐτῶν ὧν προσπταῖσαι δοκοῦμεν εἰσόμεθα ὡς οὐκ ἀγαθὸν τὸ ῥᾳδίως ὑφίεσθαι ; 
φέρε γὰρ πρὸς Διὸς , εἴ τις ἐν Συρακοσίοις λέγων , ὅτε πάντ’ ἐφεξῆς ἀπετύγχανον , ὡς δεῖ καταλύσασθαι τὸν πόλεμον καὶ παραδοῦναι τὴν πόλιν ἡμῖν , εἶτ’ ἔπεισεν , ἔσθ’ ὅπως ἂν ἢ Γύλιππος ἦλθεν αὐτοῖς πρῶτον , ἢ νὴ Δί’ ἐπελθὼν εἶχεν ὃ ποιοίη ; 
καὶ πῶς ἄν ; 
οὐδαμῶς . 
νῦν δ’ οἶμαι τὰς ἐλπίδας ἐκτείναντες καὶ τῶν ἐν ποσὶ δυσκόλων ἀεὶ κρείττους ταῖς δόξαις γενόμενοι τοσοῦτον γοῦν κεκερδάκασιν , ὅσον δοκεῖν ἤδη περὶ τῶν ἴσων αὐτοῖς εἶναι τὸν λόγον . 
οὐ τοίνυν τὸ κεχωρηκέναι τι τῶν πάντων κατὰ νοῦν αὐτοῖς φοβητέον μᾶλλον ἢ τοῦτ’ αὐτὸ ποιησαμένους παράδειγμα τοῖς πράγμασι βοηθητέον ἐρρωμένως , ὡς μήτε χείρους ἐκείνων ἐλπίζειν φανείημεν , καὶ ταῦτα πάντων ἀνθρώπων οὐ μόνον καταπρᾶξαι τὰ δοκοῦντα κρατίστους ἡμᾶς ὑπειληφότων , ἀλλὰ κἀν τοῖς δεινοῖς ἐπὶ πλεῖστον διαφέρειν , μήθ’ ἃ τοῦ παρελθόντος ἡμῖν κέρδη γέγονε χρόνου , ταῦτ’ εἰκῆ διαφθείραιμεν . 
καὶ μὴν ὅτε Νικίου γε ἡγουμένου , ἐναντιώτατα τῷ στόλῳ ἔχοντος , καὶ χρόνων τριβέντων , ὅμως τοσαύταις πλεονεξίαις ἐπὶ τῶν πραγμάτων κεχρήμεθα , εὔδηλον ὡς ἐξ ἀρχῆς γε οὐδὲν ἡμάρτομεν οἷς ἐψηφισάμεθα . 
εἰ δ’ αὖ μηδενὸς ἡμῖν τοσούτου προκεκομμένου λόγον εἶχεν ἡ πεῖρα , εὔδηλον ὡς αὐταῖς γε ταῖς 
Συρακούσαις νῦν προσκαθημένων καὶ τῆς ἔξω χώρας ὑφ’ ἡμῖν οὔσης ῥᾳδίως ἕτερος στόλος παρακύψας ἅπαν τὸ λοιπὸν ἐξεργάσεται . 
μὴ γὰρ οἴεσθε Συρακοσίους μὲν ἐπελθόντος Γυλίππου δυοῖν τριήροιν ἀναθαρρῆσαι , τοὺς δ’ ἡμετέρους στρατιώτας , ὅσην εἰκὸς πεμψάντων ὑμῶν δύναμιν , μὴ πολὺ μείζους τὰς γνώμας ἔσεσθαι , οἷς ἅμα τῇ τῶν οἰκείων ὄψει καὶ τὸ συνειδέναι τὸ πλῆθος ὧν ἐφ’ αὑτῶν κατώρθωσαν μεγάλη πρὸς εὐθυμίαν προϋπάρχει ῥοπή . 
καὶ μὴν , ὦ Ἀθηναῖοι , τὸ μὲν ἐξ ἀρχῆς ἀποψηφίσασθαι τὸν πλοῦν γνώμῃ κεχρημένων , τὸ δ’ οὐ μόνον ἐψηφισμένους , ἀλλὰ καὶ δύναμιν τοσαύτην ἀποστείλαντας καὶ πᾶσι περιφανεῖς ἐφ’ οἷς διενοήθημεν γεγενημένους . 
εἶτ’ ἀνακαλεῖν , δυοῖν ἅπασιν ἔσται σημεῖον , ἀβουλίας καὶ ἀνανδρείας · ἀβουλίας μὲν , εἰ μηδὲν τούτων ἐξ ἀρχῆς εἴδομεν , ἀνανδρείας δ’ , εἰ φεύγειν Συρακοσίους δόξομεν . 
καίτοι κέρδος μὲν οὐδὲν οὕτω τῶν πάντων δή που τίμιον ὥσθ’ ἕνεκα αὐτοῦ τοσαύτην αἰσχύνην ὑποστῆναι , καὶ ταῦτ’ Ἀθηναίους ὄντας , οἷς οὐκ εἴ τι πεισόμεθα εἰς πλείω λόγον ἥκει σκοπεῖν , ἀλλὰ τί πράξαντες ἐν καλῷ τοῦ σχήματος εἴημεν ἄν . 
οὐ μὴν οὐδὲ τοῦτό γ’ ἂν εἴποι τις , ὡς ἔσθ’ ὅ τι κερδανοῦμεν , ταῦτα καὶ τὰ τοιαῦτα ὀνείδη νῦν ὑποστάντες . 
ἐχθρῶς μὲν γὰρ οὐδὲν ἧττον δή που τούς γε ἐπιβουλευθέντας ἀνάγκη κεκινῆσθαι , ἐάν τε ἐξεργασώμεθα τὴν ἐπιχείρησιν ἐάν τε μὴ , τῇ δὲ ἔχθρᾳ τὸ δοκεῖν χείρους εἶναι προστιθέμεθα . 
οὐκοῦν αἰσχύνη πλέον , οὐ κέρδος τὸ φυγεῖν γίγνεται · οὐκ , ἐάν γε ἐμοὶ πείθησθε . 
ἀλλ’ ἐπειδὴ ἀναγκαῖον τὸ τῆς ἔχθρας , ἔργου τινὸς αὐτὸ τιμησόμεθα ἀξίου , κἀκεῖνο εἰσόμεθα ὅτι ἐπεξιόντες μὲν οἷς ἐγνώκαμεν πολεμίων ἡμᾶς αὐτοὺς ἀπαλλάττομεν , ἀποδράντες δὲ ἀπὸ τῶν πραγμάτων πολεμίους ἡμῖν αὐτοῖς ὑπολείπομεν . 
οὕτω τὸ μὲν πρέπον αἱρούμενοι καὶ τὴν ὠφέλειαν ἅμ’ αὐτῷ κτώμεθα , τῷ δ’ αἰσχρῷ τὴν βλάβην ἐπισπώμεθα . 
καὶ μηδεὶς ὑμῶν ἐκεῖνο ἐνθυμηθῇ , ὡς οὐχ ὁμοίων τῶν πραγμάτων ὄντων τότε πρῶτον ἐπέμψαμεν καὶ νῦν ἐπανάξομεν , ἂν ταῦτα νικήσῃ . 
οὐδὲ γὰρ τότε ταῖς σπονδαῖς ταῖς πρὸς Λακεδαιμονίους θαρροῦντες ἐπέμπομεν . 
μέγα δὲ , ὦ Ἀθηναῖοι , τούτου σημεῖον · ἔτι γὰρ τοῦ πολέμου συνεστηκότος καὶ πολὺ πρότερον τῶν σπονδῶν ἐνεχειρήσαμεν τοῖς πράγμασιν . 
ἀλλὰ τί δὴ ποιῆσαν ἡμᾶς προθύμους εἰς τὴν στρατείαν ἦν ; 
ὅπερ , ὦ Ἀθηναῖοι , καὶ δικαιότατον καὶ πᾶς τις εὔνους ὢν ὑμῖν συνεύχετο , τὸ θαρρεῖν τοῖς ὑπάρχουσι καὶ τὸ προσήκειν ἡγεῖσθαι τῇ τῆς θαλάττης ἀρχῇ τὴν προσθήκην ταύτην , ἣ τά τε ἡμέτερα αὐξήσειν ἔμελλεν οὐκ ὀλίγῳ τινὶ καὶ τῇ Πελοποννήσῳ πολλὰς ποιήσειν τὰς ἀπορίας . 
οὐ δὴ τοῦτο σκεπτέον , εἰ τότε εἰρήνην ἤγομεν , ἀλλ’ εἰ τοῖς τοῦ πολέμου πράγμασι συμφέρει τἀκεῖ δῑ ἡμῶν εἶναι , καὶ ὅτι γ’ εἰ τὰ σφόδρα πρῶτα δεῖ ζητεῖν , ἐν ἀκμῇ τοῦ πολέμου ταῦθ’ ὑμῖν ἔδοξε . 
καὶ μὴν οὐδὲ τὴν ἐπιτείχισιν οὐδὲ τὰς αὐτομολίας ἄξιον ἐμποδὼν θέσθαι . 
εἰ μὲν γὰρ ἐμέλλομεν παραλαβόντες τοὺς ὄντας ἡμῶν ἐν Σικελίᾳ κατὰ γῆν συμβαλεῖν Πελοποννησίοις , ἦν ἄν τι τοῦτο · εἰ δὲ ἀνάγκη μένειν εἴσω τείχους , κἂν δὶς τοσούτους μεταπεμψώμεθα , οὐχ ὁρῶ τὸ κέρδος ὃ τῇ κλήσει πρόσεστιν , εἰ μὴ καὶ τοῦτο πάντων ἐναντιώτατον τῇ πολιορκίᾳ , ἥν φασί τινες ἡμᾶς πολιορκεῖσθαι , πάντας ἐν ταὐτῷ συνειλεγμένους ἀργεῖν . 
ἡγοῦμαι δ’ ἔγωγε οὐδὲ τοὺς οἰκέτας τοῦ πλήθους ἡμῶν ὑπερορῶντας νῦν ἀποδιδράσκειν , ἀλλὰ τὰ μὲν τῷ λήσειν ἐξ ἀρχῆς πιστεύοντας , τὰ δ’ εἰ γένοιντο ἅπαξ ἐν τοῖς πολεμίοις , οὐδὲν πείσεσθαι νομίζοντας , ὅλως δὲ τῇ δούλων φύσει χρωμένους , ἣ καθάπερ τῷ προσρήματι τοῖς δεσπόταις ἐναντία , οὕτω κἀν τοῖς βουλήμασιν . 
ἀντὶ γὰρ ὧν εὖ πάσχουσι μισοῦσι καὶ δίκην ἐθέλουσι λαμβάνειν ὧν χάριν ἐκτίνειν εἰκὸς ἦν . 
αὕτη δέ ἐστι μὴ παντάπασιν ἔχειν εὐμενῶς τοῖς δεσπόταις . 
ἐγὼ τοίνυν καὶ πρὸς αὐτὰς τὰς αὐτομολίας ἐπιτηδειότερον τὸν ἀπόστολον εὑρίσκω . 
ὁρῶντες μὲν γὰρ ἡμᾶς αὐτοὺς δραπετεύοντας , ἐπιθήσονται καταφρονήσαντες , θαρροῦντας δὲ ἂν αἴσθωνται , τάχ’ ἂν , εἰ τύχοιεν , ἀμείνους τῆς φύσεως γένοιντο . 
ἔτι δ’ οὓς ἂν κομίζωμεν αὐτῶν ἐν ταῖς ναυσὶν , οὐχ ἕξουσιν ἐκεῖ ποιεῖν ὃ νῦν ἐνταῦθα , ἀλλ’ ὥσπερ νῦν πρὸς τοὺς πολεμίους ἀπέρχονται κρατοῦντας τῆς χώρας , οὕτως ἐκεῖ γε κρατούντων τῆς χώρας πάλιν ἡμῶν καὶ τῶν πολεμίων ταυτὸν τοῦθ’ ὅπερ ἡμεῖς ἐνταῦθα πεπονθότων , οὐχ ἕξουσιν ὅπως μεταστήσονται , ἀλλ’ ἔκ γε τῶν εἰκότων οἱ παρ’ ἐκείνων μᾶλλον ὡς ἡμᾶς ἀφίξονται . 
χωρὶς δὲ τούτων οὐκ εἴ τι τῶν πάντων ἢ μεῖζον ἢ ἔλαττον ὑπομενοῦμεν , τοῦτο σκεπτέον , ἀλλ’ εἰ ταῦτα πάντα ὑπὲρ μεγάλων καρτερήσαιμεν , καὶ τὸν μισθὸν παρὰ τῶν πραγμάτων κομιούμεθα . 
πολὺ γάρ τοι βέλτιον οἶμαι τοῖς ὕστερον χρηστοῖς λῦσαι τὰ νῦν δυσχερῆ ἢ ταῦτά τε μή πω δύνασθαι κἀκείνων ἐθελοντὰς ἀποστῆναι . 
ὅλως δὲ παντὶ τῷ σχήματι τοῦ πολέμου συμβαῖνόν ἐστιν ἡ πρὸς τὴν Σικελίαν ἐξαγωγὴ τῶν πραγμάτων . 
εἰ μὲν γὰρ τοῦτον τὸν τρόπον ἡμῖν ἐδέδοκτο πολεμεῖν πρὸς Λακεδαιμονίους , ὃν ἐκεῖνοι προὐκαλοῦντο , ἄλλος ἂν ἦν λόγος · νῦν δὲ τί ἡμῖν ἔδοξεν ἀπ’ ἀρχῆς ; 
ἐκείνους μὲν ἐμβάλλειν ἐᾶν , αὐτοὺς δὲ ταῖς ναυσὶ χρῆσθαι , καὶ τῆς μὲν γῆς δῃουμένης μὴ προτιμᾶν , πολλὴν ἔχοντας τὴν ἄλλην , τῇ Πελοποννήσῳ δ’ ἐγκεῖσθαι , ὡς οὐ τὸ τοῖς πρὸ ποδῶν μάχεσθαι τοῦτο σῶσον τὰ πράγματα , ἀλλὰ τὸ τὰς ἔξω δυνάμεις κακοῦν αὐτῶν . 
μὴ τοίνυν ἧττόν τι τοῖς ὅλοις συμφέρειν νομίσητε τἀν τῇ Σικελίᾳ κατεργασθέντα ἢ τὸ πλεῖν περὶ Πελοπόννησον , μηδ’ ἄλλως ἂν ἄμεινον τοὺς ἐκ Δεκελείας ἀπαγαγεῖν ἢ τὰς ἔξωθεν ἀφορμὰς αὐτῶν εἰ παρελοίμεθα . 
εἰ γὰρ μήτε πέμπειν εἰς Σικελίαν ἕξουσι μήθ’ ὑποδέχεσθαι τῶν ἐκεῖθεν μηδὲν , ὑμῖν δ’ αὖ διὰ χειρὸς ἅπαντα ταῦτα καταστήσεται , οὐκ ἔσθ’ ὅπως ἂν ἄμεινον καταλυθεῖεν οὐδ’ ὅπως ἂν μᾶλλον ἀπορήσαιεν ὅ τι χρήσαιντο . 
καὶ μὴν εἰ τὸν Ἑλλήσποντον περὶ πλείονος τῆς Ἀττικῆς ποιούμεθα τῆς σιτοπομπίας ἕνεκα , πόσῳ τοῦ γε Ἑλλησπόντου 
Σικελίαν εἰκός ; 
ὁ μέν γε τῶν ἐκ τοῦ Πόντου πλοίων τὴν παραπομπὴν ἡμῖν ἔχει , ἡ δ’ ἀντ’ ἀμφοῖν τῶν χωρίων τούτων γίγνεται · τῶν γὰρ ἐξ ἁπάσης τῆς Σικελίας τὴν κομιδὴν ἀσφαλῆ μέχρι τοῦ Πειραιῶς ἔχει . 
πρὸς δὲ τοὺς βαρέως ἔχοντας τοῖς ἐνθάδε πράγμασι καὶ τῷ Δεκέλειαν τετειχίσθαι πρῶτον μὲν ἐκεῖνο ἂν εἴποιμι , ὅτι πάντων ἔστ’ ἀτοπώτατον τῆς μὲν Ἀττικῆς ὅλης παραχωρῆσαι , ὑπὲρ δὲ τοῦ Δεκελείας τείχους ἀγανακτεῖν , ὥσπερ οὐ τοὺς ἐκ τοῦ τείχους πλείω πράγματα ἔχοντας ἡμῶν . 
ἔπειτ’ ἐνθυμηθῶμεν , τρέποιτο δ’ εἰς ἑτέρους ἡ βλασφημία , πότερον νῦν χεῖρον ἔχει τὰ πράγματα τῇ πόλει καὶ φόβων ἔστ’ ἀξία πλειόνων , ἢ κατ’ ἐκεῖνον τὸν χρόνον , ἡνίχ’ ἧκον μὲν Πελοποννήσιοι πάντες αὐτοὶ καὶ οἱ σύμμαχοι καὶ τὴν χώραν ἐδῄουν , ἐνέκειτο δὲ ὁ λοιμὸς , εἰρήνην τὰ πρὸς τοὺς πολεμίους εἶναι δοκεῖν ποιῶν , πάντα δ’ ἦν μεστὰ καπνοῦ , πυρκαϊᾶς , φθορᾶς τῆς μὲν ἔξω , τῆς δὲ ἔνδον κατὰ τὴν πόλιν . 
ἐγὼ μὲν γὰρ οὐδ’ ἐν ἅπαντι τῷ πολέμῳ τοσούτους ἡμῶν εὑρίσκω τοὺς τεθνεῶτας , μηδέ γ’ ἄλλοτε συμβαίη , Ζεῦ σῶτερ , ὅσους ἡ νόσος αὕτη διέφθειρεν . 
εἰ τοίνυν τότ’ ἀπαλγήσαντες κατελυσάμεθα , ὥσπερ τινὲς ἡμᾶς ἔπειθον , ἔσθ’ ὅπως ἄν τι τῶν μετὰ ταῦτα ἔργων πολλῶν καὶ καλῶν ἐπέπρακτο ; 
οὐχ οἷόν τε . 
ἀλλ’ οἶμαι τὰ μὲν παρόντα λογισμῷ διενεγκόντες , τὸ δὲ μέλλον ταῖς ἀμείνοσι τῶν ἐλπίδων ἐπιτρέψαντες , πολλὰς μὲν ναυμαχίας αὐτοὺς κατεναυμαχήσαμεν , τελευτῶντες δὲ ἐν Πύλῳ ζῶντας λαβόντες ἠγάγομεν δεῦρο αὐτοῖς ὅπλοις . 
τοιαῦτα ὁ πόλεμος τοῖς ἐθέλουσι πονεῖν καὶ ταλαιπωρεῖν ἐθέλει χαρίζεσθαι . 
καὶ ταῦτ’ οὐ μόνον ἡμεῖς οἱ νῦν οὕτως ἔγνωμεν , ἀλλὰ καὶ τὸ τῶν πατέρων ὑπάρχει παράδειγμα παμμέγεθες , οἱ καὶ τέκνα καὶ γυναῖκας καὶ τὴν πόλιν αὐτὴν καὶ τὴν χώραν προεῖντο , οὐδὲν τοῦ παρ’ ἀξίαν εἶξαι νομίσαντες φοβερώτερον . 
εἰ δέ γε ἢ τὸν Ἄθω ἀκούοντες μεταποιούμενον ἢ τὸν Ἑλλήσποντον εὐθὺς ἐξεπλάγησαν ὥσπερ ἐν τραγῳδίᾳ , ἢ καὶ μετὰ ταῦθ’ ὡς ἐνίκησαν τὰς ἐπ’ Ἀρτεμισίῳ νίκας , ἀναγκαζόμενοι φεύγειν εἰς τὸ εἴσω τῆς Ἑλλάδος διὰ πλῆθος τῶν ἐπιουσῶν νεῶν , ἐνεθυμήθησαν ὡς ἀπέραντα πονοῦσι καὶ περισχήσει σφᾶς ὁ πόλεμος , καὶ πολλῷ γε μᾶλλον ὡς εἶδον ἤδη πᾶσαν τὴν Ἀττικὴν πολεμίων καὶ πυρὸς μεστὴν , εἰ μὴ ταῦτα πάντα καὶ τοῖς ὀφθαλμοῖς καὶ τῇ γνώμῃ γενναίως καὶ περαιτέρω τῆς ἀνθρωπείας , εἰ οἷόν τε εἰπεῖν , φύσεως διήνεγκαν , ποῦ μὲν ἂν τρόπαια τοσαῦτα , ποῦ δ’ ἡγεμονία τῶν Ἑλλήνων , ποῦ δ’ αὐτὸ τὸ τοὺς Ἕλληνας εἶναι ; 
τί τούτων ὑπῆρξεν ἂν ὧν , ὡς ἐπὶ πραχθεῖσιν εἰπεῖν , ζῆν οὐ καλὸν χωρίς ; 
δεῖ τοίνυν τοῖς ὑπάρχουσι παραδείγμασι χρωμένους μὴ χείρους εἶναι πρὸς τὰ μέλλοντα , εἰδότας ὡς ἡ ῥᾳστώνη καὶ τὸ καθ’ ἡδονὴν ἀπὸ τῶν πόνων περιγίγνεται καὶ τὰ μέγιστα τῶν ἔργων τοὺς ἀρίστους μένει . 
λέγουσι δέ τινες καὶ περὶ τῶν Ἐγεσταίων ὡς ἐψεύσαντο ἃ εἶπον περὶ τῶν χρημάτων . 
ἐγὼ δ’ εἰ μὲν Ἐγεσταίων χάριν τὸν στόλον τοῦτον ἐποιησάμεθα , ὁμολογῶ δεῖν ἀποδέχεσθαι τοὺς κατ’ ἐκείνων λόγους · εἰ δὲ τὸ μὲν σχῆμα τῆς στρατείας Ἐγεσταῖοι καὶ Λεοντῖνοι παρεῖχον , οἱ δὲ κρατῆρες ἄλλο τι βουλομένων ἦσαν καὶ ἡ μέχρι Αἰγίνης ἅμιλλα , τί ταῦτα ληροῦμεν ; 
οὐ γὰρ εἰ φαῦλοι περὶ ἡμᾶς 
Ἐγεσταῖοι γεγόνασι , διὰ τοῦτο καὶ ἡμᾶς ἀκολουθῆσαι προσήκει , οὐδ’ ὅτι ἐκεῖνοι κατ’ ἀνάγκας ἐψεύσαντο , διὰ τοῦτο καὶ ἡμᾶς ἐξεπίτηδες ἐναντία ἡμῖν αὐτοῖς ψηφίζεσθαι · 
οὐδ’ ἐπειδὴ ἐπὶ τῶν ἐν Ἐγέστῃ διημάρτομεν , καὶ τῶν ἄλλων εὐποριῶν τῶν πολλῶν καὶ οὐδὲν ὁμοίων τοῖς παρ’ ἐκείνων ἐλπισθεῖσιν ἑκόντας ἀποστερηθῆναι . 
τοσοῦτον δ’ εἰπεῖν ἔτι βούλομαι · εἰ τοῖς παρ’ Ἐγεσταίων , ὦ Ἀθηναῖοι , χρήμασι καὶ ταῖς ἐλπίσιν ἃς ἐκεῖνοι παρίστασαν , εἰ τούτοις πιστεύσαντες ἀφορμὴν ἱκανὴν ἔσεσθαι τῷ πολέμῳ στρατεύειν ἐπήρθημεν , ἀφιστώμεθα τῆς Σικελίας , καλῶμεν τοὺς ἐκεῖθεν , ἔστω πᾶς ἀχρεῖος λόγος , ὅστις μὴ ταῦτα συμφήσει . 
εἰ δ’ ἐκεῖνοι μὲν ἅτε ὄντες βάρβαροι προσυπισχνοῦντο ὑπὲρ τοῦ τινὲς εἶναι δοκεῖν , ἡμῖν δ’ ἑτέρωθεν τὸ ἰσχυρὸν ἦν [ἐστὶν ὁ λόγος λοιπόν] . 
ἀναμνησθῶμεν δ’ ἡμετέρου τινὸς αὐτῶν ἔργου , φέροντος εἰς τὰ παρόντα . 
ἦν γάρ ποτε χρόνος , ὦ Ἀθηναῖοι , ὅθ’ οἱ μὲν τὴν βασιλέως κακῶς ἡμῶν ἐποίουν τριήρεσι τριακοσίαις καὶ ἔτι πλείοσιν , οἱ δὲ Αἰγίνῃ προσεκάθηντο , Κορίνθιοι δ’ ἐπαρθέντες ἧκον εἰς 
Μέγαρα , ὡς ἢ κινήσοντες τοὺς ἐπ’ Αἰγίνης , ἢ Μεγαρέας αἱρήσοντες ἐρήμους βοηθῶν . 
ἡμεῖς δὲ τρίτην στρατείαν ἐξεύρομεν , ἧς ἦρχε Μυρωνίδης · οὗτοι δ’ ἦσαν οἱ πρεσβύτατοι καὶ νεώτατοι τῶν ἐν τῇ πόλει , καὶ συμβαλόντες Κορινθίοις ἐκρατοῦμεν πρὸ Μεγάρων · καὶ πάλιν ὡς ἠναίνοντο , ἑτέραν τὴν περὶ τοῦ τροπαίου · εἰς ἃ βλέψαντας καὶ δεδόσθαι τῇ πόλει παρὰ τῆς ἀγαθῆς τύχης νομίσαντας τὸ τολμᾶν , οὐ τοὺς ἐκ Σικελίας ἐνταῦθα χρὴ μεταπέμπεσθαι φοβηθέντας · οὐ γὰρ οἱ πρὸς τῷ πρυτανείῳ κάλλιστα τὰς 
Ἀθήνας φυλάξουσιν · ἀλλ’ εἰ προσδεῖ τοῖς ἐκεῖ βοηθείας , ὥσπερ ἔγωγε οὐκ ἀντιλέγω , πέμπειν ἥτις μετρία , καὶ τάς τε ναῦς τὰς διαβρόχους ἰᾶσθαι ταῖς διαδοχαῖς , αἳ παρέξουσι σχολὴν ἀναψύχειν , καὶ τὸν Γύλιππον μὴ φοβεῖσθαι , στρατιὰν ἐκ τῆς Σικελίας συλλέγοντα , ἀλλ’ οἵτινες ἀντιπρεσβεύσαντες διακωλύσουσιν , ἢ καὶ ἑτέραν ἡμῖν ποριοῦσι , τὴν μὲν ἐξ αὐτῆς Σικελίας , τὴν δ’ ὅθεν ἂν συμβῇ , ταῦτα σκοπεῖσθαι , καὶ τοῖς λόγοις ἐκείνοις ἐρρῶσθαι λέγειν , ὡς οὐδ’ εἰ λάβοιμεν τὴν Σικελίαν , ῥᾳδίως ἂν φυλάξαιμεν . 
ἐγὼ γὰρ , ὦ Ἀθηναῖοι , βουλοίμην ἂν οὕτως ἔχειν ἤδη Σικελίαν , ὡς κεκτῆσθαί γε βεβαίως ἐπιτηδειοτάτην ἁπασῶν ὑπολαμβάνω . 
βλέψωμεν δὲ εἰς τὸ τοῦ βασιλέως παράδειγμα , ὃς ἔχει Κύπρον , τοσοῦτον ἀπέχων οὐ Κύπρου μόνον , ἀλλὰ καὶ θαλάττης ὅλως , καὶ ταῦτα διὰ τοῦ Φοινίκων ναυτικοῦ · καὶ προσέτι γε αὐτοὺς τοὺς Φοίνικας τοὺς ἔχοντας τὰς ναῦς , αὐτὸς οὐκ ἔχων οἰκείαν οὐδεμίαν , ὡς ἔπος εἰπεῖν . 
καὶ ἐῶ λέγειν Κίλικας καὶ τὸ κύκλῳ τοῦτο πᾶν . 
τί δὴ τὸ αἴτιον , ὦ Ἀθηναῖοι , ὅτι κἂν μὴ τοῖς ὁμοίοις ἰσχυρὸς ᾖ τις , τῇ δὲ ὅλῃ δυνάμει κρατῇ , πάντα δουλοῦται καὶ κατέχει ῥᾳδίως ἀφορμῇ τῷ φόβῳ χρώμενος ; 
ἐπὶ τούτοις γε , ὦ Ἀθηναῖοι , τοῖς λόγοις οὐκ ἔσθ’ ἥτις ἂν πώποτε ἀρχὴ μεγάλη συνέστη , εἴ τινες ἐξεφόβουν τοὺς ἐπιχειροῦντας , ὡς οὐδ’ εἰ προχωροίη , κατασχήσουσι . 
νῦν δ’ ἐνταῦθα δὴ καὶ κάλλιστα ἴδοι τις ἂν ὡς θεῖον τὸ χρῆμα τῆς ἀρχῆς · αὐτὴ γὰρ ἑαυτὴν σώζει . 
ὥσπερ γὰρ ἐν τοῖς ἰδίοις οἴκοις ἑνὶ μὲν καὶ δυοῖν οἰκέταιν χαλεπὸν χρήσασθαι , οἱ δὲ πολλοὶ κατὰ ἀλλήλων ὑπάρχουσιν , οὕτω κἀν ταῖς δυναστείαις τὸ πλῆθος τῶν δεδουλωμένων βεβαιοῖ τὴν ἰσχὺν τοῖς προειληφόσι · πάντες γὰρ ἐν κύκλῳ δεδίασιν ἀλλήλους . 
οὕτω δὴ καὶ ἡ Σικελία τοῖς ἐνταῦθ’ ἡμῖν οὖσι προσγενομένη αὐτή τε διὰ τούτων σωθήσεται καὶ τἀνταῦθα ἀκριβώσει καὶ σύνδεσμος , εἰ χρὴ τἀληθὲς εἰπεῖν , τῆς ἀρχῆς καθεστήξει . 
χειρωθέντες γὰρ ἄνθρωποι πολλοὶ καὶ παντοδαποὶ γένος , οὐχ ἕξουσιν ἀποστροφὴν , ἀλλὰ πᾶν τὸ μὴ περαιτέρω τοῦ παρόντος κακὸν ὥσπερ ἕρμαιον ἡγήσονται τοῖς ὅλοις ἀπειπόντες . 
ἀλλ’ ἐνταῦθα γὰρ ἤδη τῶν φόβων εἴημεν · ἐγὼ δὲ ἑτέρους ἐγγυτέρω τούτων ὁρῶ , τὸ ναυτικὸν εἰ κινήσαιμεν , ὦ 
Ἀθηναῖοι , νῦν ἐκ Σικελίας . 
καὶ οὐκ ἐκ τῶν Βάκιδος χρησμῶν οὐδ’ Ἀμφιλύτου μαθεῖν δεῖ με , ἀλλ’ αὐτὸς εὖ εἰδὼς ὑμῖν προλέγω Συρακοσίους καὶ Σελινουντίους καὶ πάντας τοὺς ἐκεῖθεν πολεμίους δεῦρ’ ἥξοντας , ἂν αὐτοὺς καλέσωμεν . 
τούτους γὰρ οὐχ ἧττον καλοῦμεν ἢ τοὺς ἡμετέρους αὐτῶν , ἂν ἅ τινες κελεύουσι ψηφιζώμεθα . 
οὐ γὰρ ἐξαρκέσει Συρακοσίοις , εἴ γε μηδὲν πεπόνθασιν , ἀλλὰ τοῦτο μὲν τῇ τύχῃ καὶ Λακεδαιμονίοις λογιοῦνται τοῖς ἀφῃρημένοις , ἡμᾶς δὲ ἐχθροὺς μὲν ὁμοίως ὥσπερ ἂν εἰ παρεστησάμεθα αὐτοὺς , δυνατὸν δ’ εἶναι νῦν μόνως ἀμύνασθαι , κρινοῦσι . 
καίτοι θαυμαστὸν εἴ τις , ὦ Ἀθηναῖοι , τὸ μὲν ἐν τῷ Συρακοσίων λιμένι τριήρεις ἡμετέρας εἶναι φοβερὸν κρίνει τῇ πόλει , τὸ δὲ τὰς τῶν Συρακοσίων καὶ τῶν συμμάχων εἰς τὸν Πειραιᾶ καταπλεῦσαι , τοῦθ’ ὥσπερ σωτήριον τοῖς πράγμασι προσδοκᾷ . 
εἰ μὲν γὰρ ἔστι τις ἡμῖν ἐγγυητὴς , ὡς ἐκεῖνοι τὴν ἡσυχίαν ἄξουσι , καὶ οὐκ ἐθελήσουσι τὴν αὐτὴν ἀποδοῦναι χάριν Λακεδαιμονίοις ἧσπερ οὗτοι νῦν ὑπῆρξαν εἰς αὐτοὺς , ἐφ’ ἡμῖν εἶναι νομίζωμεν ὁπότερ’ ἂν βουλώμεθα τούτων . 
εἰ δ’ οὐχ οὕτω φευξόμεθα αὐτοὺς , ὡς μὴ ὅποι ποτ’ ἂν ἡμῖν ἐπίωσιν , ἐνταῦθα ἀναγκαίως ἔχειν ἀμύνασθαι , τί τὴν Ἀττικὴν ταραχῆς ἐμπίπλαμεν ἀμελήσαντες τῆς Σικελίας ; 
καὶ τί μεθίσταμεν ἐνταῦθα τὸν πόλεμον , ἐξὸν κατέχειν ἐκείνους , ὅπως μήθ’ ἑκόντες μήτ’ ἄκοντες προΐωσι τῆς αὑτῶν ; 
ἢ τὸ μὲν ἡμᾶς βουλεύεσθαι περὶ ἐκείνων δυσχερὲς , τὸ δ’ ἐκείνοις ἐγγενέσθαι περὶ ἡμῶν οὐκέτ’ ἔσχατον ἁπάντων ; 
καὶ μὴν οὐ μόνον τοὺς ἐκεῖθεν δέος ἐστὶν ἐπισπάσασθαι , ἀλλὰ καὶ τοὺς ἐνταῦθα μηκέθ’ ὅσον πρότερον δοκεῖν ἀξίους εἶναι . 
ἀγανακτῶ δ’ ἔγωγε , εἰ Πελοποννήσιοι μὲν οὐκ ἀποκνήσουσι ναῦς ἑτέρας πληροῦν ὑπὲρ τῶν ἐν Σικελίᾳ , ἡμεῖς δ’ ὑπὲρ ἡμῶν αὐτῶν οὐ τολμήσομεν . 
καὶ τῶν μὲν στρατηγῶν φυγὴν κατέγνωμεν Πυθοδώρου καὶ Σοφοκλέους , καὶ τὸν τρίτον αὐτῶν χρήματα ἐπραξάμεθα , ὅτι ἀνέστρεψαν ἐκ Σικελίας καὶ μετέσχον τῶν ἐκεῖ σπονδῶν , αὐτοὶ δὲ τοσαύτην στρατιὰν ἄπρακτον ἀνάξομεν , ἣν οὐ κατὰ σπονδὰς δεήσει κομισθῆναι , ἀλλ’ , αἰσχύνομαι μὲν εἰπεῖν , φεύγουσα δὲ ὀφθήσεται . 
καίτοι ὅταν , ὦ 
Ἀθηναῖοι , τοὺς τειχήρεις φεύγωμεν , καὶ ὅταν ἐκ νήσου δραπετεύωμεν , κέρδος τὴν σωτηρίαν ἡγούμενοι , ποῦ λοιπὸν ἰσχυριούμεθα ; 
ἢ τίς λοιπὸν ἔσται πόλεμος ; 
οὐκ ἀναμνησθησόμεθα , ὦ Ἀθηναῖοι , τῆς ἡμέρας ἐκείνης ἐν ᾗ τὰς ναῦς ἀπεστέλλομεν παιᾶνας ᾄδοντες καὶ κρατῆρας ἱστάντες καὶ πομπὴν καὶ χάριν ἔργων τετελεσμένων ἀπομιμούμενοι ; 
οὐκ αἰσχυνούμεθα τουτονὶ τὸν ἥλιον , εἰ δυοῖν οὕτως ἀνομοίων ἡμῖν ἔσται μάρτυς , τότε μὲν τοσαύτης λαμπρότητος καὶ ὑπερηφανίας , νῦν δὲ ταπεινότητος ; 
ποῖα λάφυρα κομίζοντας , ὦ Ἀθηναῖοι , δεξόμεθ’ αὐτοὺς , ἢ ποῖα χαριστήρια τῶν ἔργων τοῖς θεοῖς , ἢ ποίους ἐπινίκους ἅμ’ αὐτοῖς ἐνταῦθα ᾀσόμεθα ; 
ἢ ποίαν ἅμιλλαν ἁμιλλήσονται πρὸς ἀλλήλους ἀναπλέοντες , ὁμοίαν τῇ πρώην ; 
οὐ γὰρ ἄλλο γε οὐδὲν ἢ σιωπῇ καὶ τῶν κελευσμάτων κομισθήσονται , μόνον οὐκ αἰσχυνόμενοι τὴν θάλατταν . 
εἶτα τοὺς μὲν ἐν τοῖς γυμνικοῖς ἀγῶσι πρὸ ὥρας ἀπαγορεύοντας καὶ παρ’ ἀξίαν μικροῦ μισοῦμεν , ἄλλως τε κἂν πρὸς αὐτῷ τῷ στεφάνῳ ποιήσωνται τὴν ἀπόρρησιν · αὐτοὶ δ’ ἀγῶνα τοσοῦτον ἀράμενοι καὶ μικροῦ πάντα κατειργασμένοι συγκεκλεικότες Συρακοσίους , ἔχοντες τὴν 
Σικελίαν , μόνον οὐκ ἐν ταῖς χερσὶ τὸν στέφανον , εἶτα ἀπορρίψομεν ; 
μὴ δῆτα , ὦ Ἀθηναῖοι . 
εὖ γὰρ ἴστε , ὀφθῆναι μόνον ἀρκέσει τοῖς δευτέροις καὶ πάντ’ οἴχεται τὰ 
Συρακοσίων πράγματα · καὶ τοσοῦτον ἀπολαύσονται τοῦ 
Γυλίππου , ὅσον μακροτέραν αὐτοῖς γε γεγενῆσθαι τὴν πολιορκίαν . 
πάντων δ’ ἀτοπώτατον , εἰ Νικίας μὲν , οὗ τί χρὴ πρὸς τὰ τοιαῦτ’ ἀργότερον ἐξευρεῖν , ὅμως ἐφ’ ὑμῖν τὴν αἵρεσιν πεποίηκε , δυοῖν θάτερον λείπεσθαι φάσκων , ἢ πέμπειν ἑτέρους , ἢ καλεῖν σφᾶς , καὶ οὐκ ἀφῄρηται τὴν καθάπαξ ἐλπίδα , καὶ ταῦτα αὐτὸς ὢν ὁ φοβῶν , προσθήσω δὲ καὶ ὁ φοβούμενος εὐθὺς ἐξ ἀρχῆς , ὑμεῖς δ’ οἱ παρ’ ἐκείνου ταῦτ’ ἀκούοντες καὶ οἱ τότ’ ἐκεῖνον ἄκοντα κινήσαντες προκαταγνώσεσθε μηδὲν ἔτ’ εἶναι τῶν ἐκεῖ κατασχεῖν · μηδαμῶς . 
ἀλλὰ τῶν τότε εἰρημένων ἀναμνησθέντες καὶ τοὺς ἄγαν ἀσφαλεῖς τοσοῦτον ἐρωτήσαντες , πότερ’ ἐξ ἀρχῆς ταύτην εἶχον τὴν γνώμην , ἢ μεθ’ ὑμῶν ἦσαν , εἰ μὲν τὰ αὐτὰ φρονεῖν ὑμῖν φήσουσι , κατηγόρους αὑτῶν εἶναι νομίζετε τῇ μεταβολῇ , εἰ δ’ ἑτέρως ἐγίγνωσκον , ἐξ ἀμφοτέρων ἁμαρτάνειν ἡγεῖσθε , τοῦτο μὲν εἰ πρὶν ψηφίσασθαι * 
* 
συμβουλεύειν δέον ἐξελεῖν , τοῦτο δ’ εἰ περὶ ὧν ἥττηνται βιάζονται . 
ἵνα δὲ εἰδῆτε ὅσον ἀσφαλείας τῇ γνώμῃ περίεστι , κεφάλαιον ἀκούσατε . 
ἀπανιστάμενοι μὲν ἐκεῖθεν πάσας καταλύσετε τὰς ἐλπίδας καὶ οὐδὲ ὄναρ ὑμῖν τῶν ἐκεῖ πραγμάτων ἐπιλείπεται · πέμποντες δὲ τὴν βοήθειαν οὐχ ἁμαρτήσεσθε δυοῖν θατέρου · ἢ γὰρ ἕξετε , ὡς ἐγὼ νομίζω , Σικελίαν , ἢ εἰ τοῦτ’ ἀδύνατον , τό γ’ ἐξεῖναι δεῦρ’ ἀναπλεῖν σώζεται . 
καίτοι ὅτε τοῦ χείρονος νικῶντος μένει τοῦθ’ ὅ τινες νῦν ὡς βέλτιστον εἰσηγοῦνται , πόσον τὸ μεταξὺ χρὴ δοκεῖν εἶναι τῆς γνώμης ἑκατέρας ; 
πέμπειν δὲ στρατηγοὺς , οἵτινες τοῦ Νικίου γήρως καὶ τῆς ἐμπειρίας ἀπολαύσαντες τὴν νωθείαν ὑπερβήσονται · καὶ μὴν ὅ γε ἀρέσκει μοι τῆς ἐπιστολῆς , τὸ δεῖν οὕτως ποιεῖν , ὅπως μὴ δεύτεροι τῶν πολεμίων ἔλθοιμεν · 
ὡς εἰ φθάσαιμεν αὐτοὺς πρὸς τοῖς πράγμασι γενόμενοι , δυοῖν θάτερον , ἢ οὐ κινήσονται τὸ παράπαν , ἢ πλέον οὐδὲν ἕξουσιν . 
Εἰς τὸ ἐναντίον συνεύξασθαι μὲν , ὦ Ἀθηναῖοι , τῇ πόλει καὶ ταῦτα καὶ πόλλ’ ἕτερα ἐμοί τε ἥδιστον πάντων καὶ ὑμῖν οἶδ’ ὅτι πᾶσι πρόχειρον . 
ἐγὼ δὲ καὶ ὅτε πρῶτον περὶ τῶν Σικελικῶν τούτων ἐσκοπεῖσθε , βουλῆς ἀγαθῆς ᾤμην δεῖν καὶ νῦν ἔτι πλέονος · μιᾷ γὰρ ἡμέρᾳ τῇ αὐτῇ περί τε ἀρχῆς προσθήκης βουλευόμεθα καὶ περὶ σωτηρίας ἡμῶν αὐτῶν . 
καὶ τοὺς μὲν λόγους οὓς ἥδιστ’ ἂν ἀκούσαιτ’ οὐκ ἀγνοῶ , τὰ δὲ πράγματα ἐν τούτῳ καθέστηκεν ὥστε μηδὲ βουλομένῳ τὴν χρείαν εἶναι παρελθεῖν . 
πολὺ γὰρ βέλτιον αὐτὸν ὑμῖν , ἂν ἄρα συμβῇ , προσκροῦσαι πείθοντα καὶ διδάσκοντα ἢ περιιδεῖν ἡμᾶς περιπεσόντας ἡμῖν αὐτοῖς . 
παρασκευῆς μὲν οὖν οὕτως ἔχω καὶ γνώμης , ἀξιῶ δὲ γενέσθαι μοι μετὰ παρρησίας εἰπεῖν . 
εἰ μὲν γὰρ εὐθὺς ἀκούσαντας ἔδει παρὰ γνώμην τι πράττειν , καλῶς εἶχεν ἴσως φυλάττεσθαι · ἐπεὶ δὲ ἐφ’ ὑμῖν ἐστι σκεψαμένους ἑλέσθαι τῶν λεχθέντων ὁπότερ’ ἂν βούλησθε , οὐκ ὀρθῶς ἔχει φεύγειν τὴν αἵρεσιν , ἀλλὰ θέντας ἄμφω παρ’ ἄλληλα γενέσθαι τοῦ κρείττονος . 
χωρὶς δὲ τούτων εἰ μὲν ἦν ταῖς τῶν λόγων ἡδοναῖς προσάγειν τὰ πράγματα , δυστυχία μὴ τοῦτον τὸν τρόπον αἱρεῖσθαι δημηγορεῖν · ἐπεὶ δ’ οὐχ ὅπως ἂν σχήματος οἱ λόγοι σχῶσι , τοιαῦτα ἀποβαίνει τὰ πράγματα , ἀλλ’ ὅπως ἂν ἐκεῖνα τύχῃ τέλους , οὕτως οἱ ῥηθέντες ἐν ἀρχῇ περὶ αὐτῶν ἔδοξαν ἔχειν λόγοι , δεῖ δέχεσθαι τοὺς ἐπ’ εὐνοίᾳ καὶ μὴ μικροῦ μέρους ἡμέρας τὸ μέλλον ἅπαν προΐεσθαι . 
ὅπου γὰρ οὐδὲ ἐν αὐτοῖς τοῖς πράγμασιν εὖ φρονούντων ἐστὶ τὰ μείζω τῶν ἐλαττόνων ἀποδίδοσθαι , ἦ που λόγου γε χάρις πρόσκαιρος οὐκ ἀντάξιον τῆς εἰς ὕστερον ἀσφαλείας τῶν ὅλων . 
πρῶτον μὲν οὖν πρὸς τὰ τελευταῖα τῶν εἰρημένων ἀποκρινοῦμαι · ἔπειτα καὶ τὴν τῶν ἄλλων ἐξέτασιν , ὡς ἂν οἷός τε ὦ , ποιήσασθαι πειράσομαι . 
φημὶ γὰρ ἀμφοτέρους ὀρθῶς γιγνώσκειν , ὦ Ἀθηναῖοι , ὅσοι τε ἐξ ἀρχῆς ταύτην ἔχοντες τὴν γνώμην ὡς οὐ χρὴ πλεῖν εἰς Σικελίαν τῶν αὐτῶν ἔχονται λόγων , ὅσοι τε σύμψηφοι τοῖς πολλοῖς ὄντες τότε νῦν τὴν ἑτέραν φέρουσιν . 
οἱ μὲν γὰρ ἐξ ἀρχῆς τὰ δέοντα ἐλογίζοντο , οἱ δὲ ἔργῳ δεικνύουσι προνοητικῶς ἔχοντες . 
ὅτε μὲν γὰρ ἐξῆν ἐφιέναι ταῖς ἐλπίσι , μεθ’ ὑμῶν ἦσαν , ὅτε δ’ ἡ πεῖρα τἀληθὲς εὑρίσκει , πρὸς τὸ φαινόμενον τίθενται ἦν δ’ οἶμαι φιλονεικούντων μὲν οἷς ἐξ ἀρχῆς προείλοντο ἐθέλειν ἐμμένειν , νοῦν δὲ ἐχόντων καὶ βουλομένων σώζεσθαι τὴν πόλιν μετὰ τῶν πραγμάτων γίγνεσθαι . 
οὐ γὰρ τὰ ψηφίσματα τὰς ἐν τοῖς ὅπλοις πράξεις κατορθοῖ , ἀλλ’ ὅπως ἂν ἔχῃ τὰ τῶν πολέμων πράγματα , τοιαῦτα δεῖ περὶ αὐτῶν γίγνεσθαι τὰ ψηφίσματα . 
οὗτοι μὲν οὖν οὐδὲν ἄλλο λέγουσιν ἢ ὡς ἐπειδήπερ τὸ κατ’ ἀρχὰς προήχθημεν , διὰ τοῦτο καὶ νῦν ἐπεξαμαρτητέον , τὸ κακὸν τοῦ κακοῦ φάρμακον ποιουμένους . 
ἐγὼ δὲ ἐξ ὧν μεθ’ ὑμῶν ἀκούων εὑρίσκω , τοὐναντίον ἡγοῦμαι βέλτιον ἂν ἡμῖν ἔχειν , ἐξ ἀρχῆς εἰ ταῦτ’ ἀπεψήφισθε . 
καὶ μὴν ἄριστον μὲν ἅπασιν ἀνθρώποις λογισμῷ τὸ μέλλον καταλαμβάνειν · δυοῖν γάρ ἐστι τοῖν καλλίστοιν σύμβολον , εὐτυχίας τε καὶ τοῦ καλῶς βουλεύεσθαι · εἰ δὲ τοῖς τοῦ βελτίστου διαμαρτοῦσι μὴ ἐξέσται τὰ δεύτερα ἐκ τῶν παρόντων μεταθέσθαι , ὃ πλεῖστόν ἐστι τῶν ἀνθρωπείων , τοῦτο ἀναιρήσεται , τὸ παιδεύεσθαι παρὰ τῶν πραγμάτων , ὥστ’ ἀπέραντον ἀνάγκη τὴν κακοπραγίαν εἶναι . 
καὶ μὴν εἴ τις ἔροιθ’ ὑμᾶς τίνι τῷ μεγίστῳ νόμον ἢ ψήφισμα εἶναι διαφέρει , τοῦτ’ ἂν εὕροιτε , ὅτι οἱ μὲν νόμοι τὸ δίκαιον εἰσάπαξ εὑρόντες κοινὸν ἔταξαν κατὰ παντὸς τοῦ χρόνου , τὰ δὲ ψηφίσματα ταῖς χρείαις ἀκολουθεῖ · καὶ τὸν αὐτὸν τρόπον ὅνπερ αἱ πράξεις ἄλλοτ’ ἄλλως ἐπὶ τῶν καιρῶν ἀπαντῶσιν , οὕτω τὰ ψηφίσματα καὶ τὰς γνώμας οἱ καιροὶ καὶ ποιοῦσι καὶ λύουσιν · εἰκότως . 
ἐν ἐκείνῳ μὲν γὰρ τῷ τρόπῳ τοῖς πολίταις διαλεγόμεθα , ὥστ’ ἀρκεῖ φθέγγεσθαι ταυτὸν διὰ τέλους , ταῦτα δὲ πρὸς τοὺς ἔξω καὶ πρὸς τὰς τοῦ πολέμου τύχας ἀνεύρηται . 
οὐδὲν οὖν αὐτῶν ἐστι βέβαιον οὐδ’ ἀκίνητον , οὐδ’ οἷον μὴ λῦσαί γε δεῖν ποτε . 
ἀλλὰ μὴν ὅπου καὶ τοὺς νόμους αὐτοὺς ἐξεῖναι λύειν , ἐάν τι βλάπτωσιν , ἐν αὐτοῖς εἴρηται τοῖς νόμοις , ἦ που ψήφισμά γε , καὶ τοῦτο ὑπὲρ πλοῦ καὶ στρατείας , ἀνεπίφθονον διορθώσασθαι . 
ἐγὼ δ’ οὐδὲ λύσειν ὑμᾶς φημι τῶν δεδογμένων οὐδέν . 
εἰ μὲν γὰρ ἔχει τις δεῖξαι καὶ τοῦτο ἡμᾶς προσεψηφισμένους , μηδέποτ’ ἐξεῖναι δεῦρ’ ἐπαναπλεῦσαι αὖθις , ἄλλος ἂν εἴη λόγος · νῦν δὲ κἀκεῖνο πεπλήρωται καὶ τὰ δεύτερα μὴ κεκωλύσθω . 
φέρε γὰρ πρὸς θεῶν , εἴ τις εὐθὺς ἀπ’ ἀρχῆς ἠδυνήθη πᾶν ὑμῖν ἀκριβῶς τὸ μέλλον παραστῆσαι—ἦν δ’ ἂν οὗτος , ὡς ἔοικε , θεῶν τις · οὐ γὰρ ἀνθρώπων γε οὐδεὶς οἷος ἀντισχεῖν τοῖς τόθ’ ὑμᾶς ἀνάπτουσιν—ὡς τὰ πράγματα εἰς τοῦτο περιστήσεται ὥσθ’ ἡμῖν περὶ τῶν ἀπελθόντων πρότερον γενέσθαι τὸν λόγον ἢ περὶ τῆς Σικελίας , ἔσθ’ οὕτω τις ἄφρων ἢ δυστυχὴς ὅτῳ ταῦτα ἤδη ἀφικέσθαι παρέστη , ὥστε τὴν πόλιν τοσαύτῃ δαπάνῃ καὶ τοσούτοις κινδύνοις περιβαλεῖν ; 
οὐκ ἂν ἔγωγε πειθοίμην . 
οὐκοῦν ἅ γε προγνόντες οὐκ ἂν ἐπέμψατε , ταῦτ’ ἐπιγνόντες μεταπέμποισθ’ ἂν ἐν καιρῷ τοὺς ἄνδρας , ἄλλως τε καὶ οὐκ ἐν ὁμοίοις , ὦ Ἀθηναῖοι , τοῖς ὅλοις πράγμασι καὶ καιροῖς τὴν τότε γνώμην ἔσχομεν καὶ τὴν νῦν μεταθησόμεθα , ἂν ἐμοὶ πείθησθε . 
τότε μὲν γὰρ καὶ σπονδῶν οὐσῶν πρὸς Λακεδαιμονίους καὶ τὸν οἴκοι πόλεμον νενικηκότες λαμπρῶς ἐν ἐρημίᾳ πολεμίων ὄντες εἰκότως ἐτρυφῶμεν , νῦν δὲ ὁρᾶτε μὲν δή που τοὺς πολεμίους ἀπὸ τοῦ τείχους , ἀντὶ δὲ ὀχληροῦ κἀκείνου καὶ βαρέος , τοῦ καθ’ ἕκαστον ἔτος ἐμβάλλειν εἰς τὴν χώραν , ἵδρυνται συνεχῶς ἐπὶ ταῖς πύλαις καὶ περιέστηκεν , εἰ δεῖ μὴ ληρεῖν , ἀκριβὴς πολιορκία · χρήματα δ’ ἡμῖν τὰ μὲν εἰς τὸν ἀπόστολον τὸν καλὸν ἐξανήλωται , τὰ δ’ ἐν τοῖς ἄνω καιροῖς κατεχρησάμεθα · οἰκέται δ’ αὐτομολοῦσιν ὁσημέραι , τοσούτοις δὲ τοῖς πᾶσιν ἐλάττους γεγόναμεν , ὅσοις ἱκανῶς ἡ μεγίστη μεθ’ ἡμᾶς πόλις κατεσκεύαστο . 
σκοπῶμεν οὖν εἰ δόξομεν ἢ ἡμᾶς αὐτοὺς γιγνώσκειν , ἢ τὴν πόλιν καλῶς θεραπεύειν , εἰ πολιορκούμενοι μὲν αὐτοὶ τοῦθ’ ἑτέρους ποιεῖν ἐπιχειρήσομεν διαπόντιοι καὶ πρὶν ἐξελθεῖν ἔχειν ἔξω τείχους πλευσούμεθα ἐπ’ ἄλλους , τὴν Ἀττικὴν ἀποκρύψαντες , τῶν δὲ οἰκείων ἄρχειν οὐχ οἷοί τε ὄντες τῶν ἐν Σικελίᾳ βουλησόμεθα Ἑλλήνων καὶ βαρβάρων ἅμα . 
ἀλλ’ οὐ τοῖς εἰς ἀνάγκας ἀφιγμένοις , ἀλλ’ οἷς περίεστι τὰ τοιαῦτα ἴσως ἀποδέδοται . 
καὶ τὰ μὲν ἐνταῦθα τοιαῦτα · τὰ δ’ ἐκεῖ ποῖ’ ἄττα ; 
οὐδὲν ἀμείνω τούτων , εἰ μὴ πολλῷ φοβερώτερα , ὅσῳ γῆ τε ξένη καὶ πλείων ἡ τῶν ἀναγκαίων χρεία καὶ τοὺς κινδύνους ὀξυτέρους ἔχουσα . 
νῆες μὲν διάβροχοι , ναῦται δὲ ἀτακτοῦσι , χρήματα δ’ ἔρρει , τῶν δὲ ἐμπόρων οἱ πλείους μεθεστᾶσιν , οἰκέται δ’ αὐτομολοῦσιν , ἐφορμοῦσι δ’ οἱ πολέμιοι , μάχῃ δ’ ἡττήμεθα , τῶν δὲ ἐπιτηδείων ἡ κομιδὴ παρ’ αὐτὰς τὰς χεῖρας τῶν πολεμίων , ἀφέστηκε δ’ ἡ Σικελία , Γύλιππος δ’ οἴχεται δυνάμεις ἄξων ἑτέρας , πεπράγαμεν δ’ εὐχῆς τε ἔξω καὶ πέρα προσδοκίας , ὑπὸ μὲν γὰρ τῶν καταφρονούμεθα , πρὸς δὲ τοὺς διαβεβλήμεθα , οἱ δ’ ἀσθενέστατοι μόνοι λειπόμενοι φίλοι τοῦ μηδενὸς ἄξιοι τῇ χρείᾳ . 
τὰ δ’ Ἐγεσταίων χρήματα φροῦδα ὁμοῦ τῷ καπνῷ . 
Συρακοσίους δὲ οὐδὲν ἐπιχωρεῖν φασιν , εἰ μὴ δίκην προσλήψονται τῆς ἐπιβουλῆς ἀξίαν . 
εἶθ’ ἡμεῖς , ὦ Ἀθηναῖοι , ταῦτ’ ἀναμενοῦμεν καὶ τῶν πραγμάτων οὐκ ἀκολουθησάντων οἷς ἐψηφισάμεθα αὐτοὶ τοῖς ἐψηφισμένοις ἀκολουθεῖν ἀξιώσομεν , ὥσπερ τοῦτ’ ἀρκέσον , ἂν μὴ παυσώμεθα μωραίνοντες , ἢ Συρακοσίους κατὰ τὰς ἡμετέρας ἐπιθυμίας τὸν ἀγῶνα τὸν πρὸς ἡμᾶς διοίσοντας ; 
καὶ τριῶν μὲν ἐκπεμφθέντων στρατηγῶν ὁ μὲν τέθνηκεν , ὁ δ’ εἰς τοὺς πολεμίους οἴχεται , εἷς δὲ ὁ λειπόμενος ὃν ἄκοντα ἐνθένδε ἐξηλάσαμεν , τούτῳ δ’ αὖ νῦν ἑτέρους προσκαταστήσομεν ; 
καὶ οὐδὲ τοῦτ’ αὐτὸ ποιησόμεθα ὡσπερεὶ σύμβολον τοῦ παντὸς , ὅτι οὐχ ἡμέτερα τἀκεῖ οὐδ’ ἴσα τῇ δυνάμει σπουδάζομεν , εἴ γε ὁ μὲν τὰς περὶ αὐτῶν ὑποθεὶς ἐλπίδας ἐν τοῖς πολεμίοις ἐστὶ νῦν , τῷ δ’ ἀπαγορεύοντι μάλιστα τούτῳ πάντων χρῆσθαι πρὸς αὐτὰ ἠναγκάσμεθα , ἀλλ’ ὥσπερ κακῶν ἐπιθήκην ζητοῦντες ἑτέρους στρατηγοὺς καὶ στρατιὰν ἄλλην ἐπιπέμψομεν καὶ φιλονεικήσομεν ; 
τίνι θαρρήσαντες , ὦ 
Ἀθηναῖοι ; 
πότερον τῷ τὰ οἰκεῖα βεβαίως καρποῦσθαι ; 
ἀλλ’ οὕτω γ’ εἴη τοῖς πολεμίοις . 
ἀλλὰ τῷ πλήθει τῶν ὁπλιτῶν καὶ ἱππέων ; 
ἀλλὰ φοβοῦμαι μὲν εἰπεῖν , ἐξάγομαι δὲ , ἐξελύσαμεν , ὦ Ἀθηναῖοι , τὸν κατάλογον καὶ τὰς συντάξεις πέρα τοῦ καιροῦ διεσείσαμεν . 
ἃ γὰρ εἰς τὴν σωτηρίαν ὑπάρχειν ἀποκείμενα χρῆν τῇ πόλει , ταῦτ’ ἀπολέξαντες ὑπὲρ τῆς τῶν Ἐγεσταίων καὶ Λεοντίνων σκιᾶς εἰς τὰ πρὸς ἑσπέραν τῆς οἰκουμένης ἀπεστείλαμεν , καὶ τῆς παροιμίας οὐ πόρρω θέομεν τὰ νῦν · ἐπιθυμίᾳ γὰρ τῶν πλειόνων καὶ ἀπόντων—ἀλλ’ ἐάσω τὸ βλάσφημον—ἀλλ’ ὅπως γε μὴ στερηθῶμεν τῶν ὄντων , τοῦτο οὐκ ἂν ἁμαρτεῖν οἴομαι προσθείς . 
οὐ μιμησόμεθα , ὦ Ἀθηναῖοι , τοὺς ἰατροὺς , οἳ τὰ ἐν τοῖς σώμασι ῥεύματα οὐκ ἐῶσι περαιτέρω χωρεῖν , ἀλλὰ τὸ φλεγμαῖνον ἴσχουσι , πρὶν εἰς ἅπαντα τὸν ὄγκον χυθῆναι · οὐ σωφρονιοῦμεν τὰς ἄγαν ὁρμὰς , ἀλλ’ ὁρωμένου τοῦ προτέρου κακοῦ τὰ δεύτερα προσθήσομεν καὶ βαρυνοῦμεν τὰ πράγματα ἑτέροις ἵπποις καὶ ἑτέροις ἀνδράσι καὶ χρήμασι , καὶ συμποριοῦμεν τροφὴν τῷ πολέμῳ κακὴν , ὥσπερ εἴ τινες πυρκαϊᾶς ἡμμένης ἀμελήσαντες σβεννύναι ξύλα καὶ φορυτὸν καὶ ὕλην συμφέροιεν , ὡς τούτῳ τὸ πῦρ ἐπισχήσοντες ; 
μὴ ὑμεῖς γε , ὦ Ἀθηναῖοι , μηδὲν ἀβέλτερον πάθητε μηδὲ ἐξαπατήσητε ὑμᾶς αὐτοὺς , ὥσπερ οἱ τοὺς ὀφθαλμοὺς συγκλείοντες , ὅπως μὴ ὁρῶσιν ἃ μὴ θέλουσιν . 
ἀλλ’ ἰδόντες οἷ πρόεισι τὰ πράγματα , ἕως ἔτι καιρὸς καὶ κύριοι τῆς βουλῆς καθέστατε , ἐπίσχετε καὶ μὴ βούλεσθε δυοῖν ὁδοῖν τὴν μὲν καθ’ ὑμῶν ἰδεῖν , τὴν δὲ ὑπὲρ ὑμῶν ἀγνοεῖν . 
οὐδὲ γὰρ νῦν ἐνδείᾳ σωμάτων καὶ τῆς ἄλλης παρασκευῆς οὕτω διατέθειται τὰ πράγματα , ἵν’ ὡς ἀγεννέστερον αὐτοῖς ἐγχειρήσαντας ἡμᾶς αὐτοὺς καταμεμφώμεθα , ἀλλ’ ἕνεκα μὲν στόλου λαμπρότητος καὶ περιουσίας ἅπαντα πέπρακται , τῇ τύχῃ δὲ ἐπταίκαμεν καὶ τῷ προεῖσθαι τὸ μέγιστον τῶν πλεονεκτημάτων , τοῦτο δ’ ἦν ὁ καιρὸς , καὶ τῷ μὴ ἐπιστῆναι ταῖς Συρακούσαις ἐν ἀκμῇ τοῦ φόβου , πρὸς ταῦτα καὶ Νικίου καὶ ὅτου τις βούλεται κατηγορείτω · οἱ δ’ οὖν καιροὶ προεῖνται , καὶ οὐχ οἷόν τε ἀναλαβεῖν αὐτοὺς , οὐδ’ ἂν δὶς τοσούτους ἀποστείλωμεν . 
ὀφθέντες μὲν γὰρ ἐξαίφνης ἐκπλήττουσι καὶ ὀλίγοι πολλοὺς καὶ φαυλότεροι κρείττονας , ὅταν δ’ ἐφ’ ἡσυχίας διάθωνται τὸν πόλεμον οἱ τὰ δεινὰ προσδοκήσαντες πολλῷ ῥᾴους εἰσὶν ἀμύνασθαι τῶν ἐπελθόντων , τὴν μὲν ὀργὴν ἐξ ὧν ἐφοβήθησαν ἔχοντες , τὴν δ’ ἰσχὺν τῇ σχολῇ προσειληφότες . 
δοκεῖ δ’ ἔμοιγε Νικίας εἰς ταυτὸν ἀφῖχθαι κατὰ τὴν ἐπιστολὴν εἰς ὅπερ τότε δημηγορῶν . 
δημηγορῶν τε γὰρ , ὦ Ἀθηναῖοι , βουλόμενος τῆς στρατείας ὑμᾶς ἀποστρέψαι πλῆθος ᾔτησε τοσοῦτον ὅσον ἥκιστ’ ἂν ὑμᾶς ᾠήθη δοῦναι , ἵν’ ἐκ τούτου πρὸς τὴν ἀναγκαίαν ἡσυχίαν τράπησθε 
—ὃ καὶ σφόδρα δῆλόν ἐστιν ὡς οὐκ ἐνδείᾳ δυνάμεως εἰς ταῦτα ἐλήλυθε · πάντα γὰρ ὧν ἐμνήσθη λαβὼν ἐξέπλευσεν—ἐπιστέλλων τε ὑπὲρ τῶν ἐκεῖ νῦν πραγμάτων ἓν μὲν εὐθὺς καὶ σαφὲς αἰσχύνεσθαί μοι δοκεῖ δηλοῦν ὅτι ὑμῖν κλητέον ἐστὶν αὐτούς · προστίθησι δ’ ὥσπερ παραμυθούμενος αἵρεσιν εἶναι ἢ τοὺς ἐκεῖθεν καλεῖν , ἢ πέμπειν τοσαύτην βοήθειαν , ὅση τοῖς ἐκεῖ φόβοις ἀρκέσει . 
ἂν οὖν , ὦ Ἀθηναῖοι , καὶ νῦν ταυτὸν ὅπερ πρότερον συμβῇ καὶ ὑμεῖς μὲν πρὸς τὴν βοήθειαν καὶ τὸ πέμπειν ὁπόσους ἂν μάλιστα ἐθελήσειεν ὁρμήσητε , οἱ δὲ ταῖς αὐταῖς ἀπορίαις ἐμπέσωσι νὴ Δί’ , οὐ γὰρ ἂν τοῦτο γένοιτο ; 
μηδὲ γὰρ γένοιτο , ὦ Ζεῦ καὶ πάντες θεοὶ , οὐδὲ ἐγὼ βούλομαι μὴ ὅτι συμβῆναι , ἀλλ’ οὐδ’ αὐτὸ τοῦτο δεῖσαι μὴ γένηται . 
ἀλλ’ οἶμαι πάντες ἐπιστάμεθα ὅτι νῦν οὐ μόνον εὐξόμενοι συνήλθομεν ὥσπερ εἰς ἱερὸν , ἀλλὰ σκεψόμενοι περὶ τῶν ὅλων . 
δεῖ δὲ εὐχομένους μὲν τὰ μέγιστα καὶ τὰ ἥδιστα αἰτεῖν τοὺς θεοὺς , βουλευομένους δὲ τὰ ἀσφαλέστατα ἐκ τῶν παρόντων αἱρεῖσθαι τούς γε μήθ’ αὑτοῖς μήτε τοῖς θεοῖς μέλλοντας ὕστερον ἐγκαλεῖν . 
φρασάτω τις οὖν ἐμοὶ τίνα χρὴ λαβεῖν ἡμᾶς ἐγγυητὴν ἀξιόχρεων τῷ θαρρῆσαι θεῶν , οὐ γὰρ ἀνθρώπων γε οὐδενὶ , ὡς ἡ αὐτὴ ἀπιοῦσα δύναμις τἀκεῖ κατασχήσει καὶ φόβον οὐδένα ἕτερον προσαγγελεῖ Νικίας ἡμῖν αὖθις ; 
ὅτι νὴ Δί’ αὐτὸς εἴρηκεν , ἢ καλεῖν αὐτοὺς , ἢ πέμπειν τοὺς βοηθήσοντας ; 
ὁ δέ γε αὐτὸς οὗτος ἐκπλέων ἐνθένδε ᾔτησε τὰ καὶ τὰ , ὡς ἀρκέσοντα , καὶ ὅμως κατὰ τὴν αὐτοῦ νῦν ἐκείνου μαρτυρίαν οὐδὲν τούτων ἀποχρῆσαν φαίνεται . 
τί οὖν ἐὰν καὶ τὰ δεύτερα σφαλῆτε , ἢ καὶ μέσος ᾖ τοῦ τε τἀληθῆ λέγειν καὶ τοῦ θεραπεύειν τὴν ἡμετέραν ἐπιθυμίαν ; 
οὐχ αἱρησόμεθα , ὦ Ἀθηναῖοι , τὸ πρόδηλον καὶ ὁρώμενον πρὸ τοῦ ἀδήλου καὶ ἀπίστου καὶ τάχ’ ἂν ἡμᾶς αὖθις ταράξοντος ; 
ἀλλ’ ὅμοιον πεισόμεθα ὥσπερ ἂν εἴ τινες σωμάτων ἐν νηὶ κινδυνευόντων ἀγωνιῶντες καὶ φοβούμενοι περὶ αὐτῶν , εἶθ’ ἑτέραν ναῦν προσπληροῦν ἀξιοῖεν τῆς αὐτῆς ταραχῆς ἕνεκα . 
ἀλλά τοι κἀν τοῖς τοιούτοις οἱ βοηθοῦντες τοὺς χειμαζομένους ἐκκομίζουσιν ἐκ τῆς θαλάττης , οὐκ αὐτοὶ μετ’ ἐκείνων πλέουσι . 
καὶ μὴν εἰ μὲν , ὦ Ἀθηναῖοι , τοσαύτην δύναμιν πέμψομεν ὅση τὴν ὠφέλειαν ἐπίδηλον ἐκείνοις ἕξει , εἰς λεπτὸν παντελῶς τὸ τῶν ἐνταῦθα καθίσταται , ὥσθ’ ἅμα τε ἐκείνοις τοῖς ἐκεῖ πέμψομεν τοὺς βοηθήσοντας καὶ τοῖς ἐνταῦθα δεήσει ζητεῖν . 
εἰ δὲ διαιρήσομεν ἀμφοτέρων ἐχόμενοι , τοῦ μηδ’ ἐκείνους προέσθαι δοκεῖν καὶ τἀνταῦθα δύνασθαι διασώζειν , δέδοικα μὴ τοὐναντίον οὗ βουλόμεθα ποιήσωμεν , διαρκῆ μὲν οὐδετέρῳ τῷ μέρει τὴν ὠφέλειαν , ἑκατέρῳ δὲ ἐνδεεστέραν διὰ θάτερον , εἶτα μέσοι δυοῖν καθιζώμεθα . 
ὡς ἐγὼ δέδοικα μὲν περὶ τῷ Πειραιεῖ , συνειδὼς καὶ πρότερον πειραθέντας Πελοποννησίους εἰσπλεῦσαι κατ’ ἀρχὰς ἔτι τοῦ πολέμου , πρίν τι καὶ μικρὸν ἡμῖν τοῦ ναυτικοῦ προσπταῖσαι · δέδοικα δὲ καὶ περὶ τῶν ἀπιόντων μὴ τῆς εὐφημίας χεῖρον πράξωσι καὶ βοηθῶν ἔχοντες τοῖς ἐκεῖ σχῆμα τῶν ἀμφοτέρους μελλόντων συνεκσώζειν προσδεηθῶσιν . 
εἰ γὰρ μίαν , ὦ Ἀθηναῖοι , μίαν ναυμαχίαν μόνον ἡττηθείημεν , οἱ θεοὶ δὲ πάντες τρέποιεν εἰς Συρακοσίων παῖδας καὶ τοὺς ἐκείνοις τὰ αὐτὰ φρονοῦντας , οὐκ ἔστιν ἔθ’ ἡμῖν μὴ ὅτι ἑλεῖν τἀκεῖ πράγματα , ἀλλ’ οὐδ’ ὅπως αὐτοὶ διαφευξόμεθα εὑρεῖν . 
κεκλείσεται γὰρ ὁ λιμὴν εὐθὺς καὶ μόνον οὐκ ἐν τοῖς κόλποις τῶν πολεμίων ἐνεξόμεθα . 
καὶ τί κελεύσουσι τότε ποιεῖν οἱ νῦν εὐχερεῖς οὗτοι ; 
ἢ πέμπειν πάλιν ἀντ’ ἐπισιτισμοῦ Συρακοσίοις ὧν κύριοι καταστήσονται ; 
νὴ Δί’ ἀλλὰ φοβήσονται τὴν δευτέραν ἔφοδον ταυτηνί . 
μᾶλλον θαρρήσουσι συνειδότες ὡς καὶ τῆς προτέρας ἐκράτησαν . 
καὶ γὰρ ἂν παρ’ αὐτῶν ἡμῶν οὕτω γ’ ἔχειν ἤδη μαρτυρίαν ἡγοῖντο , ὡς ἀπέγνωμεν μηκέτ’ ἐν εὐπόρῳ τὰ πράγματα εἶναι . 
οὐ γὰρ ὡς θαρροῦντες , ἀλλ’ ὡς φοβούμενοι δή που πέμψαι τοὺς νυνὶ δόξομεν . 
εἶεν . 
ἰδίᾳ μὲν δὴ καθ’ αὑτὸ ἑκάτερον τοσοῦτον ἔχει φόβον , τό τε τῆς ἐνταῦθα ἀφελεῖν δυνάμεως καὶ τὸ στρατεύειν ἐκεῖσε ὁποσοιστισινοῦν . 
ἀλλήλοις δὲ πῶς ὑπεναντία ταῦτα ; 
ἐκ μὲν τοῦ τἀνταῦθα πονήρως ἔχειν , θάρσος τοῖς ἐκεῖ γίγνεται πολεμίοις , ὡς εἰ μικρὸν ἀντίσχοιεν , οὐ περαιτέρω κινδυνεύσοντας , ἐκ δ’ αὖ τοῦ παρὰ γνώμην ἐκεῖ πρᾶξαί τι τοῖς ἐνταῦθα πᾶσι συγκινδυνεύειν ἐστί . 
μὴ γὰρ ὅτι κρατηθέντος ἡμῶν τοῦ στόλου , ἢ τοῖς ὅλοις ἐκείνων ὑπερεχόντων , ἀλλ’ εἰ ψευδὴς μόνον φήμη καὶ δόξα ἀφίκοιτο , ὅτι ἐπταίκαμεν , πάντα ἀνακεχαίτισται καὶ μεθέστηκε , καὶ τῶν νῦν κατ’ ἀνάγκας ὑμῶν ἀκροωμένων οὐδείς ἐστιν ὅστις οὐ διὰ Λακεδαιμονίων εὐθὺς τὰ ἑαυτοῦ ποιήσεται . 
εἰ δὲ στερησόμεθα , ὦ Ἀθηναῖοι , τῶν συμμάχων καὶ τῶν προσόδων , τί τὸ λοιπὸν ὑμῖν ; 
ἐγὼ μὲν οὐκ ἂν εἴποιμι , ὁρᾶται δὲ ὑπὸ πάντων . 
ἔπειτα ἀναμιμνήσκουσιν ἡμᾶς ὡς εὐθὺς ἀπ’ ἀρχῆς ἔδοξε μὴ μάχεσθαι Πελοποννησίοις περὶ τῆς χώρας , ἀλλ’ ἀποστόλοις καὶ περίπλοις πολεμεῖν . 
ὅτι δ’ αὐτὸς οὗτος ἀνὴρ Περικλῆς ὁ ταῦτα πείθων κἀκεῖνο συνέπειθεν , ἀρχὴν μὴ ἐπικτᾶσθαι παρὰ τὸν πόλεμον , τοῦτο οὐ βούλονται μεμνῆσθαι , πάντων μάλιστα εἰκὸς ὄν . 
ἐγὼ γὰρ , ὦ Ἀθηναῖοι , τὴν πόλιν τὴν ἡμετέραν ἁπασῶν πόλεων τοσοῦτον προέχειν ὑπολαμβάνω ὥστε μὴ μόνον καθ’ ἑκάστην οἵαν τε εἶναι νικᾶν , ἀλλὰ καὶ κατὰ ἔθνη τινὰς αὐτῶν , οὐ μέντοι κρείττω γε τῆς ἀνθρωπείας φύσεως γενέσθαι ποτ’ ἂν , οὐδ’ εἰκὸς εἶναι ταῦτ’ ἀξιοῦν . 
οἷον Πελοποννησίων κρατεῖν ἂν ὑμᾶς φημι μόνους μόνων καὶ συμπάντων , καὶ πάλιν αὖ Σικελίαν οὐ χαλεπῶς ἂν λαβεῖν , εἰ πρὸς αὐτοὺς ὑμῖν εἴη 
Σικελιώτας ὁ πόλεμος . 
ταὐτὰ δὲ ταῦτα λέγω καὶ περὶ τῶν ἐν Ἰταλίᾳ πραγμάτων , ὡς οὐκ ἂν ὑμᾶς ἐκφύγοι σχολῆς ἀπὸ τῶν ἄλλων παραπεσούσης . 
εἰ μέντοι δεήσει κατὰ ταυτὸν καὶ Πελοποννησίοις καὶ τοῖς ἐν Σικελίᾳ καὶ Ἕλλησι καὶ βαρβάροις πολεμεῖν , καὶ πρὸς τούτοις ἔτι τοῖς ἀπὸ τῆς ἀντιπέρας ἠπείρου μετ’ ἐκείνων ἐσομένοις , οὐκέτι τοῦτ’ ἔχω θαρρεῖν , ἀλλὰ δέδοικα τὰς ἐλπίδας ἡμῶν μακρὰς οὔσας . 
ἡ γὰρ παρενθήκη τοῦ πολέμου κινδυνεύει μείζων τοῦ κεφαλαίου ἡμῖν καθίστασθαι , οἵτινες ἀξιοῦμεν Σικελίαν καὶ Ἰταλίαν καὶ Καρχηδόνα καὶ μικροῦ δεῖν πάντας ἀνθρώπους ὑποχειρίους ποιήσασθαι , ἵν’ αὐτοὺς δεῦρο κομίσαντες τὴν Πελοπόννησον παριστῶμεν . 
ἐμοὶ δὲ , ὦ Ἀθηναῖοι , καὶ μηδεὶς ὑπολάβῃ δυσκόλως , τοὐναντίον δοκεῖ πρότερον ἐγχωρεῖν τε καὶ χρῆναι τὴν 
Πελοπόννησον ὑφ’ ἡμῖν αὐτοῖς ποιήσασθαι , ἵνα διὰ τούτων τῶν ἔξω τοσούτων κρατήσωμεν , καὶ δεῖν διὰ τούτων ἐκεῖνα προσκτήσασθαι μᾶλλον ἢ τοῖς ἐκεῖ τούτων ἕνεκα ἐγχειρεῖν ἐν ἀκαιρίᾳ . 
ὅτι δ’ οὐκ ἐκείνῳ τῷ λόγῳ χρὴ πιστεύειν , ὡς ἡ πολλὴ τῆς Συρακοσίων δυνάμεως πρὸς ἡμῶν ἐστιν , ἀκούσατε . 
οὐδεὶς , ὦ Ἀθηναῖοι , τῶν ἐν Σικελίᾳ οὔτε Ἑλλήνων λέγω οὔτε βαρβάρων ἐξ ἴσου Συρακοσίους τε μισεῖ καὶ ἡμῖν εὐνοϊκῶς ἔχει , ἀλλ’ ὥς μοι δοκοῦσι διακεῖσθαι φράσω . 
ἐκεῖνοι , μέχρι μὲν μηδεὶς ἀφῖκτο παρ’ ἡμῶν εἰς Σικελίαν , ἐδυσχέραινον Συρακοσίους , ὥσπερ ἡμᾶς πολλοὶ τῶν ἡμετέρων συμμάχων . 
οὐδεὶς γὰρ ἑκὼν οἶμαι δουλεύειν βούλεται . 
δυνάμεως δὲ τοσαύτης φανείσης , καὶ πάλιν ἄλλης πεμπομένης ὑφ’ ἡμῶν καὶ τῆς διανοίας οὔσης περιφανοῦς , οὐκέτ’ ἐκείνους μισοῦσι μᾶλλον ἢ ἡμᾶς δεδίασιν , ὥσθ’ ἡμεῖς διαλλακταὶ γιγνόμεθα αὐτοῖς . 
πολὺ γὰρ αὖ μᾶλλον αἱρήσονται τοὺς οἰκείους καὶ ὁμοίους , ἐὰν ἄρα καὶ παριδεῖν δέῃ μικρὸν ἐλαττουμένους αὐτῶν , ἢ τοὺς ἀλλοτρίους καὶ ἐπήλυδας . 
ταῦτ’ ἐστὶν ἃ δέδοικα καὶ πρὸς τούτοις , ὦ 
Ἀθηναῖοι , τὴν Λακεδαιμονίων ψευδολογίαν , ὑφ’ ἧς διαβεβλήμεθα , ὡς τῷ βιαίως ἄρχειν ἅπαντας ὑπερβεβληκότες . 
πάντων δ’ ἀτοπώτατον τῆς μὲν Ἀττικῆς αὐτῆς παραχωρῆσαι τοῦ μὴ μάχεσθαι μηδὲ κινδυνεύειν ἕνεκα , ὑπὲρ δὲ τῶν ἐν Συρακούσαις αἱρεῖσθαι ὁτιοῦν καὶ παθεῖν ; 
ἢ οὐκ ἀκούετε τῆς ἐπιστολῆς , ὡς εἰ μή τις αἱρήσει τὸ παρατείχισμα χειρὶ συχνῇ βιασάμενος , πέρας τἀν τῇ γῇ πράγματα ἔχει ; 
οὐκοῦν ἄτοπον τοὺς αὐτοὺς κινδύνους ὑπὲρ μὲν τῆς οἰκείας καὶ τῶν ὄντων φεύγειν , ὑπὲρ δὲ τῆς ἀλλοτρίας καὶ τῶν μηδὲν προσηκόντων ὑφίστασθαι . 
καὶ μὴν ἐνταῦθα μὲν πρὸς Πελοποννησίους καὶ Βοιωτοὺς ἐγίγνετ’ ἂν ἡ μάχη , ἐκεῖ δὲ πρός τε τοὺς αὐτοὺς τούτους παρόντας καὶ πρὸς ἄλλους ἔτι πλείονας , τοὺς μὲν ἐξ αὐτῆς τῆς νήσου , τοὺς δ’ ὅθεν ἂν τύχῃ . 
καὶ μὴν οὐδ’ ὑπὲρ φυλακῆς γε τῆς χώρας εἰ λάβοιμεν οὐδὲν ἂν εἴποιμι · παντελῶς γὰρ ἂν ἀγνοοίην τὰ παρόντα . 
καίτοι πρός γε τὸ τῆς Κύπρου παράδειγμα τοσοῦτον εἰπεῖν εἶχον , ὅτι βασιλεὺς μὲν ἄρχει 
Κύπρου διὰ πάσης συνεχοῦς ἀπὸ τῆς ἑαυτοῦ , ἡμῖν δὲ εὐθὺς πρὶν Μαλέαν περιπλεῦσαι πᾶν τὸ ἐν δεξιᾷ πολέμιον . 
ἀλλ’ ἐῶ ταῦτα . 
διδότω τις ἡμῖν θεῶν Σικελίαν καὶ τὸ λοιπὸν , εἰ βούλεσθε , ὁ πάντα ἐγὼ δεδιὼς ἐγγυῶμαι . 
ἀλλὰ τί δεῖ τοὺς πόρρωθεν φόβους καὶ κινδύνους δεδιέναι , ἀφέντα τοὺς ἐν ὀφθαλμοῖς ; 
πρὸς ταῦτα λεγόντων ὡς ἡ Σικελία πολλὴ καὶ ἀγαθὴ καὶ πρὸς τὸν πόλεμον λυσιτελεστάτη · ἀλλ’ ὅπως μὴ μεταβάλῃ ποθ’ ἡμῖν τὰς ἐπωνυμίας , μηδὲ τὸ τοῦ Πέρσου πάθωμεν , ὃς ἀκούων 
Μαρδονίου περὶ τῆς Εὐρώπης ὅτι πολλὴ καὶ ἀγαθὴ καὶ οὐδὲν φαυλοτέρα τῆς Ἀσίας κεκτῆσθαι , ἀγαπητὸν κέρδος εὗρε τὴν σωτηρίαν . 
ὅτου γὰρ ἂν πράγματος μὴ τὸ δυνατὸν ἡγῆται , τό γε λοιπὸν ὕθλοι καὶ σκιαί . 
νὴ Δί’ αἰσχρὸν γὰρ φυγεῖν ἐκ Σικελίας . 
πότερον εἰ κρατῆσαι παρὸν φεύγοιμεν , ἢ καὶ ὁπωσοῦν ; 
εἰ μὲν γὰρ ἐὰν κρατῆσαι παρὸν , δειξάτω τις ὡς ἔξεστιν · εἰ δὲ καὶ ὁπωσοῦν , οὐδὲν ἄλλο ἢ τὸ σωθῆναι δεινὸν ἡγοῦνται . 
ἔτι τοίνυν ἡδέως ἂν ἐροίμην αὐτοὺς πότερον αὐτὸν τὸν κατάπλουν τῶν τριήρων καὶ στρατιωτῶν αἰσχρὸν νομίζουσιν . 
ἀλλὰ μὴν τοῦτό γε εὐξάμεθα ἐξ ἀρχῆς δή που , δέξασθαι σῶς αὐτούς . 
ἢ τοῦτο μὲν οὐκ αἰσχύνονται , ἐκεῖνο δὲ , εἰ μὴ τυχόντες τῶν πραγμάτων ἐπανίασιν ; 
εἰ γὰρ ἐνταῦθα τὸ αἰσχρόν ἐστι , τί μᾶλλον ἐάν γε μένωσι λύεται , ἕως ἂν τὸ τυχεῖν ἓν τῶν ἀδυνάτων ; 
ἐμοὶ μὲν γὰρ τοὐναντίον , ὦ Ἀθηναῖοι , φαίνεται , ἔτι μεῖζον ταύτῃ γε τὸ αἰσχρὸν καθίστασθαι . 
εἰ γὰρ ἐμμείναντες ὥς τι δράσοντες , εἶτα πείσονται πλείονα ἢ νυνὶ πεπόνθασι , πῶς οὐχ ὅπερ εἶπον συμβήσεται ; 
ἀλλὰ μὴν ὅτε τοῦθ’ ἓν φαμὲν ἂν αἰσχύνεσθαι τὸ μηδὲν καταπρᾶξαι , οὐχ ἡ νῦν κλῆσις ἔχει τὸ αἰσχρόν · οὐδὲν γὰρ μᾶλλον αὐτὴ τά γε ἐκεῖ διέφθαρκεν , ἀλλ’ ἡ τότε ἔκπεμψις τῶν ἀδυνάτων ἡμᾶς ἐπιθυμοῦντας ἤλεγξεν . 
ὥστε τοῖς ἐκεῖνα πείσασιν ἐγκλητέον , οὐ τοῖς ταῦτα συμβουλεύουσι . 
διὰ γὰρ ἐκείνους φεύγειν ἠναγκάσμεθα , ὡς αὐτοὶ λέγουσι , ἐξὸν κατὰ χώρας ἐξ ἀρχῆς μένειν . 
ἐγὼ δ’ οὐδὲ φυγὴν εἴποιμ’ ἂν , ὦ Ἀθηναῖοι , τόν γε τοιοῦτον εἶναι · οὐδαμῶς . 
εἰ μὲν γὰρ ἐπιόντας αὐτοὺς μὴ ἐτολμῶμεν ὑφίστασθαι , εἰκότως ἄν τις ἔφη δειλίαν εἶναι · εἰ δὲ ἐπήλθομεν ἐκ περιουσίας , εἰ μὲν προὐχώρει , μὴ προαπελθεῖν , ἀντιπεσόντος δὲ ἀναχωρεῖν τῆς αὐτῆς ἐστι σωφροσύνης . 
οἱ γὰρ ὑπὲρ τοῦ πλείονος πόλεμοι τοῦτον ἔχουσι τὸν νοῦν , ἂν μὲν ἐξῇ λαβεῖν , τολμᾶν , εἰ δὲ μὴ , τό γε δεύτερον , μὴ χείρω τἀρχαῖα ποιῆσαι · ὥσπερ οἶμαι καὶ τοὺς ἀγαθοὺς χρηματιστὰς ὁρῶμεν οὐκ εἰ μὴ πλείω τὰ ὄντα ποιῆσαι δυνήσονται , καὶ τοῖς ἀρχαίοις ἑκόντας βλαπτομένους , ἀλλ’ ἐπιχειροῦντας μὲν ἐάν τι περιῇ , μὴ φιλονεικοῦντας δὲ ἐάν τι κωλύῃ . 
ἐπὶ τούτοις γε , ὦ Ἀθηναῖοι , τοῖς λόγοις οὐδὲ νῦν ἀπὸ τοῦ παρατειχίσματος χρῆν ἀναχωρῆσαι Νικίαν , οὐδ’ ὅσους ἀγῶνας ἠγωνίσαντο οἱ στρατιῶται , οὐκέτι χρῆν ἀναχωρεῖν , ὡς ἔοικεν , ἐπειδή γε ἅπαξ συνέστησαν . 
μωρία ταῦτα καὶ γέλως . 
ὅτι δ’ οὐδὲν ἔξω τῶν εἰωθότων οὐδ’ ἀπὸ τῆς ἀνθρωπείας φύσεως ποιήσομεν , ἂν μὴ τοῖς ἀνηνύτοις προσκαθεζώμεθα , ὀλίγων ἅμα καὶ ἐναργῶν ἀναμνήσθητε . 
οἶδα μὲν γὰρ εἰς Θετταλίαν ποθ’ ἡμᾶς στρατεύσαντας ὑπὲρ τῶν Ὀρέστου πραγμάτων , ὡς οὐ προὐχώρει , πάλιν μετ’ ἐκείνου δεῦρ’ ἀναστρέψαντας · οἶδα δὲ εἰς Οἰνιάδας Ἀκαρνάνων διαβάντας , ὡς οὐκ ἦν ἑλεῖν , ἀναχωρήσαντας , 
Περικλέους , οὐ Νικίου στρατηγοῦντος · οἶδα δὲ τὴν Βοιωτίαν οὐ μικροῦ σχόντας , ὥσπερ οὗτοι νῦν φασι τὰς Συρακούσας , ἀλλ’ ἑλόντας πᾶσαν καὶ πάλιν ἐκλιπόντας , ὡς ἐπλήγημεν , τὴν τῶν ληφθέντων ἐν τῇ μάχῃ σωτηρίαν πλείονος ἀξίαν κρίναντας . 
καὶ μὴν καὶ Ἀχαΐαν γε καὶ ἕτερα μέμνησθε ἀποδόντες Πελοποννησίοις ὑπὲρ εἰρήνης . 
καίτοι ὅτε τῶν ἐκ τοῦ πολέμου πλεονεξιῶν ἑκόντες ἀπηλλάττεσθ’ , ἵν’ εἰρήνη γένοιτο , ἦ που ἐν αὐτοῖς γε τοῖς τοῦ πολέμου πράγμασι καὶ ταῖς ἀνάγκαις εἰκὸς μὴ διπλοῦς τοὺς κινδύνους ἐθέλειν προστίθεσθαι . 
οὗτοι δὲ καὶ διπλῶν πέρα καὶ οὐκ ἐλάττους ἢ τὸ θαρρεῖν ἀφαιρεῖσθαι . 
σκέψασθε δὴ καὶ τόδε , ὅτι Λακεδαιμόνιοι καθ’ ἕκαστον ἔτος ἐμβάλλοντες εἰς τὴν Ἀττικὴν οὐκ ᾐσχύνοντο ἀναχωροῦντες , τοσαῦτα ὅσα ἠδύναντο βλάψαντες · καὶ νὴ Δία γε ἐνέβαλλον μὲν ἕως αὐτοῖς περιῆν · ἐπεὶ δὲ ἔδεισαν ὑπὲρ τῆς χώρας , ἐπαύσαντο . 
νυνὶ δὲ πάλιν φρουροῦσιν ἐν Δεκελείᾳ , ἐπειδὴ περίεστι τῶν πραγμάτων αὐτοῖς . 
τοσοῦτόν ἐστιν ὁ καιρὸς καὶ τὸ ἐξεῖναι . 
οὐδεὶς γὰρ ἀνθρώπων ἐκ προρρήσεως ἅπαντα κατεργάζεται οὐδ’ οἱ πόλεμοι δουλεύουσι ταῖς ἐπιθυμίαις , ἀλλ’ ἡ τύχη τὰ πλείω διαιρεῖ , ἧς ὅσον δίδωσι μεταλαμβάνοντας εἰδέναι τι χρὴ καὶ παριδεῖν . 
χωρὶς δὲ τούτων ἐναντίος οὗτός ἐστιν ὁ λόγος αὐτῶν τῷ σοφωτέρῳ , ὃς εἰ μηδὲν πράττοιεν οἱ νῦν ἀπελθόντες , ὡς ἐξέσται καὶ ἀμφοῖν ἀναπλεῖν ἐπαγγέλλεται . 
εἰ μὲν γὰρ αἰσχρὸν τὸ φεύγειν κἂν ὁτιοῦν ἐν τοῖς πράγμασιν , ἔτ’ αἴσχιον ἔσται τότε , ὅταν ἀμφοτέρους καταλαμβάνῃ τοὺς στόλους . 
εἰ δ’ ἰσχυρὸν ἡ ἀνάγκη , τί δεῖ τὰ πράγματα ἀφέντας φοβεῖν ὑμᾶς τοῖς ὀνόμασι ; 
τοσούτῳ γὰρ βελτίων ἡ νῦν ἀναχώρησις , ὅσῳ μάχας τε νενικηκότες , ὦ 
Ἀθηναῖοι , καὶ κατὰ γῆν καὶ κατὰ θάλατταν καὶ τὰς 
Συρακούσας αὐτὰς παρὰ μικρὸν ἐλθόντες ἔχειν , εἶτα ἀντιπεσούσης τῆς τύχης ἀναστρέψομεν , ἀμφοῖν σημεῖα πᾶσιν ἀνθρώποις καταλιπόντες , τῆς τε ἐπὶ τῶν ἀγώνων εὐψυχίας καὶ τῆς πρὸς τοὺς καιροὺς εὐαρμοστίας , καὶ οὔτε Συρακοσίων οὔτε Σελινουντίων οὔτ’ ἄλλος οὐδεὶς τῶν ἐκεῖ κομπάσεται καθ’ ἡμῶν οὐδ’ ὡς ἐξήλασεν ἕξει λέγειν . 
πάντες γὰρ ἄνθρωποι συνήσονται , ὅσον μὲν εἰς ἡμᾶς κἀκείνους ἧκεν , οὐδὲ μικρὸν αὐτοὺς ἀντᾶραι δυνηθέντας , Λακεδαιμονίων δὲ καὶ Κορινθίων ἐπελθόντων καὶ τῶν ἀρχαίων πολεμίων οὕτως ἡμᾶς δόντας λογισμὸν ἡμῖν αὐτοῖς πρὸς τὰ παρόντα . 
ὥστ’ οὐ μόνον ἀσφάλεια , ἀλλὰ καὶ δόξα ἀγαθὴ τῇ γνώμῃ προσγίγνεται . 
οὗτοι μὲν οὖν φοβοῦνται μὴ φεύγειν δοκῶμεν , ἐγὼ δὲ ἀπεύχομαι μὲν τοῦ λόγου τὴν ἀλήθειαν , τὸν ἐναντίον δὲ φοβοῦμαι φόβον μὴ πλεονάζοντες , εἶτ’ οὐ δυνηθῶμεν φεύγειν , ἀλλὰ πάθωμεν ταυτὸν τοῖς περὶ τοὺς κύβους φιλονεικοῦσιν , οἷς ἐξὸν παριδεῖν ὅσον ἐζημιώθησαν , εἶτα ἀθώοις εἶναι τοῦ πλείονος , ἡ μετὰ τῆς ὀργῆς ἔρις τὴν εἰς τοὔσχατον ἤνεγκε βλάβην . 
δοκεῖ δ’ ἔμοιγε τοὐναντίον εἶναι οὐκ ἐν μὲν τῷ πέμπειν τὴν βοήθειαν ἢ λαβεῖν Σικελίαν ἢ κομίσασθαι τοὺς ἄνδρας πάλιν , ἐν δὲ τῷ καλεῖν ἤδη διεφθάρθαι τἀκεῖ πράγματα , ὥσπερ ἀρτίως ἠκούετε . 
ἀλλ’ ἡμεῖς ἕως ἐστὶ καιρὸς εἰ μὲν μεταπεμψόμεθα καὶ γενησόμεθα πάντες ἐν ταὐτῷ , φημὶ θεῶν ἵλεων ὄντων ἐλπίδας καταλείπεσθαι περὶ τῶν ἐκεῖ πραγμάτων , ὥσπερ καὶ πρότερον συνέβη πέμψασι κατὰ καιροὺς , ἔπειθ’ ὕστερον μειζόνως ἐπιθέσθαι δυνηθῆναι . 
ἂν δ’ ὠθιζώμεθα πρὸς τὸ ἀδύνατον , φημί τιν’ ἡμῶν κέρδος τὴν ζημίαν ἡγήσεσθαι , εἰ μόνον τῶν πραγμάτων συμβαίη διαμαρτεῖν καὶ πλέον μηδὲν προσυπάρξει παθεῖν . 
ἔπειτα καὶ τίς τῶν στρατηγῶν , ὦ 
Ἀθηναῖοι , θαρρήσει καθ’ αὑτὸν δεῦρο ἀνάγειν ἀθρόαν τὴν δύναμιν , ὅταν ὑμῖν προσαγγελθὲν ἀπεψηφισμένοι φαίνησθε , μηδὲ τοὺς ἐλάττους ἐπανήκειν πρὶν πρᾶξαι περὶ ὧν ἐπέμφθησαν · καὶ ὅπου νῦν ὤκνησε Νικίας τὰ παρ’ ὑμῶν , τί ποθ’ ἡγήσεται πείσεσθαι δευτέρας ἐλπίδος ὑμῶν ἁμαρτόντων ; 
οὕτως ἢ νικήσοντας πέμπετε , ἢ θάτερον οὐ βούλομαι προσθεῖναι . 
ἐν οἷς δὲ ἐγὼ λέγω πάντα ἐφ’ ὑμῖν μετὰ τοῦ καιροῦ γίγνεται , καὶ τὸ λαβεῖν Σικελίαν , ἐὰν ἐξῇ , καὶ τὸ αὐτούς γε εἶναι σῶς , ἐὰν ἄρα ἐκεῖνο μόνον μὴ συμβῇ . 
καὶ γὰρ εἰ μὲν ῥᾴδιον τἀνταῦθα καταστήσασθαι , χρησαμένους ἁπάσῃ τῇ δυνάμει , ῥᾴδιον πλεῖν ἐξ ὑπαρχῆς ἐπ’ ἐκεῖνα · εἰ δέ ἐστι μείζων ἡ πραγματεία , τί τοῖς ἐνταῦθα οὐκ ἔχοντες ἱκανῶς ἀνταρκεῖν ὑπερορίους ταραχὰς ἡμῖν αὐτοῖς ἐξευρίσκομεν ; 
ὑπερβολὴν δὲ ποιήσομαι · εἰ γὰρ ἴσα καὶ κοινὰ θείημεν εἶναι τἀν τῇ Σικελίᾳ πράγματα , ὃ πολλῷ πλεονεκτεῖν ἡμᾶς ἔγωγ’ ἂν φαίην εἶναι , εἴπερ οὕτως εἶχεν , ἐκεῖνό γε δή που πάντες ἐπιστάμεθα , ὅτι οὐ τοσοῦτον κέρδος λαβεῖν Σικελίαν εἰ προχωροῖ , ὁπόσον τι κακὸν τοσαύτῃ δυνάμει σφαλῆναι . 
ὅτε τοίνυν μείζων ὁ φόβος τῆς ἐλπίδος , πῶς οὐκ ἄξιον φυλάξασθαι ; 
θαυμάζω δὲ τῶν φοβουμένων μὲν Συρακοσίους μὴ δεῦρ’ ἐπιπλεύσωσιν , αὐτοὺς δ’ ἐπ’ ἐκείνους πλεῖν κελευόντων , ὥσπερ ἄδειαν οὖσαν . 
ἐγὼ δ’ ἡγοῦμαι μὲν Συρακοσίους οὐχ οὕτω παραφρονεῖν ὥστ’ ἀγαπητῶς καὶ παρὰ δόξαν ἀπαλλαγέντας πραγμάτων αὑτοῖς κινεῖν ἕτερα , ἄλλως τε καὶ παρ’ ἡμῶν αὐτῶν ἐγνωκότας ὡς οὐ λυσιτελὲς τοσαύτην ἀπὸ τῆς οἰκείας ῥᾳδίως κινεῖσθαι , εὐξαίμην δ’ ἂν ἅπασι τοῖς θεοῖς ἐνταυθοῖ λαβεῖν αὐτούς . 
ἅμα μὲν γὰρ οὐ πρὸς ἴσας ναῦς προσοισόμεθ’ αὐτῶν , ὅσας περ ὑπὲρ τῆς αὑτῶν σωτηρίας ἐκεῖ παρέξονται , ἅμα δ’ οἶμαι τὸν νόμον εἴσονται τῶν ὑπερορίων καὶ μεγάλων στρατειῶν · 
ᾧ περιέπεσε μὲν ὁ Περσῶν βασιλεὺς ὁ δεῦρο στρατεύσας , περιέπεσον δὲ Καρχηδόνιοι διαβάντες εἰς Σικελίαν μυριάσι πολλαῖς καὶ πεζῆς καὶ ναυτικῆς δυνάμεως . 
οὐ γὰρ ὁμοίως τά τε οἰκεῖα φυλάττειν δυνατὸν καὶ τοὺς μακρὰν ἀφεστῶτας χειροῦσθαι , ἀλλ’ ἀκολουθεῖ τις νέμεσις τῷ τολμήματι . 
ἃ καὶ Λακεδαιμόνιοι γιγνώσκοντες οὐδὲν οὕτως ὡς τὰς διὰ πολλοῦ στρατείας φυλάττονται . 
καὶ γάρ τοι τῶν Ἑλλήνων οὐκ ἐλάχιστον δύνανται τὰς κατὰ μικρὸν πλεονεξίας συλλέγοντες . 
εἰ δὲ δεῖ πάντων ἀποστάντα ἓν εἰπεῖν , οὐκ εἴ τί ποθ’ ἡμᾶς ἀναγκαῖον περιστήσεται , τούτου χάριν καὶ τὰ μὴ προσήκοντα ἑκόντας αὑτοῖς προστίθεσθαι χρὴ , ἀλλὰ χωρὶς τιθέναι τό τ’ ἀμύνασθαι τοὺς ἐπιόντας καὶ τὸ μὴ ἐθέλειν ἑαυτῶν φείσασθαι . 
ἐγὼ δὲ φοβοῦμαι μὲν ἃ μικρῷ πρόσθεν εἴρηκα , φοβοῦμαι δὲ καὶ τοὺς οἰωνοὺς , βλέπων μὲν εἰς τὰ μυστήρια ὡς οὐ καλῶς ἐξεφοίτησε πρὶν ἐκπλεῖν ἡμᾶς , βλέπων δ’ εἰς τοὺς ἑρμᾶς ὡς διετέθησαν , ἐνθυμούμενος δὲ ὡς ὁ ταῦτα συμβουλεύσας ἐπάρατος γεγένηται καὶ μόνῳ τούτῳ δημοσίᾳ τὰ γένη τὰ ἱερὰ κατηράσατο . 
ἀναμιμνήσκομαι δὲ καὶ τῆς εἰς Αἴγυπτον στρατείας , ἣν καλῶς οὗτος ἀρτίως περιέστελλεν , ἣ διακοσίας ἡμῶν τριήρεις παρείλετο , καὶ ταῦτ’ ἐχόντων μοῖραν ἤδη Αἰγύπτου οὐκ ἐλάττω τῆς πάσης Σικελίας · καὶ οὐδ’ ἐνταῦθα ἔστημεν , ἀλλὰ χρόνου διελθόντος ᾤχοντο ἕτεραι πεντήκοντα βοηθοὶ ταῖς ἐκεῖ , καὶ οὔτ’ ἐκείνας οὐδὲν ὤνησαν καὶ αὐτοὶ προσαπώλοντο ἐπιθήκην . 
τοῦτο μέντοι , τοῦτο ἐγὼ φρίττω τὸ παράδειγμα , ὦ Ἀθηναῖοι , καὶ οὔτε νὺξ οὔτε ἡμέρα παραιρεῖται τὴν μνήμην αὐτοῦ · καὶ δέομαι πάντων ὑμῶν τὴν Σικελίαν ὡς τὴν Αἴγυπτον φυλάξασθαι καὶ μὴ πολλὰ τοιαῦτα ποιεῖν παραδείγματα , λογιζομένους εἰ τότε τις ταῦτ’ εἰπὼν ἔπεισε , μάλιστα μὲν ἐξ ἀρχῆς μὴ πλεῖν εἰς Αἴγυπτον , εἰ δὲ μὴ , τάς γε δευτέρας τριήρεις μὴ πέμπειν , ὡς οὐδ’ ὁτιοῦν ἂν πρᾶγμα τῇ πόλει συνέβη , ἢ τά γε δεύτερα οὐκ ἂν προσαπώλετο . 
ἀλλὰ μὴν εἰ πάντες ἐπίστασθε ὅτι κἀκεῖνα ἡμαρτήθη γνώμῃ συμβούλων καὶ τῷ τοὺς κωλύοντας ἔλαττον σχεῖν , ὁρᾶτε μή ποτε καὶ νῦν τῆς ἡμετέρας ἥττης αὐτοὶ τὴν δίκην δῶτε . 
ἐνθυμεῖσθε δ’ ὡς οὐδ’ ἀπὸ τῶν ἐν Κύπρῳ ποτὲ νικῶν πολλῶν καὶ μεγάλων περιεγένετο ἡμῖν αὐτήν γε κτήσασθαι τὴν 
Κύπρον , ἀλλ’ ἀφέντες αὐτὴν ἀνεχωρήσαμεν . 
ὡς δὲ καὶ τὸ χωρίον λοιμῶδες οὗ τὸ στρατόπεδον πάντες ἴσως πυνθάνεσθε . 
ἃ χρὴ λογιζομένους οὐκ εἰ μετὰ παιάνων ἐκπλεύσαντας ἀπράκτους ὑποδεξόμεθα ἀφόρητον νομίζειν , ἀλλ’ ἐκεῖνο πάντων ἂν γενέσθαι σχετλιώτατον , εἰ οὓς τότε ὡς ἀρχὴν ἐπικτησομένους καὶ μετὰ τοιούτου σχήματος ἐξεπέμπομεν , τούτους ὑπ’ ἄλλων ποτὲ φωνῶν ζητήσομεν , καὶ ἡ τότε ἅμιλλα μέχρι Αἰγίνης οὐκ ἐάσει νῦν αὐτοὺς εἰς τοὺς οἰκείους λιμένας ἀποσωθῆναι . 
ἐμοὶ μὲν εἴρηται · 
εὔχομαι δὲ δυοῖν θάτερον , ἢ καὶ ὑμῖν συνδοκεῖν , ἢ γνώμης ἁμαρτεῖν αὐτὸς καὶ δειλίαν ὕστερον μόνος ἐξ ἁπάντων ὀφλεῖν . 
Ὑπὲρ τῆς πρὸς Λακεδαιμονίους εἰρήνης πρῶτον μὲν , ὦ Ἀθηναῖοι , χάρις πολλὴ τοῖς θεοῖς , οἳ τοὺς μὲν πρότερον θρασυνομένους καὶ μηδ’ ὄνομα εἰρήνης ἐθέλοντας ἀνασχέσθαι , πολλάκις ἡμῶν προκαλουμένων αὐτοὺς , ὑπὲρ εἰρήνης δεῦρ’ ἥκειν παρεσκεύασαν ἐν τούτῳ τῷ σχήματι , τῇ πόλει δ’ ἀπέδωκαν ἐξ ἀρχῆς βουλεύσασθαι περὶ τῶν Ἑλληνικῶν ὅπως ἂν πείσησθε . 
ἄξιον δὲ χρήσασθαι τῷ καιρῷ καὶ τὴν μὲν τούτων ἀγνωμοσύνην καὶ φιλονεικίαν φυλάξασθαι , τοῖς δ’ ὑμετέροις αὐτῶν ἤθεσι καὶ τρόποις ἐμμεῖναι . 
ἔστι μὲν οὖν παλαιός τις λόγος ὡς ἄρα οὐ ῥᾴδιον εὖ πράττοντας εὖ φρονεῖν , ἀλλ’ οἱ πολλοὶ χείρους ὑπὸ τῆς τύχης γίγνονται · ἐγὼ δ’ ὅσοι μὲν , ὦ Ἀθηναῖοι , παρ’ ἀξίαν ἢ παρ’ ἐλπίδας εὐτυχοῦσιν , τούτους μὲν εἰκός τι πάσχειν ὑπολαμβάνω μὴ δυναμένους χρῆσθαι μείζοσιν ἢ καθ’ αὑτοὺς πράγμασιν , ὅσοις δὲ πλεῖστα μὲν τῶν Ἑλλήνων ὑπάρχει κατωρθωκέναι , οὐκ ἐλάττω δὲ τούτων εὐβουλίας σύμβολα πᾶσι παρεσχῆσθαι , λόγος οὐ λείπεται ταυτὸν τοῖς πολλοῖς καὶ τοῖς ἀνοήτοις παθεῖν . 
ἔστι δ’ οὐ περὶ τοῦ μέλλοντος μόνον ἡμῖν ἡ βουλὴ , ἀλλὰ καὶ περὶ αὐτῶν ὧν κατωρθώκαμεν . 
ἂν μὲν γὰρ ἃ δεῖ προελώμεθα καὶ ταῦτα βεβαίως ἔχῃ , καὶ τοῦ λοιποῦ μετ’ ἀσφαλείας καὶ μετ’ εὐδοξίας τὴν πόλιν οἰκήσομεν · ἐὰν δὲ πέρα τοῦ μετρίου φιλονεικήσωμεν , εὔδηλον δή που τοῦθ’ ὅτι καὶ περὶ τῶν ὑπαρχόντων κινδυνεύειν δεήσει . 
ὥσθ’ ὅσῳ μᾶλλον χαίρομεν αὐτοῖς , τοσούτῳ μειζόνως ἄξιον προϊδεῖν ὅπως ἀσφαλῶς ἕξει . 
οὐκ ἀγνοῶ μὲν οὖν ὅτι πάντες , ὡς ἔπος εἰπεῖν , τοὺς μὲν ὑπηρετοῦντας αὐτῶν ταῖς ἐπιθυμίαις ἀποδέχονται καὶ νομίζουσιν οὐ μόνον εὔνους , ἀλλὰ καὶ μόνους ἄνδρας ὡς ἀληθῶς εἶναι , τοῖς δὲ σωφρονίζειν ἐπιχειροῦσιν ἀηδῶς ἔχουσιν . 
οὐ μὴν ἀλλ’ εἰ μὲν ὁμοίως ἦν τῶν τε λόγων καὶ τῶν πραγμάτων γενέσθαι κύριον , ὥστε μὴ μόνον εἰπεῖν τὰ ἥδιστα , ἀλλὰ καὶ καταπρᾶξαι , δικαίως ἄν τις τοῖς οὐκ ἐθέλουσιν οὕτω ποιεῖν ἤχθετο καὶ δυσκόλους ὑπελάμβανεν · εἰ δὲ χωρὶς μέν ἐστι συνεύξασθαι τὰ μέγιστα , χωρὶς δὲ συμβουλεῦσαι περὶ τῶν ἐνεστηκότων , ἓν τοῦτ’ ἀξιῶ ταῖς γνώμαις ὑποθέντας ὑμᾶς ἀκροᾶσθαι , εἰ μὴ διαμαρτάνω τῶν λογισμῶν , οὓς ἔχω περὶ τούτων . 
ἐγὼ τοίνυν ἡγοῦμαι τὴν πόλιν τὴν ἡμετέραν τῶν μὲν Ἑλληνίδων εὐτυχεστάτην εἶναι καὶ νὴ Δία γ’ , εἰ βούλεσθε , προσθήσω καὶ τῶν ἁπασῶν , οὐ μήν πω τῆς φύσεως τῆς ἀνθρωπίνης κρείττονα . 
ἔστι δ’ αὕτη τίς ; 
οὐκ ἐξ ἴσου τὰ πράγματα οἱ θεοὶ σφίσι τ’ αὐτοῖς καὶ τοῖς ἀνθρώποις ἔνειμαν , ἀλλ’ αὐτοὶ μὲν , ἅτ’ ὄντες ἀθάνατοι καὶ κύριοι τῶν ἁπάντων , ἀθανάτους καὶ τὰς εὐτυχίας ἔχουσι καὶ οὐ δέος μή τις αὐτοὺς ἀφέληται κρείττων γενόμενος · οἷς τοσοῦτον περίεστιν , ὥστ’ οὐ μόνον αὐτοὶ τἀγαθὰ πάντα κέκτηνται , ἀλλὰ καὶ τοῖς ἄλλοις αὐτοὶ νέμουσι . 
νέμουσι δ’ οὐχ ὅνπερ αὐτοὶ κέκτηνται τρόπον , ἀλλ’ ὅσοις τὰ κράτιστα τῶν ἀνθρώπων ἔδοσαν , τὰ πλείω κατορθοῦν , οὐ πάντ’ , ἔδοσαν . 
καὶ τούτου μέγιστον παράδειγμα οἱ νῦν ὑμᾶς ἐπὶ τὴν εἰρήνην οὗτοι προκαλούμενοι . 
ἐξὸν γὰρ αὐτοῖς , εἰ μετριάζειν ἠξίουν , αὐτούς τ’ ἐξ ἀρχῆς ἔχειν καὶ ἑτέροις ταῦτα βραβεύειν , ἐπαρθέντες τοῖς ὑπάρχουσιν , εἰ νῦν δυνήσονται παρ’ ὑμῶν τῶν αὐτῶν τούτων τυχεῖν , εὕρημα ποιοῦνται . 
μὴ τοίνυν ὅ γε τούτοις ἐγκαλοῦμεν , τοῦτ’ αὐτοὶ πάθωμεν , μηδὲ τῆς τούτων ἀβουλίας μᾶλλον κληρονομήσωμεν ἢ τοῖς ἡμετέροις αὐτῶν λογισμοῖς χρησώμεθα , οὓς περὶ τούτων ἐξ ἀρχῆς εἴχομεν . 
ἴστε γὰρ δή που καὶ τότε πρὸς τὰς πολλὰς πρεσβείας αὐτῶν καὶ τὰ προστάγματα ἐκεῖνα μίαν ταύτην οὖσαν ἀπόκρισιν , δίκῃ διαλύεσθαι , πόλεμον δὲ κοινὸν τοῖς Ἕλλησι μὴ κινεῖν . 
τότε μὲν τοίνυν τούτων οὐ δεχομένων , ἀναγκαίως εἰς τὸν πόλεμον κατέστητε , νῦν δὲ πῶς εἰκὸς ἐφ’ ὑμῖν γεγενημένων μὴ χρῆσθαι τούτοις , ἅ γ’ ἐξ ἀρχῆς ἂν , εἰ μηδεὶς ἐκώλυσε μηδὲν , ἐπράξατε , ἀλλ’ ἀμφοτέρωθεν τὸ πρᾶγμα ἀναστραφῆναι , καὶ τοὺς μὲν τότε φυγόντας τὴν εἰρήνην νῦν ἥκειν ἐπὶ ταύτην προκαλουμένους , ἡμᾶς δ’ οἳ τότε τῆς εἰρήνης εἰχόμεθα , αὖθις αὖ τὸν πόλεμον φαίνεσθαι προαιρουμένους ; 
καὶ μὴν οἱ μὲν ἔχοιεν ἂν εἰπεῖν ὡς εἰκότως μεταβέβληνται , ἡμῖν δ’ ὡς ὀρθῶς τότ’ ἐγιγνώσκομεν αὐτὰ τὰ τούτοις συμβεβηκότα μαρτυρεῖ . 
ὥστ’ οὐκ ἂν δή που δικαίως μεταβαλλοίμεθα , ἢ κομιδῆ γε ἄτοπον , εἰ Λακεδαιμόνιοι μὲν ἡμῖν σύμψηφοι γεγόνασιν , ἀφέντες τὰ δοκοῦντα ἑαυτοῖς , ἡμεῖς δ’ ἡμῖν αὐτοῖς ὑπεναντία γιγνώσκοντες ὀφθησόμεθα . 
ἡγοῦμαι δὲ θεῶν τινα ταυτὶ πάντα στρατηγῆσαι εἴτε γὰρ ἐξ ἀρχῆς ἐθελονταὶ τὸν πόλεμον προειλόμεθα . 
ἀνδρείας μὲν ἄν τι τοῦτ’ ἴσως σύμβολον ἐξηνέγκαμεν , τὴν δ’ ἐπιείκειαν οὐδεὶς ἰδεῖν εἶχεν ἂν , οὔκουν ἐν αὐτοῖς γε οἷς ᾑρούμεθα , εἴτε καὶ βουλομένων ἡμῶν τὴν εἰρήνην ἄγειν ἐπείσθησαν οὗτοι , τὸ μὲν προορᾶσθαι τῆς Ἑλλάδος ἡμᾶς καὶ τὸ μὴ προχείρως ἔχειν πρὸς τὰς πλεονεξίας ἐπῄνεσεν ἄν τις δικαίως , τὰ δὲ τῆς ἀνδρείας καὶ τῆς δυνάμεως οὐ πάντες ἔμελλον συνείσεσθαι , οὔκουν ἐν αὐτῷ γε τῷ τὴν εἰρήνην ἄγειν αἱρεῖσθαι . 
νῦν δ’ ἀμφότερα ὡς κάλλιστα ἐνεδειξάμεθα . 
οἷς μὲν γὰρ τὴν εἰρήνην ἐπρεσβεύομεν οὓς πολεμεῖν διεκωλύομεν πραότητος καὶ προνοίας τῶν Ἑλλήνων ὅπως μή τι πείσονται πίστιν παρειχόμεθα , οἷς δ’ ἀναγκασθέντες πολεμεῖν κεκρατήκαμεν ἀνδρείας ἅμα καὶ δυνάμεως δόξαν προσειλήφαμεν , ὥστ’ ἐξ ἀμφοτέρων ὑπάρχειν τῇ πόλει θαυμάζεσθαι μετ’ εὐνοίας . 
ἔπειτά γ’ οἶμαι τρίτος οὑτοσί τις ἥκει πάλιν καιρὸς εὐβουλίας δεόμενος , ὃν ἐὰν ὡς χρὴ μεταχειρισώμεθα , πανταχῆ κρείττους τῶν ἀνταγωνιστῶν εἶναι δόξομεν . 
μὴ τοίνυν ἐξὸν ἅπασι κρατεῖν , καὶ ἐν οἷς νενικήκαμεν καὶ ἐν οἷς προειλόμεθα , ταῦτ’ εἰς ἄδηλον τρέψωμεν . 
ἡσυχασάντων μὲν γὰρ ἡμῶν αἵ τ’ ἐπὶ τῶν ἔργων εὐπραξίαι βεβαιοῦνται τό τε σωφρονεῖν πανταχῆ προσγίγνεται , ἂν δ’ ἀφορμὰς τῷ πολέμῳ δῶμεν , ὅσπερ εἴωθε νεωτερίζειν , δέδοιχ’ ὅπως μὴ ζητοῦντες πλείω ποιῆσαι τὰ κατορθώματα τὴν ἐπὶ τοῖς ὑπάρχουσι φιλοτιμίαν ἀποβάλωμεν . 
οἶμαι δ’ οὐ τοῖς ὥσπερ ἡμεῖς πράττουσι προσήκειν φιλοκινδύνως ἔχειν , ἀλλὰ πολλῷ μᾶλλον τοῖς ὥσπερ οὗτοι διακειμένοις . 
τοῖς μὲν γὰρ , εἰ καὶ μηδὲν ἄλλο προσκαταπράξαιεν , ἔκ γε τῶν ὑπαρχόντων ἔξεστιν εὐδοκιμεῖν καὶ τῆς κρείττονος εἶναι τύχης , οἷς δ’ ἡσυχάσασι μὲν αἰσχύνη καὶ βέβαια τὰ τῆς συμφορᾶς , ἕτερον δ’ ἀναρρίπτουσι κίνδυνον ἐλπὶς ἀπαλλαγῆναι τῶν παρόντων , ἐὰν ἄμεινον ἀγωνίσωνται , οὐδὲν ἀπεικὸς ἐγχειρεῖν , λογιζομένους ὡς ἐν μὲν τῷ σφαλῆναι παραπλησίως πράττειν ᾗ καὶ πρὸ τοῦ , κρατήσασι δὲ πάντων ἔστιν ἀπηλλάχθαι τῶν κακῶν . 
καὶ μὴν ὅτι μὲν τὸ μέλλον ἄδηλον ἅπασιν ἀνθρώποις οὐδεὶς ἀγνοεῖ . 
ὅπου γὰρ οὔτε τυραννὶς ἰσχυρὸν οὔτε πλοῦτος βέβαιον , μυρίαι δὲ αἱ μεταβολαὶ καὶ ἰδίᾳ καὶ δημοσία καὶ νὴ Δία γ’ οὐ πόλεσι μόνον , ἀλλὰ καὶ ὅλοις ἔθνεσι , τί τις ἂν προϊδεῖν ἔχοι ; 
ἔστι δ’ εὖ φρονούντων ἐπ’ ἀμφότερ’ ἐξετάζοντας οὕτω τίθεσθαι πρὸς τὸ συμβαῖνον . 
ἡμεῖς τοίνυν κρατήσαντες μὲν Λακεδαιμονίους καὶ παραστησάμενοι τὴν Πελοπόννησον τὴν ἀρχὴν αὐξήσομεν , ὡς ἔοικεν , εἰ δ’ , ὃ μὴ γένοιτο , σφαλείημεν , τοῖς οὖσι κινδυνεύσομεν . 
οὐκοῦν ὅτ’ ἔλαττον τοῦ δυσχεροῦς τἀγαθὸν , κρεῖττον διηλλάχθαι . 
καὶ μὴν τὸ μὲν ἐξὸν ὅλως κρατῆσαι τραπέσθαι πρὸς τὴν εἰρήνην ἀντίρροπον τῆς πλεονεξίας ἔχει τὴν δόξαν τὴν ἐπὶ τῷ τὸ κοινῇ βέλτιστον ᾑρῆσθαι καὶ περὶ πλείονος ποιεῖσθαι τὸ τὴν Ἑλλάδα σῶσαι τοῦ διαφθεῖραι τοὺς ἀνταγωνιστὰς , τὸ δ’ ἄδηλον τοῦ μέλλοντος συμβήσεσθαι μὴ φυλάξασθαι πάσης ἔξω παραμυθίας ἐστίν . 
οὕτω τὸ μὲν τὴν εἰρήνην ἑλέσθαι πρὸς ἀμφότερα ὀρθῶς ἔχει , τὸ δὲ τῷ πολέμω πεπιστευκέναι πλείω τὴν βλάβην τῆς ὠφελείας ἔχει παρ’ ἄλληλα θεωμένους . 
θαυμάζω δ’ εἰ παραστησάμενοι μὲν τοὺς Λακεδαιμονίους ἐπιστήσεσθε φείσασθαι , ἐξὸν δὲ καὶ ὑμῶν αὐτῶν ἅμα καὶ τούτων φείσασθαι νῦν οὐ τολμήσετε . 
καὶ τί φήσετε , ὦ 
Ἀθηναῖοι ; 
ὅτε μὲν γὰρ Πελοπόννησον περιεπλεῖτε , καὶ ἀποβάσεις ἐποιεῖσθε εἰς τὴν χώραν καὶ Πύλον ταυτηνὶ κατελαμβάνετε καὶ τἄλλα ἐπραγματεύεσθε , εἴ τις ἔροιθ’ ὑμᾶς ἀντὶ τοῦ ταῦτα ποιεῖτε , ἦν εἰπεῖν ὅτι ἠναγκασμένοι καὶ ὅτι βουλομένων ἡμῶν ἡσυχίαν ἄγειν Λακεδαιμονίοις οὐ συνέδοξεν , ἀλλ’ εἰς ὅπλα καὶ πόλεμον προὐκαλοῦντο · 
νῦν δὲ τί φήσομεν , εἴ τις ἔροιθ’ ἡμᾶς , ἢ πλέοντας ἰδὼν ἢ κατὰ γῆν ἐξιόντας ἢ ὅλως ἕν τι τῶν αὐτῶν πράττοντας ; 
πότερον ὡς ἠναγκάσμεθα ; 
ἀλλ’ οἱ τότ’ ἐκεῖνα ἐπαιρόμενοι νῦν ἥκουσι τὴν εἰρήνην προτείνοντες . 
ἀλλ’ ὡς ἐλαττώσεσθέ τι ταῦτ’ ἐὰν δέξησθε ; 
ἀλλ’ οὔτε τὴν Αἴγιναν οὐδεὶς ὑμᾶς ἀφιέναι κελεύει νῦν οὔτ’ ἐκ Ποτιδαίας ἀπιέναι οὔτε δέχεσθαι Μεγαρέας , ἐάν τε βούλησθ’ ἐάν τε μὴ , οὔτ’ ἔνεστι πολυπραγμοσύνης οὐδὲν τοῖς δρωμένοις , ἀλλὰ κύριον μὲν τὸ πινάκιον , βέβαιος δ’ ἡ τῶν Ἑλλήνων ἀρχὴ , πάντα δὲ σῶα τὰ χωρία καὶ λιμένες καὶ ἵπποι καὶ τριήρεις καὶ τὸ βουλεύεσθαι περὶ αὐτῶν . 
οἱ δὲ τὰς σεμνὰς ἐκείνας ἐπαγγελίας ἐπαγγελλόμενοι καὶ δελεάζοντες τοὺς 
Ἕλληνας τῷ τῆς ἐλευθερίας ὀνόματι , οὗτοι νῦν ἐὰν αὐτοῖς αὐτονόμοις ἐξῇ τὴν ἑαυτῶν οἰκεῖν , ἀγαπᾶν ὁμολογοῦσι καὶ οἱ περὶ τῆς ἡγεμονίας ἀμφισβητήσαντες ὑμῖν βεβαιωταὶ μᾶλλον αὐτῆς γεγόνασι . 
πρὶν μὲν γὰρ ὅπλα κινῆσαι τάχα ἄν τις καὶ προσεδόκησεν αὐτοὺς ἐπιέναι , ἐγχειρήσαντες δὲ ἐναντιοῦσθαι , κᾆτ’ ἀποστάντες , οὔθ’ ὡς ἀδίκως κέκτησθε τὴν ἀρχὴν οὔθ’ ὡς κωλύειν δύνανται λέγειν ἕξουσιν , ὥστ’ ἔργῳ τὴν ψῆφον οἴσουσιν ὡς εἰκότως ἔχετε αὐτὴν καὶ παραδώσουσι τοὺς Ἕλληνας ὑμῖν πολὺ μᾶλλον ἢ ὅτε Παυσανίαν μὲν ἀπαλλαξάντων , ὑμᾶς δ’ ἑλομένων , συνεχώρησαν αὐτοί . 
καίτοι εἰ ταύτην τὴν γνώμην ἀπ’ ἀρχῆς ἔσχον Λακεδαιμόνιοι πρὸς ὑμᾶς , τί τῶν ἁπάντων ἂν ὑμᾶς προήγαγεν εἰς τὸν πόλεμον τουτονί ; 
πότερον ὡς τὰς σπονδὰς παρὰ φαῦλον ἐποιήσασθε ἄν ; 
καὶ τίνες ὑμῶν ἀμείνους θεραπεύειν τὰ θεῖα ; 
ἀλλ’ ὡς οὐδὲν ὑμῖν ἀπόχρη δύναιτ’ ἄν τις εἰπεῖν ; 
ἀλλὰ ταῦτα Κορίνθιοι μὲν ἐβλασφήμουν , ὑμῖν δ’ οὐδεὶς ἀνθρώπων σύνοιδεν . 
εἶθ’ ὧν ἐξ ἀρχῆς ὑμῖν ὑπαρξάντων οὐκ ἄν ποτ’ ἤρασθε τὸν πόλεμον , εἰ νῦν ταῦτ’ ἔχειν ἔξεστιν , οὐχὶ παύσεσθε , ἀλλ’ ἄκοντες φάσκοντες πολεμῆσαι ἑκόντες οὐ τρέψεσθε πρὸς τὴν εἰρήνην ; 
τίνος ἕνεκα ; 
ὅτι νὴ Δία εὐτυχήσαμεν οἷα ἂν εὐξάμεθα ; 
οὐκοῦν αὐτὸ δὴ τοῦτο καὶ βέλτιστόν ἐστιν . 
ἀπόλωλε μὲν γὰρ οὐδὲν ἡμῖν τῶν ὑπαρξάντων , προσγέγονε δ’ ἡ τοῦ νενικηκέναι δόξα , καὶ τὸ μηδ’ αὖθις εἶναί τινι θαρρούντως ἡμᾶς ἀδικῆσαι . 
ὥστ’ εἰ τότ’ ἐστέργομεν οἷς εἴχομεν , πῶς οὐ νῦν γε κἀκείνοις καὶ τοῖς προσυπάρξασι στέρξαι προσήκει ; 
τοὺς δ’ ὑπερδιατεινομένους τουτουσὶ καὶ μέχρι παντὸς ἐπεξιέναι κελεύοντας ἐρωτᾶτε τίς ὑμῖν ἐγγυητὴς ἔσται τοσούτου πράγματος . 
οὐ γὰρ περὶ Σφακτηρίαν γε ἀεὶ πολεμήσομεν οὐδ’ ἐφ’ ἕτοιμα τοῖς στρατηγοῖς ἐξέσται πλεῖν οὐδ’ ἐκ προρρήσεως ἄγειν τοὺς πολεμίους , ἀλλ’ ἔστιν ἃ καὶ ἀγῶνος φανεῖται δεόμενα . 
καὶ εἰ μὲν αὐτοὶ ταῦτ’ ἐγγυᾶσθαι φήσουσι , μαινομένων λόγον , οὐχ ὑγιαινόντων ἐροῦσιν . 
ἔτι δ’ εἰ μὲν τούτοις ἔμελλεν ὁ κίνδυνος ἔσεσθαι μόνοις , ἀλλ’ οὐ σύμπασιν , ἦν ἄν τι τοῦτο · ὅτε δ’ οἱ πεισθέντες πρότεροι δώσομεν τὴν δίκην , τί τὸ κέρδος λαμβάνειν ὕστερον καὶ ζημιοῦσθαι μετὰ τούτων , ἐξὸν ὁμοῦ καὶ ἡμᾶς καὶ τούτους ἀσφαλεῖς εἶναι ; 
ἀλλὰ μὴν εἴ γε μηδ’ ἂν οὗτοι φήσαιεν , ἔχοι δ’ ἐγγυήσασθαί τις , πῶς ὑμῖν καλῶς ἔχει ταῦτα πιστεῦσαι ἃ τούτοις ὑποσχέσθαι τῶν αἰσχρῶν εἶναι δοκεῖ ; 
καὶ ἃ λόγῳ μόνον εἰπεῖν κουφότης , ἦ που βλακεία ταῦτ’ ἔργῳ πάντως θεῖναι γενησόμενα . 
τότε γὰρ χρὴ , κἂν ἄδηλον ᾖ τὸ μέλλον , αἱρεῖσθαι κινδυνεύειν , ὅταν τὸ τὴν ἡσυχίαν ἄγειν φανερῶς χεῖρον ᾖ . 
οἷον ὅθ’ ἡμῖν ἐπῄεσαν οἱ βάρβαροι , κινδυνεύειν ἔδει . 
διὰ τί ; 
ὅτι δουλεύειν ἦν , εἰ μὴ τοῦτ’ ἐποιήσαμεν . 
πάλιν ἡνίχ’ οὗτοι προσέταττον ἃ δεξαμένοις οὐ καλῶς ἔμελλε σχήσειν . 
ὅτε δὲ ἐν μὲν τῇ ἡσυχίᾳ δόξα μετὰ ἀσφαλείας , ἐν δὲ τῷ πολεμεῖν οὐ μόνον περὶ τῶν ὄντων , ἀλλὰ καὶ περὶ αὐτῆς τῆς δόξης ὁ κίνδυνος , τί δεῖ τετυφωμένως οὕτω φιλονεικεῖν , ὥσπερ ὑμῖν αὐτοῖς οὐχ ἧττον ἢ τούτοις χαλεπαίνοντας ; 
σκέψασθε γὰρ καὶ τοῦτο , ὅτι τὴν μὲν εἰρήνην ὡς ἀκίνδυνον ἐπιεικῶς πάντες ἀσπάζονται , τοὺς πολέμους δ’ ὑπὲρ εὐδοξίας οἵ γε ἐπιεικεῖς ὑφίστασθαι δοκοῦσιν . 
ὥσθ’ ὑπὲρ μὲν τούτων γένοιτ’ ἂν ἴσως ἔρις καὶ βουλεύσαιντ’ ἂν ἕκαστοι πρὸς τὸν αὑτῶν τρόπον , οἱ μὲν τὴν ἀσφάλειαν , οἱ δὲ τὸ κρεῖττον προαιρούμενοι · νυνὶ δὲ οὐκ ἔνεστι χωρίσαι , ἀλλ’ ὥσπερ θεῶν τινὸς ὑμῖν δεικνύντος ὅτι χρὴ τὴν εἰρήνην δέχεσθαι , καὶ μετὰ μὲν ταύτης ἅμα τ’ ἀσφαλῶς οἰκεῖν καὶ φιλοτιμεῖσθαι , τὸν πόλεμον δ’ αἱρουμένοις οὐχ ἧττον ἀδοξεῖν ἢ κινδυνεύειν ὑπάρχει . 
τί δή ποτε ; 
ὅτι τὰς μὲν διαλλαγὰς οὐ φόβῳ περὶ ἡμῶν αὐτῶν ποιεῖσθαι δόξομεν , ἀλλὰ φιλανθρωπίᾳ · τοῦτο δ’ οὐ μικρὸν εἰς ἀρετῆς λόγον · τοῦ πολέμου δ’ ἐχόμενοι τριῶν τῶν χειρίστων δόξαν οἰσόμεθα , ἀπληστίας , ὠμότητος , ἀβουλίας . 
καὶ γὰρ πλειόνων ἢ δεῖ γλίχεσθαι καὶ ταῖς τῶν Ἑλλήνων συμφοραῖς ἐπιχαίρειν καὶ μὴ ἐπίστασθαι βουλεύσασθαι περὶ πραγμάτων ἐστὶν ἐν αὐτῷ . 
καίτοι τούτων οὐκ ἄν ποτ’ ἐναντιώτερα τῇ φύσει τῆς πόλεως ὀνείδη γένοιτο . 
εἰ δὲ καὶ πταῖσαι προσέσται , τί τίς ἂν λέγοι ; 
μὴ τοίνυν ἐκείνην τὴν ἡμέραν ἀναμείνητε , ἐν ᾗ κατ’ ἀνάγκας δόξετε τῆς εἰρήνης ἐπιθυμεῖν , ἀλλὰ βουλήθητε ἐν ὅσῳ κύριοι καθέστατε καὶ πολεμεῖν καὶ τὴν ἡσυχίαν ἄγειν χαρίσασθαι τοῖς Ἕλλησιν , εἰ καὶ μὴ τούτοις , παραδείγμασιν οὐ τοῖς παροῦσι μόνον , ἀλλὰ καὶ τοῖς πρότερον χρώμενοι . 
κρατήσαντες γὰρ τῶν βαρβάρων καὶ ζητοῦντες ὡς ἐπὶ πλεῖστον ἐξελθεῖν , πλεύσαντες εἰς Αἴγυπτον πεντήκοντα καὶ διακοσίας τριήρεις δυοῖν στόλοιν ἀπεβάλομεν . 
καὶ μὴν ὅτι πολλῷ ῥᾷον τῶν βαρβάρων ἢ Λακεδαιμονίων κρατεῖν τίς οὐκ οἶδεν ; 
ἃ χρὴ λογίζεσθαι καὶ μηδὲν νῦν παθεῖν παραπλήσιον , ἀλλ’ ἀτοπώτατον νομίσαι τῶν ἁπάντων εἶναι εἰ Νίσαιαν μὲν καὶ Πηγὰς καὶ Ἀχαΐαν ἔχοντές ποτε , τούτων ἐθελονταὶ παρεχωρήσαμεν , πλείονος ἀξίαν τὴν εἰρήνην τῶν ἀπὸ τοῦ πολέμου πλεονεξιῶν ἡγούμενοι , νυνὶ δ’ ἐξὸν μετὰ τοῦ μηδὲν προέσθαι τῶν ὑπαρχόντων δόξαν φρονήσεως ἅμα καὶ δυνάμεως προσλαβεῖν οὐκ ἐθελήσομεν . 
ἀλλ’ ἐκλείπειν μέν ποτε τὴν πόλιν καὶ προΐεσθαι καὶ ἱερὰ καὶ τάφους καὶ ἅμα τοῖς σώμασι καὶ τοῖς οὖσι κινδυνεύειν ᾠόμεθα δεῖν , τῆς κοινῆς σωτηρίας τῶν Ἑλλήνων ἕνεκα , ἐξὸν δ’ ἐν αὐτῷ τῷ παύσασθαι κινδυνεύοντας σῶσαι τὰ πράγματ’ αὐτοῖς , οὐ τολμήσομεν , ἀλλὰ τῶν μὲν ἀθλητῶν εὖ βουλεύεσθαι νομίζομεν οἵτινες ἂν νικῶντες καταλύωσι καὶ μὴ πρὸς ἀνάγκην , αὐτοὶ δ’ οὐχ οὕτω πράξομεν , οὐδ’ εἰσόμεθα ὅτι πρὸς μὲν τοὺς βαρβάρους καὶ μέχρι τῶν ἐσχάτων ἴσως προσήκει προϊέναι , τοὺς δὲ τῶν Ἑλλήνων πρὸς ἀλλήλους ἀγῶνας τοῖς στεφανίταις ἀγῶσι νομίζειν προσεοικέναι καὶ τὴν νίκην ἀποχρῶν ἡγεῖσθαι τέλος , πέρα δὲ μηδὲν ζητεῖν . 
εἰ δ’ αὖ κἀκεῖνον ἀληθῆ χρὴ νομίζειν τὸν λόγον ὡς ὁ πρὸς ἀλλήλους πόλεμος τοῖς Ἕλλησι στάσει προσέοικεν , ἄριστον δή που σκοπεῖν ὅπως τις ὡς τάχιστ’ αὐτὸν καταλύσεται καὶ μὴ ζητεῖν εἰς ἀπέραντον ἐκτείνειν οὗ μηδ’ ἄρξασθαι προσῆκε . 
καὶ μὴν εἰ πρότερον δυσκόλως τινὲς τῶν Ἑλλήνων ἔσχον πρὸς ὑμᾶς ἐξ ἀδίκων ὑπονοιῶν , νῦν γε ἅπαντες σωτῆρας ἑαυτῶν κρινοῦσιν , ἐὰν αὐτοὺς πραγμάτων καὶ κακῶν ἀπαλλάξητε . 
οὐ γὰρ τοῖς κατ’ ἀνάγκην δεηθεῖσι τὴν χάριν προσθήσουσιν , ἀλλὰ τοῖς καὶ ταῦτα κἀκεῖνα βουλεύσασθαι κυρίοις οὖσι τὰ κοινῇ συμφέροντα προκρίνασιν . 
ἡγοῦμαι δ’ εἰ μέν τι πιστόν ἐστι Λακεδαιμονίοις , πανταχῆ καλῶς ἡμῖν ἔσεσθαι διεγνωσμένα , εἰ δ’ αὖ νεωτερίζειν ἐγχειροῖεν , οὐκ εἶναι κρείττω κατ’ αὐτῶν λαβήν . 
εἰ γὰρ ὅταν μὲν δέῃ σώζειν , ὑπέρχονται , θαρρήσαντες δὲ ἐπίασιν , οὐκ ἔστιν ὅπως οὐχ ἡμῖν στρατηγήσουσιν . 
ἐκείνους μὲν γὰρ ὁμοῦ φαύλους τε ἡγήσονται καὶ μισήσουσιν ἅπαντες , ἡμῖν δὲ μετ’ εὐφημίας ὅ τι ἂν οἷοί τ’ ὦσιν ὑπηρετεῖν προθυμήσονται . 
θαυμάζω δ’ εἴ τις δέδοικε μὲν μὴ λύσωσι τὰς σπονδὰς , πολεμεῖν δ’ ἐξεπίτηδες αἱρεῖται καὶ μὴ λογίζεται τοὐναντίον ἢ βούλεται ποιῶν . 
ὅπως γὰρ ἀσφαλῶς γενήσονται πράττειν , οὐκ ἐξ ἀρχῆς γενέσθαι κωλύειν προσῆκεν . 
οἶμαι δ’ εἰ πανούργους καὶ σφόδρα ἀσφαλεῖς τις ἡγεῖται Λακεδαιμονίους , ὑπό γ’ αὐτῶν τῶν συμφορῶν πεπαιδευμένους ἔσεσθαι μαλακωτέρους · ὁρῶντες γὰρ ὡς οὐδὲ τὰ πρόσθεν αὐτοῖς εἰς καλὸν ἧκεν , εἰ μὴ ἑκόντες , ἀλλ’ ἄκοντες σωφρονήσουσι . 
δεξαίμην δ’ ἂν ἔγωγε καὶ δεύτερον αὐτῶν παρακινησάντων πολεμεῖν μᾶλλον ἢ νυνί . 
τότε μὲν γὰρ τὴν παρὰ τῶν θεῶν αὖ βοήθειαν προσυπάρξειν ἡγοῦμαι τῇ πόλει , νῦν δ’ οὐδὲν εἶναι τοσοῦτον ἀνθ’ ὅτου προσῆκε περαιτέρω τοῦ συνοίσοντος φιλονεικεῖν . 
ἐγὼ μὲν οὖν εἶπον ἃ βέλτιστα ἡγούμην . 
εὔχομαι δὲ δυοῖν θάτερον , ἢ καὶ ὑμῖν συνδοκεῖν , ἢ μετὰ τῶν ὑμῖν αὖ δοξάντων γενέσθαι τὴν τύχην . 
Ὑπὲρ τῆς πρὸς Ἀθηναίους εἰρήνης ἣν μὲν ἐκ πολλοῦ πάντες ἡμέραν ἰδεῖν ἐποθοῦμεν ἥδ’ ἐστὶν , ὦ ἄνδρες Λακεδαιμόνιοι , διδοῦσα βουλεύσασθαι περὶ τῶν Ἀθηναίων ὅ τι ἂν βουλώμεθα . 
δεῖ δὲ μήτ’ ἀγεννὲς παθεῖν μηδὲν μήτ’ , εἰ χρὴ τοῦτ’ εἰπεῖν , ἀτιμάσαι τὰ πεπραγμένα , ἀλλ’ εἰδέναι πόσον τι χρῆμα κατείργασται καὶ ὡς οὔτε Ἀθηναῖοι συμφορῶν ἐνδεεῖς οὔθ’ ἡμῖν περίεστιν ὀργίζεσθαι . 
παρῃτούμην δ’ ἂν ὑμᾶς μὴ φιλίᾳ τῶν ἀνδρῶν δοκεῖν με λέγειν , εἰ μὴ πολλὰ μὲν τῆς πρὸς ὑμᾶς εὐνοίας , πολλὰ δὲ τοῦ πρὸς ἐκείνους μίσους ὑπῆρχέ μοι σύμβολα , ἃ πάντες ὁμοίως σύνιστε . 
οὐ μὴν ἀλλ’ ἅπερ ἐμαυτῷ ὑμῖν ταὐτὰ δεῖν οἶμαι συμβουλεύειν , μὴ πρότερον τί χρὴ παθεῖν ἐκείνους ὁρᾶν πρὶν ἡμῖν τί πρᾶξαι καλὸν , μηδ’ ἀγνοεῖν ὅτι οὐ περὶ τῆς 
Ἀθηναίων πόλεως μᾶλλον ἢ περὶ τῆς ἡμετέρας αὐτῶν σκοποῦμεν . 
ὡς ἐὰν μὲν πρεπούσῃ τινὶ γνώμῃ κατακλείσωμεν τὰ πεπραγμένα , ὑπὲρ ἡμῶν αὐτῶν βεβουλεύμεθα καὶ τῷ ὄντι νενικήκαμεν , ἂν δ’ ἅ τινες κελεύουσι προαχθῆτε , δέδοιχ’ ὅπως μή τι καὶ παράλογον εἰπεῖν ἁρμόσῃ . 
ἡμᾶς γὰρ εἴ τις ἔροιτο ἀνθ’ ὅτου τὸν πόλεμον τὸν μακρὸν καὶ πολὺν τοῦτον ἠράμεθα , οὔθ’ ὡς λείαν ἡμῶν ἤλασαν οὔθ’ ὡς χώρας ἀπετέμοντο , ὥσπερ Ἀργεῖοι , οὔτ’ ἄλλο τῶν τοιούτων οὐδὲν ἂν ἔχοιμεν εἰπεῖν · οὐδέ γ’ ὡς φθόνῳ τῆς δυνάμεως αὐτῶν καὶ τῆς εὐδαιμονίας , ἀλλὰ τοῦτο καὶ πάντων ἥκιστα συγχωρήσαιμεν ἄν . 
τίνος μὴν χάριν λοιπόν ; 
ἐλευθερίας τῶν Ἑλλήνων φαίημεν ἂν , οἶμαι δὲ μηδ’ ἡμᾶς ἂν τοῦτό γε χρῆναι λέγειν , ἀλλ’ ὑπὲρ ἡμῶν ἅπαντας ἂν συμφῆσαι . 
καὶ μὴν οὐδ’ ὅτι μεῖζον ἡμῖν πλεονέκτημα κατ’ αὐτῶν ὑπῆρξεν ἢ τοῦτο οὐδ’ ἂν εἷς εἰπεῖν ἔχοι . 
περιῆν γὰρ τοῖς μὲν ἐξ ὧν περιειργάζοντο μισεῖσθαι , ἡμῖν δ’ ἐξ ὧν ἐπηγγελλόμεθα . 
τίνος οὖν χάριν , ὦ ἄνδρες Λακεδαιμόνιοι , τούτων ὑπέμνησα ; 
ἑνὸς μὲν , ἵν’ εἰδῆτε ὡς οὐδὲν ἡμῖν ὑπόλοιπόν ἐστιν , ἀλλ’ ἔχει τὴν γιγνομένην τελευτὴν ὁ πόλεμος . 
ὥσπερ γὰρ ἀπ’ ἀρχῆς ἐλευθέρων ὄντων οὐδὲν ἦν πλέον ζητεῖν , οὕτω νῦν ἐκπεπλήρωται . 
κἂν μὲν οὕτω ποιῶμεν , συμβαίνοντα τὰ ἔργα τοῖς λόγοις παρεξόμεθα καὶ νίκην ἁπασῶν καλλίστην ἀναιρησόμεθα , συμφέρουσαν μὲν τοῖς Ἕλλησιν , ἔντιμον δὲ ἡμῖν αὐτοῖς · εἰ δ’ ἀναιρήσομεν καθάπαξ τὴν πόλιν , οὐ τῶν Ἑλλήνων ὅπως ἐλεύθεροι γενήσονται προορώμενοι πολεμῆσαι δόξομεν , ἀλλὰ τῇ πόλει φθονήσαντες , καὶ τὴν ἡμετέραν αὐτῶν κακίαν ἐκπιμπλάντες , ἀλλ’ οὐ τὴν ἐκείνων ἀμετρίαν δυσχεραίνοντες . 
τοῦτο δὲ παντί που δῆλον ὡς καθ’ ἡμῶν ἐστιν . 
ἕτερον δὲ πρὸς τούτοις ἐνθυμήθητε , εἰ καί τῳ παράδοξον φανεῖται , τὰ τῶν Ἀθηναίων ἁμαρτήματα ἐκείνους μὲν σώζει , φιλανθρωπεύσασθαι δ’ ἡμᾶς ἀναγκάζει . 
τί δή ποτε ; 
ὅτι εἰ τότε τοῖς Ἀθηναίοις νεμεσᾶν ᾠόμεθα δεῖν , εἴ τινας τῶν Ἑλλήνων ὑφ’ αὑτοῖς ποιοῦνται , κομιδῆ νῦν ἡμῖν αὐτούς γ’ ἀνελεῖν οὐκ ἔνεστιν . 
οὔτε γὰρ τῆς ἐλευθερίας ἀποστερῆσαι δή που καὶ καθάπαξ διαφθεῖραι παραπλήσιον οὔθ’ ὅτ’ ἐκείνοις τοὔλαττον οὐχ ἥρμοττεν , ὑμῖν γε τὸ μεῖζον ἐγχωρεῖ . 
καὶ μὴν οὐδ’ ἐκεῖνό γ’ ἔστιν εἰπεῖν , ὅτι τοὺς μὲν ἄλλους ἅπαντας αὐτονόμους ἔδει ποιεῖν καὶ κινδυνεύειν ὑπὲρ τούτου , τὸ δὲ τῶν Ἀθηναίων οὕτω σφόδρα ἐν οὐδενὶ θέσθαι ὥστ’ ἄρδην ἀπολέσαι , σῶσαι παρὸν , ἂν μόνον ψηφίσησθε ; 
ὅπου γὰρ εἰ μόνους τῶν ἁπάντων ἠξιοῦτε δουλεύειν , οὐ πρὸς ὑμῶν ἦν , ἦ που τό γ’ ἐξελεῖν οὐδ’ ἐγγύς . 
ἃ δ’ αὖ περὶ τοὺς 
Σκιωναίους καὶ Μηλίους ἐξήμαρτον πῶς οὐκ ἄτοπον κατηγορεῖν μὲν καὶ λέγειν ὡς ἁμαρτήματα συμβαίη , μιμεῖσθαι δ’ ἀξιοῦν ὡς ὀρθῶς ἔχοντα , καὶ μὴ λογίζεσθαι μηδ’ ὁρᾶν ὅτι τοῖς μὲν Ἀθηναίοις καὶ λόγος τις ὑπῆν ἴσως ταῦτα ποιοῦσι · —καὶ γὰρ ὡς ὑπ’ ἐλαττόνων ἐδόκουν ὑβρίζεσθαι καὶ ὡς οὐχὶ δικαίως ἐμισοῦντο καὶ ὡς οὐκ ἔπειθον προκαλούμενοι καὶ ἄλλα τοιαῦτ’ ἴσως εἴποιεν ἂν , οὐκ ἰσχυρὰ λέγοντες οὐδ’ ἀποχρῶντα , φημὶ κἀγὼ , ὅμως δ’ ἔχουσιν ἀναισχυντῆσαι—ἡμῖν δ’ οὐδὲ λόγος καταλείπεται τὸ μὴ ταῦτ’ ἔσεσθαι δεδρακότας ὧν αὐτοὶ κατεψηφίσμεθα καὶ ἃ διωρίσμεθα μὴ δεῖν ἐν τοῖς Ἕλλησι γίγνεσθαι . 
τί γὰρ δὴ καὶ τὸ δεινὸν ἐκείνοις ἔτι δόξει πεπρᾶχθαι παρά γ’ ὑμῖν κριταῖς , εἴπερ ὑμῖν γε μηδὲν εἶναι δόξει δεινὸν Ἀθήνας ἀπολωλέναι ; 
οἶμαι δ’ , εἰ μέν τις , ὦ ἄνδρες Λακεδαιμόνιοι , τὴν Μαραθῶνι μάχην ἢ τὴν ἐν Σαλαμῖνι ναυμαχίαν Ἀθηναίων ὑμᾶς κελεύοι μιμεῖσθαι , οὐκ ὀρθῶς ἔχειν ἀποδέχεσθαι , πλημμελείας δὲ τοιαύτας ἥκιστα πάντων . 
εἰ δ’ αὖ μηδὲ τὰ κάλλιστα τῶν ἔργων ἑτέρωθεν ἡμῖν προσήκει λαμβάνειν , ἀλλ’ αὐτοὺς μᾶλλον εἶναι παράδειγμα τοῖς ἄλλοις , ἦ που τά γε χείριστα τῶν ἐκείνοις πεπραγμένων κομιδῆ τετυφωμένων ὑμῖν προξενεῖν . 
ἐμοὶ μὲν γὰρ καὶ ὑπερβολὴ προσγίγνεσθαι δοκεῖ δῑ ἀμφοῖν · οἵ τε γὰρ δρῶντες Λακεδαιμόνιοι καὶ οὐκ Ἀθηναῖοι οἵ τε πάσχοντες Ἀθηναῖοι καὶ οὐ Σκιωναῖοι , ὧν οὐδὲ τοὔνομα πολλοῖς γνώριμον . 
ἔπειτα καὶ οὗτοί μοι δοκοῦσιν ἡμῶν γε κρατήσαντες οὐδὲν ἂν πλέον ζητῆσαι , ἀλλ’ αἰσχυνθέντες ἂν τὸ σχῆμα καὶ τὰς ἀρετὰς ἐνταῦθά που στῆναι . 
ἴσμεν δ’ ὅτι καὶ τοὺς ἐκ Πύλου τρόπον τινὰ ᾐσχύνθησαν . 
μὴ τοίνυν ἀνθ’ ὅτων αὐτοὺς τιμωρήσεσθε σκοπεῖτε , ἀλλ’ οὕστινας ὄντας καὶ τίνες ὄντες αὐτοὶ καὶ τὸ μέτρον τῆς τιμωρίας . 
ἔξεστι νῦν Αἰγινήταις κομίσασθαι τὴν ἑαυτῶν · ἀλλ’ ἐὰν ἡμεῖς Ἀθηναίους αὐτοὺς μὲν διαφθείρωμεν , τὴν δὲ πόλιν κατασκάψωμεν , οὐδ’ αὐτοῖς ἡμῖν βουληθεῖσι μεταγνῶναι πλέον οὐδ’ ὁτιοῦν λείπεται . 
πάντων δ’ ἥκιστα ἔγωγε ᾤμην ἐγχωρεῖν τοῖς μεμφομένοις τοὺς 
Ἀθηναίους ταῦτα εἰσηγεῖσθαι . 
εἰ μὲν γὰρ δικαίως αὐτοῖς πεποίηται , τί μέμφονται ; 
εἰ δ’ οὐ μέτρια ἐποίουν , πῶς ὑμῖν γε καλὸν τοσοῦτον παρελθεῖν ἀναλγησίᾳ ; 
οἶμαι γὰρ , ἂν μὲν αὐτῶν φείσησθε , ἔργῳ τὰς κατηγορίας βεβαιώσειν καὶ δείξειν ὁποίους τινὰς εἶναι χρῆν περὶ τοὺς Ἕλληνας , ἂν δ’ ἀνέλητε , κάλλιστα ὑπὲρ αὐτῶν ἀπολογήσεσθε . 
ὥσπερ γὰρ ἐν τοῖς ἄθλοις οἱ νικήσαντες φέρονται τοὔνομα , οὕτως ὑμεῖς , ἂν ὑπερβάλησθε τὴν ἐκείνων εὐχέρειαν , αὐτοὶ τῆς ἀδοξίας κληρονομήσετε . 
οὕτως ἐπεξιόντες μὲν ἀφίετε αἰτίας αὐτοὺς , συγγνόντες δὲ ἐλέγχετε . 
καὶ μὴν οὐδ’ ἐκεῖνό γε δεῖ λαθεῖν ὑμᾶς , ὅτι νῦν μὲν πρὸς ὀργὴν ὧν ἐγκαλοῦσιν ἡδέως ἂν αὐτοὺς ὁτιοῦν παθόντας ἴδοιεν οἱ Ἕλληνες , χρόνου δ’ ἐγγενομένου καὶ λογισμῷ τὸ πρᾶγμα λαβόντες τοῖς μὲν συναλγήσουσιν , ὑμῖν δὲ μέμψονται . 
πολλαὶ δὲ μεταβολαὶ τῶν πραγμάτων · ἃ χρὴ προσκοπεῖν καὶ νομίζειν τοὺς προφέροντας ἐκείνοις τὰ Μηλίων ἢ Σκιωναίων πάθη καὶ ὑμῖν προφέρειν τὰ Πλαταιέων . 
ἀλλ’ οὔθ’ ἃ τοῦ πολέμου τοῦ συνεχοῦς ἦν , ταῦτ’ ἐπὶ τῷ τέλει καὶ ἡνίκ’ ἔξεστι πεπαῦσθαι πράξασι τὴν ἴσην ἔχει συγγνώμην , οὔθ’ ὡς πλεῖστα δή που τὰ τοιαῦτα γίγνεσθαι καλὸν , ἀλλ’ ἐξ ἀρχῆς μηδὲν αὐτῶν συμβῆναι . 
τίς γὰρ τῶν Ἑλλήνων λειφθήσεται , εἰ διὰ τοὺς προτέρους ἀπολωλότας οἱ μετ’ ἐκείνους ἀεὶ ταυτὸν τοῦτο πείσονται ; 
ὁρᾶτε δὲ κἀν τοῖς στεφανίταις ἀγῶσι τοὺς ἔξω τῶν νομίμων τρόπων μαχομένους ὅτι οὔτ’ αὐτοὺς ἐπαινοῦμεν οὔτ’ , ἄν τις ἐπαιτιάσηται , τοῖς αὐτοῖς τούτοις ἐῶμεν χρῆσθαι , ἀλλ’ ἐμμένοντας τοῖς κειμένοις οὕτως ἂν δύνωνται κρατεῖν . 
καὶ μὴν ὅτι γ’ οἱ πρὸς ἀλλήλους τῶν Ἑλλήνων ἀγῶνες οὐ πόρρω τούτων εἰσὶν ὧν εἶπον , ἀλλ’ εἰκότως ἂν περὶ νίκης μόνης γίγνοιντο , ἡ δὲ ἀναίρεσις τοῖς φύσει πολεμίοις ἂν ὀφείλοιτο , τοῖς βαρβάροις , ὅστις ἑλληνίζειν οἶδεν οὐ μόνον τοῖς ῥήμασιν , ἀλλὰ καὶ τῇ γνώμῃ , συμφήσειεν ἄν . 
οἶμαι δ’ , εἰ καὶ πάντων ἐχθίστους καὶ πολεμιωτάτους κρίνομεν τοὺς ἄνδρας , οὐχ οὕτω μικρά γε ἡμῖν εἶναι τὰ πεπραγμένα ὥστε προσδεῖσθαι δίκης ἔτι λοιπῆς , εἰ περὶ Λακεδαιμονίων καὶ πρὸς Λακεδαιμονίους δεῖ λέγειν . 
ἐγὼ γὰρ ἕως μὲν ἑώρων τριήρεις πλείους ἢ τριακοσίας ἐν τῷ Πειραιεῖ καὶ χρήματα φοιτῶντα ἑκάστου τοῦ ἔτους τόσα καὶ τόσα καὶ τὴν πλεονεξίαν αὐτῶν μέχρι τῆς 
Μαιώτιδος λίμνης διήκουσαν , καὶ τὰ μὲν τῇ δυνάμει , τὰ δὲ ταῖς γνώμαις δεδουλωμένους , καὶ τὴν τοῦ Ποσειδῶνος ἀρχὴν ἑαυτῶν νομίζοντας καὶ Πελοπόννησον περιπλέοντας , καὶ τὰ ἐν Σικελίᾳ καὶ Καρχηδόνι καὶ πανταχοῦ περιβλέποντας καὶ οὐδαμοῦ στῆναι δυναμένους , ἀλλὰ πάντα ἑαυτῶν ποιουμένους , ἀμφοτέρων τούτων ᾤμην καιρὸν εἶναι , καὶ μίσους καὶ φόβου , καὶ δεῖν σωφρονίσαι τὴν αὐθάδειαν αὐτῶν καὶ τὰ πράγματα εἰς τὸ ἀρχαῖον καταστῆσαι . 
ἀλλὰ νῦν τίς ἢ δέους ἢ φθόνου καιρός ; 
ἢ πρὸς τί βλέποντες φιλονεικήσομεν ; 
οὐ πλείους μὲν ἢ τόσας μυριάδας σωμάτων ἐν Σικελίᾳ διεφθείραμεν αὐτῶν , πάντας καταχρησάμενοι τρόπους , ἐλίπομεν δὲ οὐχ ἵππον , οὐ βέλος , οὐ ναῦν , οὐκ εἶδος συμφορᾶς οὐδέν ; 
αὗται δ’ ἕτεραι διακόσιαι τριήρεις ἔχονται , τρισχίλιοι δὲ οὑτοιὶ τὸν τῶν ἱεροσύλων ἀπολώλασι τρόπον , οἱ δὲ λοιποὶ καθ’ ἑκάστην ἡμέραν πίπτουσι τῷ λοιμῷ · πάντες δ’ ὥσπερ ἐν δικτύῳ συγκέκλεινται · τὰ δὲ πολλὰ καὶ λαμπρὰ ἐκεῖνα ὄναρ δὴ διαπτάμενα αὐτοῖς οἴχεται . 
εἶτα τούτοις ἡμεῖς ὀργιζώμεθα ; 
μηδαμῶς . 
ἀνδρῶν γάρ ἐστι καθ’ ὑμᾶς τὴν φύσιν τοὺς μὲν ἀνθεστηκότας κατείργειν τοῖς ὅπλοις , τοὺς δ’ ὑποπεσόντας ἠπίως μεταχειρίζεσθαι , καὶ τοῦ νικῆσαι μαχομένους οὐκ ἐλάττω φιλοτιμίαν ἔχειν ἡγεῖσθαι τὸ καλῶς χρῆσθαι τοῖς ὑπάρχουσιν , ἄλλως τε καὶ εἰ φαυλότατοι πάντων ἐν τῷ νυνὶ χρόνῳ περὶ τοὺς Ἕλληνας γεγόνασιν , ἦν ὅτε οὐδένες τούτων βελτίους μετά γ’ ἡμᾶς . 
ἀλλ’ ἂν ἐξετάζητε ὀρθῶς , οὐδαμοῦ τὰ νῦν ἐγκλήματα πρὸς τὰς τότε αὐτῶν ἀνδραγαθίας ὄντα φανήσεται καὶ μεγέθει λέγω καὶ πλήθει . 
νυνὶ μέν γε Σκιώνην καὶ Μῆλον καὶ Τορώνην καὶ δύο καὶ τρεῖς ἑτέρας πόλεις ἀοίκους ἐποίησαν , τότε δὲ ἁπάσας τὰς πόλεις συνδιέσωσαν τῇ Ἑλλάδι , ἰδίᾳ μὲν πρὸς Δᾶτιν , κοινῇ δὲ μεθ’ ἡμῶν πρὸς Ξέρξην καὶ τοὺς ὑπάρχους ἀγωνισάμενοι . 
καὶ νῦν μέν γε Αἰγινήτας ἐξῴκισαν , τότε δ’ ἐξέλιπον τὴν ἑαυτῶν ὑπὲρ τοῦ μηδὲν ἀνήκεστον τοῖς Ἕλλησι συμβῆναι , καὶ παρὸν αὐτοῖς ἀποπλεύσασιν οἴχεσθαι , ἢ καὶ τῷ βασιλεῖ προσθέσθαι καθ’ ἡμῶν , οὐκ ἐτόλμησαν . 
ἆρ’ ἐστὶν ἃ τοὺς ἄνδρας ἐξαιτεῖται παρ’ ὑμῶν ; 
καὶ σιωπῶ σίτου μετάδοσιν τὸ ἀρχαῖον καὶ μυστηρίων ἔτι νῦν ἐφ’ ἑκάστῳ τῷ ἔτει γιγνομένων καὶ τῶν καταφευγόντων ὑποδοχὰς καὶ μυρίας ἑτέρας φιλανθρωπίας . 
καὶ πρὸς μὲν τὸ κοινὸν τοιοῦτοι τῆς Ἑλλάδος οἱ νῦν ἐπίφθονοι καὶ βαρεῖς , πρὸς δ’ ὑμᾶς ἰδίᾳ τίνες ; 
ὡς μὲν Ἡρακλείδας ἐδέξαντο ταύτῃ τῇ πόλει καὶ ὡς Ἡρακλέα καὶ Διοσκούρους πρώτους ξένων ἐμύησαν ἐῶ λέγειν · καίτοι κἂν εἰ χωρὶς εὐεργεσίας πρὸς τῶν θεῶν τούτων ὑμᾶς ἱκέτευον λόγον εἶχεν αἰσχυνθῆναι . 
ἀλλ’ ἐν τῷ πρὸς Μεσσηνίους πολέμῳ δεηθέντων ἡμῶν τίνες ἦσαν οἱ τὸν Τυρταῖον πέμψαντες ; 
ἢ τίνες οἱ Κίμωνα ὑπὸ τὸν σεισμὸν τετρακισχιλίους ὁπλίτας ἄγοντα ; 
ἆρ’ οὖν τὰ μὲν ἐκείνων τοιαῦτα εἰς ὑμᾶς , τὰ δ’ ἡμέτερα ἐλάττω πρὸς ἐκείνους , οἳ Δωριέων μέν ποτ’ ἐπ’ αὐτοὺς στρατευόντων μόνοι πάντων οὐκ ἠξιώσαμεν , τυραννουμένοις δὲ μόνοι τῶν πάντων ἐβοηθήσαμεν ; 
εἰς Μαραθῶνα δ’ οὕτως ἠπείχθημεν ὥστ’ ἀνθ’ ἡμεροδρόμων ἐγενόμεθα . 
ἆρ’ οὖν καλὸν ἢ τοὺς συσσώσαντας ἡμῖν τοὺς ἀρχηγέτας αὐτοῖς παισὶ καὶ γυναιξὶ νῦν ὑφ’ ἡμῶν ἀπολέσθαι , ἢ τοὺς τὴν πόλιν ἐκλιπόντας ὑπὲρ τῆς τῶν Ἑλλήνων ἐλευθερίας ὑφ’ ἡμῶν τῆς πόλεως στερηθῆναι , ἢ τοὺς ὑπὲρ τῆς ἐκείνων ἐλευθερίας τοῖς τυράννοις ὑμᾶς πολεμοῦντας , καὶ ταῦτα πρὶν ἃς εἶπον αὐτοὺς ἀρετὰς ἐπιδείξασθαι , τούτους νῦν πανωλεθρίᾳ τοὺς αὐτοὺς τούτους διαφθεῖραι ; 
καὶ τοῖς μὲν τότε μηδίσασι γενέσθαι παρ’ ὑμῶν συγγνώμην , οὓς δεκατεύειν πρότερον ἐψηφίσασθε , καὶ τοὺς Ἀθηναίους οὐχ ἥκιστα εἶναι τοὺς ταῦτα συμπείθοντας , τοῖς δὲ μεθ’ ὑμῶν γενομένοις καὶ μεθ’ ὧν ἐν τοῖς κοινοῖς τῶν Ἑλλήνων ἱεροῖς τετάχθαι προσῆκε τὴν Ἑλλάδα ἐλευθεροῦντας , τούτοις ἐνταῦθα τελευτῆσαι τὴν τύχην ; 
καὶ τοὺς μὲν ἐκ τῶν βαρβάρων περὶ τῆς βώλου καὶ τοῦ ὕδατος ἐλθόντας , ὡς συλῶντας τὰ τῆς Ἀθηνᾶς , οὕτως ὑπ’ ἐκείνων ἀποθανεῖν , καὶ δύο ταύτας πόλεις μόνας κοσμῆσαι τὸ τῶν Ἑλλήνων γένος ὅσοις ἐψηφίσαντο , τήν τε ἡμετέραν καὶ τὴν ἐκείνων · κατασκαπτομένης δὲ ἀκροπόλεως καὶ ἱερῶν καὶ τῆς πόλεως ἄρδην ἀπολλυμένης καὶ τῆς χώρας οὐκ οἶδ’ οἷστισιν ἀνθρώπων διδομένης , οὐδὲν τούτων ἄρα οἴεσθε οὔτε πρὸς τοὺς ἄλλους θεοὺς οὔτε πρὸς τὴν Ἀθηνᾶν εἶναι , ἣ κοινὴ μὲν ἀρχηγέτις ἀμφοῖν ταῖν πόλεοιν , τῆς δ’ ἐκείνων τὴν ἐπωνυμίαν ἔχει ; 
μηδαμῶς , ὦ ἄνδρες Λακεδαιμόνιοι , μὴ τοὺς βαρβάρους μιμώμεθα , μηδ’ ἣν ἔρεισμα τῆς Ἑλλάδος πόλιν ᾔδομεν , ταύτην ἀνατρέψωμεν , μηδ’ ὑποσπάσωμεν , μηδ’ ἐκκόψωμεν τῆς Ἑλλάδος τοῖν ὀφθαλμοῖν τὸν ἕτερον , ἀλλ’ ἀναμνησθέντες ἐκείνης τῆς ἡμέρας ἐν ᾗ μὴ καταλιπεῖν τοὺς Ἕλληνας αὐτῶν δεομένοις ἡμῖν ὑπήκουσαν , παριδόντες μὲν τὰς τοῦ βασιλέως ἐπαγγελίας , καταφρονήσαντες δὲ κινδύνων καὶ φόβων , ἐν καιρῷ νῦν τὴν χάριν αὐτοῖς ἀπόδοτε , ἕν τι τῶν αἰσχίστων νομίσαντες , ἰδίᾳ μὲν εἴ τῳ μείζω τῶν ἐγκλημάτων εἴη τὰ τῆς ἀνδραγαθίας εἰδέναι συγγιγνώσκειν , πόλει δὲ τοσαύτῃ τὸ δίκαιον τοῦτο μὴ σωθῆναι . 
φέρε πρὸς Διὸς , οὐδὲν γὰρ ἀπώμοτον , εἰ πάλιν ἐξ ἀρχῆς ὁ βάρβαρος ἡμῖν ἐγχειρήσειε , πάντα δ’ ἂν γένοιτο ἐν τῷ μακρῷ χρόνῳ , καὶ τὴν Ἑλλάδα ἴσμεν ὡς κεκάκωται , τίνας εἰπέ μοι παραστησώμεθα ; 
πρὸς τίνας προτέρους ἀποστείλωμεν ; 
τίσιν οἱ παρ’ ἡμῶν παρακλητικοὶ μᾶλλον καιρὸν ἕξουσιν ; 
ἂν ἐμοὶ πείθησθε , φείσεσθε μὲν καὶ τῶν Ἀθηναίων , φείσεσθε δὲ ὑμῶν αὐτῶν πρότερον καὶ τῆς ἁπάσης Ἑλλάδος · καὶ τοὺς ἀγανακτοῦντας εἰκότως ἂν παραιτήσαισθε , ὑπομιμνήσκοντες καὶ κατὰ πόλεις ὅτι ἡμεῖς οὐδένα κίνδυνον οὐδὲ ταλαιπωρίαν αὐτῶν ἕνεκα ὠκνήσαμεν καὶ ὅτι ὧν ἔχρῃζον ἔχουσι , Κορίνθιοι μὲν Ποτίδαιαν καὶ τὰς ἀποικίας , Αἰγινῆται δὲ τὴν αὑτῶν κομίσασθαι , Μεγαρεῖς δὲ ἀγοραῖς καὶ λιμέσι χρῆσθαι τοῖς 
Ἀθηναίων . 
καὶ μὴν καὶ Θηβαίοις γ’ ἱκανὴ χάρις τὰ συγχωρηθέντ’ ἐν ἀρχῇ περὶ Πλαταιέας · ταῦτα δὲ οὐκ εἰκὸς προσβιάζεσθαι αὐτοὺς , πολὺ μᾶλλον ὑμῖν εἶξαι , καὶ δοῦναι ταύτην εἰ μή ποτε Ἀθηναίοις , ἀλλ’ ὑμῖν τὴν χάριν μὴ σφῶν ἕνεκα ἐξαμαρτεῖν , μηδ’ ἀλιτηρίους τῆς τε θεοῦ καὶ τῶν Ἑλλήνων γενέσθαι . 
ἄγος γὰρ τοῦτο πολὺ μᾶλλον ὧν αὐτοί ποτε ἠλαύνετε . 
κεφάλαιον δ’ εἰπὼν ἀπαλλάξομαι . 
εἰ μὲν ὁμοίων ἂν καὶ αὐτοὶ τῶν Ἀθηναίων κρατησάντων ἐτύχετε πανταχῆ , καλὸν ὡς λέγω πρᾶξαι · 
εἰ δὲ μὴ , νικήσωμεν αὐτοὺς ἀμφοτέροις , καὶ τοῖς ὅπλοις καὶ τῇ φιλανθρωπίᾳ . 
Λευκτρικὸς α# (ὑπὲρ Λακεδαιμονίων πρῶτος) οὕτως ἔχων , ὦ Ἀθηναῖοι , γνώμης ἀνέστηκα , ὡς εἰ μὴ λίαν εὔηθες εἰπεῖν ἦν , ἐγγὺς ἂν εἶναι τοῦ ζητεῖν ἔτι φῆσαι ποτέροις προσθῶμαι , κἂν εἴ τις ἀναστὰς μικρὸν ὕστερον ἐξελέγξειε διαφεύγοντάς με τοὺς λογισμοὺς καὶ δείξειεν αὐτός τι βέλτιον , πρῶτος αὐτῷ πείθεσθαι · τοσοῦτον εὐνοίας οὐδὲ πρὸς ἑτέρους ἄνωθεν προϋπάρχον ἐστί μοι . 
ἃ δὲ καὶ θαρρούντως ἀνεστάναι με καὶ ἐμαυτὸν ἤδη 
[πεπεικέναι] πρὸς τοὺς ἑτέρους ἀποκλῖναι πεποίηκε , ταῦθ’ ὑπειπὼν καὶ τὸ ποτέρους ὁμοῦ σημανῶ , τό γε τῆς γνώμης , ἣν ἔχω περὶ τούτων , κεφάλαιον εἰς μέσον θεὶς πρῶτον ἀμφοῖν . 
ἐγὼ δὴ βούλομαι Θηβαίους μὲν ὑμῖν ἐπὶ 
Λακεδαιμονίους ὑπάρχειν , Λακεδαιμονίους δ’ ἐπὶ Θηβαίους πάλιν , καὶ μηδετέρους πράττειν εὐτυχέστερον ἢ τῇ πόλει συμφέρει . 
εἰ μὲν οὖν ἐν ἴσῳ καθειστήκεσαν καὶ περὶ τῶν αὐτῶν ἦν ὁ λόγος ἀμφοτέροις , οὐδὲν ἂν ᾤμην εἶναι πρᾶγμα · ῥοπῆς δὲ τοσαύτης ἐπὶ τοὺς Θηβαίους γεγονυίας τῶν μὲν τὴν ἀσθένειαν , τῶν δὲ τὴν δύναμιν φοβοῦμαι . 
εἰ μὲν οὖν ἄλλο μέν τι ποιοῦντας ἐκείνην ἐπανορθοῦν , ἄλλο δὲ ταύτην καταλύειν ἔδει , πρῶτον μὲν διπλᾶ πράγματα ἂν εἴχομεν , ἔπειτα δὲ ἑκάτερον κατὰ καιρὸν ἔδει τὸν αὑτοῦ ποιεῖν · συμπεπτωκότων δὲ εἰς ταυτὸν ἀμφοῖν χρήσασθαι τῇ τοῦ καιροῦ συνόδῳ δοκεῖ μοι καὶ τοσοῦτον ἐκείνοις εἰσενεγκεῖν , ὅσονπερ τούτων ἀφελεῖν συμφέρει . 
ἡγοῦμαι γὰρ ἐξισωθέντας μὲν αὐτοὺς ὑφ’ ἡμῶν τοῖς πρὸς αὑτοὺς πράγμασι συνέξεσθαι , ἀναιρεθέντων δὲ τῶν ἑτέρων πρὸς ἡμᾶς ἤδη τὸν λόγον τοῖς κρατήσασιν ἔσεσθαι . 
ἐκ δὲ τούτων ἀποφαίνω τῶν λογισμῶν ὅ τις ἂν δόξειεν ἄτοπον , τοῦτο συμβησόμενον , ἐκποδὼν μὲν ἡμᾶς ἀμφοτέροις γενομένους κινδυνεύσειν πρὸς τοὺς ἑτέρους , βοηθήσοντας δὲ τοῖς ἐλάττοσιν ἐκ μέσου τὸ λοιπὸν ἀμφοῖν ἑστήξειν . 
ἃ μὲν οὖν λογιζόμενος πέπαυμαι μέσος ὢν καὶ δῑ ἃ τοὺς Λακεδαιμονίους ᾕρημαι , ταῦτ’ ἐστί · τὸ δ’ ὑμέτερον πρόχειρον εἰς φιλανθρωπίαν καὶ τὸ φθάνειν τοὺς ἀτυχοῦντας οἰκτείροντας ἢ ’κείνους δεομένους , τάχ’ ἂν οὐκ ἐάσειε ταῦτ’ ἀκριβῶς ἐξετασθῆναι . 
σύνοιδα γὰρ ὑμῖν καὶ ὅτε πρῶτον ὁ κήρυξ ἦλθε τὴν μάχην ἀγγέλλων , ὃν ἐστεφανωμένον ὡς ὑμᾶς ἔπεμψαν οἱ Θηραῖοι , πρὸς ἀηδίαν καὶ λύπην ἀκούσασι καὶ οὕτω πόρρω τοῦ συνησθῆναι γενομένοις , ὥστε μήτε εἰς τὸ πρυτανεῖον καλέσαι μήτ’ ἄλλο μηδὲν φιλάνθρωπον ἐνδείξασθαι . 
οὕτως ὁ παλαιὸς λόγος ἔστ’ ἀληθὴς ὅτι τοῖς καθ’ ἑκάστους ἀτυχοῦσι κοινὴ πᾶσιν ὕπεστιν εὐτυχία τὸ τῆς πόλεως ταύτης ἦθος ὑφ’ οὗ σώζονται . 
ἀλλὰ μὴν τόν γ’ ἀναμνήσοντα ἂν ὑμᾶς τῶν ἐπὶ τοῦ Δεκελεικοῦ πολέμου πεπραγμένων τοῖς 
Λακεδαιμονίοις τίνες αὐτοῖς ἐκοινώνουν ἐρήσομαι · οἶμαι μὲν οὐ Σάμιοι , ἀλλ’ οἷς ὡς ἀναμαρτήτοις βοηθεῖν ἀξιώσει . 
εἰ μὲν οὖν καιρῷ τινι καὶ φιλανθρωπίᾳ ταῦτα δεδόσθαι δεῖ , κοινὴν ἀμφοῖν δίκαιον ὑπάρχειν τὴν λήθην , οὐ τοῖς μὲν καὶ ἐξ ἀρχῆς ὑπ’ ἐκείνων ἀναπεισθεῖσι καὶ καταλῦσαι μεταξὺ σπουδάσασι , κᾆτα κωλυθεῖσι μνησικακεῖν , τοῖς δὲ διὰ τέλους ἀγνώμοσι παρεικέναι χρὴ τὴν μέμψιν · εἰ δ’ ἀμφοτέροις ἐγκαλεῖν χρὴ , ὡς ἔγωγε μὰ τοὺς θεοὺς οὐκέτ’ ἂν ἀξιοίην , εἰ μή τις ἔχοι με πεῖσαι , τί δεῖ ταῦτα κατηγορεῖν ὧν ἀποκρῖναι τοὺς ἑτέρους οὐκ ἔστιν ; 
ἁπάντων γὰρ τῶν ὡς ὁ μάλιστ’ ἂν ἐξετάζων εἴποι χειρίστων οἵδε αὐτοῖς ἐκοινώνουν . 
καὶ μὴν εἴ τινα καὶ ἐκλέξαντα εἰπεῖν δεῖ παρέντα τὰ τοῦ πολέμου κοινὰ , σκοπῶμεν τὰ μετὰ ταῦτα πραχθέντα καὶ βουλευθέντα ἑκατέροις . 
εὑρήσομεν γὰρ τὰ μὲν 
Θηβαίοις δόξαντα , ἀναίρεσιν τῆς πόλεως ἡμῶν καὶ ἀνδραποδισμὸν καὶ μηδένα μηδαμοῦ λοιπὸν εἶναι · φεύγω τοὔνομα προσθεῖναι τῇ βλασφημίᾳ—καίτοι ταῦτά γε οὐδ’ ὁ Πέρσης ἔγνω πρότερον περὶ ἡμῶν , ἀλλ’ ἀποχρῆν ᾤετο , ἐὰν τὸ κελευόμενον ποιεῖν ἐθέλοντας ἔχῃ—τὰ δ’ αὖ Λακεδαιμονίοις δόξαντα ταῦτ’ ὄντα , ἃ νῦν αὐτοῖς ἀξιοῦσιν ὑπάρξαι παρ’ ὑμῶν , τὴν αὑτῶν οἰκεῖν καὶ μηδὲν ἀνήκεστον παθεῖν . 
καὶ δῆτα ἔγωγε σκοπῶ πρὸς ἐμαυτὸν , εἰ τότε τοῖς Λακεδαιμονίοις συνέδοξεν ἅπερ τοῖς Θηβαίοις καὶ ὑπέστησαν τοῦτο τὸ ἔργον , καὶ μὴ θεῶν τις χεῖρα ὑπερέσχε τοῦ τοιούτου πράγματος , τί λοιπὸν ἦν ἐν μέσῳ ἢ ζητεῖν νῦν τοὺς Θηβαίους οὕστινας καλέσουσι κατὰ τούτων ; 
καίτοι , δοθήτω γάρ μοι καὶ τοῦτ’ εἰπεῖν ἄνευ φιλονεικίας , Λακεδαιμονίοις μὲν , ἂν ἐπὶ πᾶσι δικαίοις σκοπῇ τις , συγγνώμης ἴσως μετὸν εὑρήσει καὶ τῶν ἐπὶ τοῦ πολέμου πραχθέντων καὶ εἴ τι ὕστερον ἠγνωμόνησαν . 
διὰ τί ; 
ὅτι τοῖς μὲν ὑπὲρ ἀρχῆς καὶ ἡγεμονίας φιλονεικοῦσιν αὐτὸ τὸ σχῆμα τοῦ πολέμου δίδωσι παραίτησιν , ἐάν τι προαχθῶσι , τοῖς δὲ ὑπὲρ τοιαύτης μὲν οὐδεμιᾶς φιλοτιμίας , ἄλλως δὲ ἐγκειμένοις καὶ πλεονάζουσιν , ἃ οἱ Θηβαῖοι τότ’ ἐποίουν , πᾶς ὁστισοῦν ἂν νεμεσήσαι δικαίως ὅτι τὴν ἀγνωμοσύνην ἀπρόσωπον ἔχουσι καὶ φύσει πονηρῷ τρόπῳ χρῶνται . 
καὶ μὴν εἴ τις τούτων μὲν παρεληλυθέναι τὴν ἐξέτασιν ἡγεῖται , τὴν δὲ τοῦ νῦν παρόντος πολέμου πρόφασιν ἀκριβῶς ζητεῖ , ἀδικεῖν τοὺς Λακεδαιμονίους οἶδ’ ὅτι κρίνει καὶ μετὰ τῶν Θηβαίων γίγνεσθαι δεῖν οἴεται . 
ἐγὼ δ’ ὅτι μὲν Φοιβίδας ὁ ταῦτα πράξας ἦν καὶ οὐδὲν ἐπράχθη τούτων ἀπὸ τῆς κοινῆς γνώμης , ἀλλ’ αὐτῶν Θηβαίων οἷς οὐκ ἤρεσκε τὰ παρόντα καλούντων εἰσῆλθεν ὁ Φοιβίδας παριὼν καὶ κατέλαβε τὴν Καδμείαν οὔτε πάνυ τι πιστεύω οὔτ’ ἂν εἴποιμι · ἐξῆν γὰρ τοῖς οἴκοι δή που ταῦτα ἀκούσασι καλεῖν ὀπίσω , ζημιοῦν , ἐξάγειν , ἀγανακτοῦντας ὁρᾶσθαι , ὃ πολλοῦ δέουσι πεποιηκέναι . 
οὐ μὴν ἀλλ’ εἰ μὲν δίκην λαβεῖν βουλομένοις τοῖς Θηβαίοις ἐμποδὼν ἱστάμεθα , ἠδικοῦμεν ἂν ὡς ἀληθῶς καὶ οὐχ ἡμῶν ἐποιοῦμεν · ἐπεὶ δὲ ταύτην μὲν εἰλήφασι , τοῦ πρόσω δὲ γλίχονται , οὐχ ἡγοῦμαι δεῖν ἐπὶ τῇ τοῦ δικαίου προφάσει πρᾶγμα ἀδικώτατον αὐτοῖς συγχωρῆσαι , τήν τε Πελοπόννησον καὶ τοὺς ἄλλους Ἕλληνας καταδουλώσασθαι , τὸ γὰρ Λακεδαιμονίους ἀνελεῖν τοῦτο δύναται . 
εἰ μὲν οὖν πρὸ τῆς μάχης ἐπεπόμφεσαν ἀμφότεροι , βοηθεῖν ὁμοίως ὥσπερ νυνὶ δεόμενοι , τοῖς Θηβαίοις ἔγωγε συνεῖπον ἂν , οὐ βουλευσάμενος λέγω . 
διὰ τί ; 
ὅτι τὴν μὲν Λακεδαιμονίων παράκλησιν συγκαταδουλοῦσθαι Θηβαίους ἂν ᾤμην εἶναι , τὴν δὲ Θηβαίων λαβεῖν τὰ δίκαια παρὰ Λακεδαιμονίων . 
τοῦτο δ’ ἐκείνου πολὺ κρείττω λόγον ἔχειν ἡγούμην ἄν . 
τηνικαῦτα δὲ ἀφιγμένης τῆς πρεσβείας , ἡνίχ’ ὃ ζητοῦσι προέχουσιν , οὐχ ὁρῶ τὸν τρόπον τῆς βοηθείας . 
ἀλλ’ ἔγωγε , καὶ μηδεὶς δυσχεράνῃ τὴν ἀτοπίαν , εἰ καὶ κατ’ ἀρχὰς πεμψάντων ἀμφοτέρων τοῖς Θηβαίοις συνεῖπον , ἔπειτα πάλιν μετὰ τὴν μάχην ἔπεμψαν ὥσπερ νῦν ἀμφότεροι , θαρρῶν ἐκέλευον ἂν ἀνταλλάττεσθαι . 
ὅτε μὲν γὰρ καθίστατο ὁ πόλεμος , τοῖς ἀδικουμένοις συλλαμβάνειν ἐκέλευον ἂν , ὅτε δ’ οὗ χάριν ἂν συνηράμεθα αὐτοῖς ἐξεπεπλήρωτο , δυοῖν θάτερον , ἢ πεπαῦσθαι δεῖν ἂν αὐτοὺς ᾤμην , ἢ πλεονάζοντας ὑφ’ ἡμῶν πάλιν κατέχεσθαι · καὶ ὅσῳ γε προθυμότερον πρότερον βεβοηθηκότες αὐτοῖς ἦμεν ἂν , τοσούτῳ μᾶλλον νῦν ἀντιστῆναί φημι δεῖν . 
ἐπειδὴ γὰρ τυχόντες τῶν δικαίων ὧν προΐσταντο σπουδάζειν οὐχὶ παύονται , πάρεισιν εἰς τὸ τῶν Λακεδαιμονίων ἔγκλημα αὐτοὶ δῑ ὁδοῦ δικαίας , καὶ μετελήλυθεν ἡ τοῦ πολέμου πρόφασις , δῑ ἣν ἐπ’ ἐκείνους τότ’ ἐλθεῖν ἔδει . 
οὐ γὰρ ὧν πεπόνθασιν ἀμύνονται , ἀλλ’ ἃ κατωρθώκασι μείζω ποιῆσαι ζητοῦσιν . 
οὐκοῦν ὃ μὲν εἶχον δίκαιον , ἐξήκει καθὸ τῆς βοηθείας ἂν ἔτυχον , τὸ παρὸν δὲ ἀδίκου τάξιν ἔχον γιγνώσκεται . 
διὸ κωλύοιντ’ ἂν ὑφ’ ἡμῶν δικαίως . 
ἔπειτα οὐδ’ εὔλογον φυγόντας ἂν τότε τοὺς Θηβαίους τοῖς 
Λακεδαιμονίοις συγκαταδουλοῦν , συνανελεῖν τοὺς Λακεδαιμονίους τούτοις νῦν ὑπομεῖναι . 
πολὺ γὰρ δή που μᾶλλον , ὦ Ζεῦ καὶ θεοὶ , Θηβαίους ἀποστῆναι δῑ ἡμᾶς ἄξιον ἢ μετασχεῖν ἡμᾶς δῑ ἐκείνους τοιαύτης πράξεως . 
ἔστι γὰρ , ἔστι καὶ ἀμυνομένοις ἀμέτρως ἀδικεῖν · κἄν τις οἷς τὰς τιμωρίας ἀναπληροῖ πρὸς τἀδικήματα τούτοις ὑπερβῇ , δεύτερος ἄρχει πάλιν . 
οἷόν τι λέγω , ἦλθον ἐπὶ 
Θηβαίους Λακεδαιμόνιοι · καλῶς . 
οὐκοῦν καὶ δεδώκασι δίκην Θηβαίοις Λακεδαιμόνιοι . 
τοῦτ’ ἔχει τέλος ἡ μέμψις . 
ὅ τι δ’ ἂν μετὰ τοῦθ’ ὑπὸ τῶν Θηβαίων γίγνηται , δευτέρας ἀδικίας ὡς εἰπεῖν ἐστιν ἀρχὴ καὶ περίοδος . 
τοῦτο δ’ οὐκ ἐπὶ τῶν πόλεων μόνον ἐστὶν , ἀλλὰ καὶ τὰ τῶν ἰδιωτῶν ἅπαντα ὑπὸ τοῦτον τὸν λόγον ἔρχεται . 
τό τις ἢ τὸ ποιήσας ἐκολάσθη , λύσις ὡς εἰπεῖν αὕτη γέγονε τοῦ πονηρεύματος · ἐὰν δ’ ἅπαξ τιμωρησάμενος μετὰ ταῦτα ἐλαύνῃ καὶ φέρῃ τὸν δυστυχήσαντα , αὐτὸν ἤδη κολάζειν οἱ νόμοι προστάττουσι · δικαίως . 
τοῦτο γάρ ἐστιν ὑπὲρ τῆς φύσεως τοῦ παντὸς γένους ἡμῶν , εἶναί τι τοῖς ἁμαρτάνουσι μεθ’ ὃ δεῖ στῆναι τὴν τοῦ πεπονθότος ὀργήν . 
ἐπεὶ νῦν εἰπάτω μοί τις , ἐὰν τοῖς Θηβαίοις προσθώμεθα καὶ οἱ Λακεδαιμόνιοι πάλιν κρατηθῶσι καθάπαξ , τί τὸ κωλῦόν ἐστι πάλιν δίκην ἑτέραν ἥντινα λήψονται ζητεῖν τοὺς Θηβαίους , καὶ τοῦτ’ ἀπέραντον εἶναι μέχρι παντὸς διὰ τὸ πρῶτον ἔγκλημα ; 
ἀλλὰ τί ταῦτα ἀκριβολογοῦμαι ; 
εἰ γὰρ καὶ πάνδεινα πεποιήκασιν οἱ Λακεδαιμόνιοι καὶ πάσης μείζω τιμωρίας , ὁ καιρὸς αὐτοὺς , ὦ ἄνδρες Ἀθηναῖοι , παραιτεῖται καὶ τὸ μὴ καλῶς ἔχειν ὑμῖν συνεπιτίθεσθαι τοῖς αὐτῶν ἀτυχήμασιν . 
ὧν γὰρ πλείους μὲν ἢ χίλιοι τεθνᾶσιν , ἀφεστᾶσι δ’ οἱ σύμμαχοι , κεκόσμηται δὲ τοῖς ὅπλοις τὰ Θηβαίων ἱερὰ , αἱ δ’ ἐλπίδες εἰς ἡμᾶς μόνους ἀνήρτηνται , πῶς ἄξιον αὐτόχειρας τούτων γενέσθαι καὶ μὴ συνδιατηρῆσαι τὰς ὑπολοίπους ἀφορμάς ; 
εἰ γὰρ καὶ αὐτοὶ πολεμοῦντες ἴδιον πόλεμον ταῦτ’ εἴργασθε αὐτοὺς , δικαίως ἄν μοι δοκοῖτε ἐνταῦθα στῆναι . 
τὸ δὲ 
Θηβαίοις συγκατεργάσασθαι τέλειον τὸν τῶν ἀντιπάλων ὄλεθρον πῶς οὐ φευκτὸν καὶ μέχρι ῥήματος ; 
πρὸς ταῦτα τὴν εἰρήνην τὴν ἐπ’ Ἀνταλκίδου καὶ ὅ τί τις βούλεται προφερέτω . 
τοῦτο μὲν δὴ τὸ τῆς εἰρήνης καὶ πάντων πλείστου πρίαιντ’ ἂν Λακεδαιμόνιοι κατ’ αὐτῶν λέγεσθαι παρὰ τὴν νῦν χρείαν . 
ὅσῳ γὰρ ἂν μᾶλλον ἐκείνην μέμφησθε , τοσούτῳ προθυμότερον σωστέον αὐτούς ἐστιν ὑμῖν νυνί . 
γέγραπται γὰρ ἐν αὐτῇ δή που τοὺς τὴν Ἀσίαν αὐτὴν οἰκοῦντας Ἕλληνας ὅ τι ἂν βούληται βασιλεὺς ἐξεῖναι δρᾶσαι , τοὺς δὲ τοῦτο δυσχεραίνοντας τῆς νῦν πρεσβείας τῶν ἠτυχηκότων οὐκ ἔνεστιν ἀμελῆσαι . 
οὔτε γὰρ δήπουθεν ὅλως Λακεδαιμονίοις καὶ Ἀθηναίοις ἴσην δεῖν εἶναι πρόνοιαν τῶν Ἑλλήνων οὐδ’ ἂν εἷς εἴποι , βλέπων εἰ καὶ εἰς μηδὲν ἕτερον , ἀλλ’ εἰς αὐτὰς ταύτας τὰς πρὸς τὸν βασιλέα συνθήκας , ὧν αἱ μὲν ἐκείνων ἐκδότους πεποιήκασι τοὺς Ἕλληνας τοὺς ἐπὶ θαλάττῃ , αἱ δὲ ἡμέτεραι τῆς θαλάττης ἄνω κατέχουσι βασιλέα · οὔθ’ ὅμοιον εἰς ἀνάγκην κατακλεισθέντας καὶ εἰρήνης ἐπιθυμήσαντας συγχωρῆσαι ταῦτα καὶ εἰρήνης οὔσης ἐπιθυμίᾳ πολέμου παριδεῖν ἐθελοντὰς τὰ δίκαια . 
ὅπου δὲ καὶ γράψαι περὶ τῶν ἐν τῇ γῇ τῇ βασιλέως ἐξεῖναι τῷ βασιλεῖ πρᾶξαι ὅ τι ἂν βούληται βαρὺ καὶ δεινὸν , πῶς οὐ πολλῷ σχετλιώτερον αὐτοὺς συνεξεργάσασθαι τοὺς Ἕλληνας τοὺς ἐν τῇ Εὐρώπῃ Θηβαίοις ; 
εἰ γὰρ Λακεδαιμονίοις πολέμῳ κατειργομένοις γράψαι τοὺς ἐν τῇ γῇ τῇ βασιλέως ὅ τι ἂν βούληται βασιλεὺς ἐξεῖναι ποιῆσαι κατηγορία καὶ ὄνειδος κέκριται , πῶς ὑμῖν γε ἀνεκτὸν Ἀθηναίοις οὖσι καὶ βουλῆς κυρίοις αὐτοχειρίᾳ τοὺς ἐν τῇ Εὐρώπῃ Θηβαίοις παραδοῦναι , καὶ ταῦτα Λακεδαιμονίους ; 
οὓς εἰ μηδὲν ἄλλο , τὸ γοῦν ἀξίωμα ὅ ποτε ἔσχον παραιρεῖται . 
γένοιτο δ’ ἂν νῦν ὁ πλεῖστος ἴσως λόγος τοῖς ὑπὲρ τῶν Θηβαίων λέγουσιν ὡς ἤδη πρότερον συμμάχους αὐτοὺς ἐποιήσασθε , καὶ τῆς εἰς Ἁλίαρτον ἐξόδου καὶ τῆς ἐν Κορωνείᾳ μάχης ἀναμνήσουσιν ὑμᾶς . 
οὐκοῦν ἄτοπον , εἰ φίλους τοὺς τότε ἐχθροὺς καὶ πολεμίους τοὺς τότε συμμάχους ὁμοῦ ποιήσεσθε , φαῖεν ἄν . 
ἐγὼ δὲ τοσούτου δέω νομίζειν ἐναντιοῦσθαι τοῖς Λακεδαιμονίοις , ὥστ’ εἰ μηδένα ὑπὲρ τῶν Θηβαίων ᾤμην ἐρεῖν , ἐχρησάμην ἂν ὅμως παραδείγμασιν αὐτοῖς ὑπὲρ τούτων . 
τίς γὰρ οὐκ οἶδεν ὅτι καὶ τότε τοὺς Θηβαίους φίλους καὶ συμμάχους ἐποιησάμεθα , ἐχθροὺς καὶ πολεμίους πάντα τὸν ἔμπροσθεν χρόνον ὄντας , καὶ οὐδὲν ἐκώλυσεν ἡμᾶς τὰ ὑπάρχοντα ἐναντιώματα συστῆναι καὶ συλλαβεῖν αὐτοῖς , ὅτε ταὐτὰ δίκαια λέγειν ἐδόκουν ἡμῖν ; 
ὡς μὲν οὖν οὐδέν ἐστιν ἐμποδὼν ἡ τότε συμμαχία τῷ νῦν προσδέξασθαι Λακεδαιμονίους ἐκ τούτου δῆλον · ὅτι δ’ , ὦ ἄνδρες Ἀθηναῖοι , καὶ κατ’ αὐτὴν ἐκείνην ἀναγκαῖόν ἐστι τοῖς Λακεδαιμονίοις ἐπαμῦναι καὶ τοῖς μάλιστα μεμνημένοις τῆς τότε σπουδῆς περὶ τοὺς Θηβαίους , τούτοις μάλιστα οὐκ ἔνεστιν ἄλλως ποιεῖν ἢ μετατάξασθαι , τοῦτο ἔτι τοῦ προτέρου φανερώτερον ἐπιδείξω . 
εἰ γάρ τις ἔροιθ’ ὑμᾶς , ὦ Ἀθηναῖοι , πόσα χρήματα ὑμῖν καταβαλόντες Θηβαῖοι τὴν συμμαχίαν εὕροντο , εὐφήμει , φαίητε ἂν , ἡμῖν Θηβαῖοι ; 
πόθεν ; 
ἢ τί ; 
τίνες δ’ ἕτεροι ; 
πῶς οὖν αὐτοὺς προσεδέξασθε ; 
ἦσαν μὲν γὰρ οὐ φίλοι τὸ ἀρχαῖον · οὐδεμίαν εἰπεῖν ἂν ἔχοιθ’ ἑτέραν πρόφασιν πλὴν τὸν κίνδυνον καὶ τὴν χρείαν καὶ τὸ εἰ περιώφθησαν ὑφ’ ἡμῶν , ἐπὶ Λακεδαιμονίοις ἂν εὐθὺς αὐτοὺς εἶναι . 
εἰ μὲν τοίνυν ἰδία τις ὑπῆρχεν ὑμῖν πρὸς αὐτοὺς οἰκειότης , οὐδ’ οὕτω μὲν δή που δικαίως ἄν τις ἡμῖν ἐπετίμησε μὴ μέχρι παντὸς καὶ τῶν ἁμαρτημάτων κοινωνεῖν ἐθέλουσιν . 
ἀλλ’ ἴσως μεταβάλλεσθαι μὲν ἐδόξατ’ ἂν , εἰκότως δέ γε πλείω λόγον τῆς ἡμετέρας αὐτῶν δόξης ἢ τῆς ἐκείνων χάριτος ποιούμενοι . 
οὔσης δὲ ἧς εἶπον αἰτίας δῑ ἣν μετ’ αὐτῶν ἐγένεσθε τότε , ἐν μὲν τῷ καὶ νῦν συναγωνίζεσθαι τὸ δοκεῖν μεταβάλλεσθαι , ἐν δὲ τῷ τοὺς ἑτέρους ἀνθελέσθαι τὸ τοὺς αὐτοὺς ὄντας διατελεῖν φαίην ἂν ὑπάρχειν , ἐπειδήπερ μετειλήφασι τὴν ἀλλήλων τάξιν ἀμφότεροι . 
εἰ δέ τις φοβεῖσθαί φησι περὶ τῆς πόλεως μὴ δόξαν ἐμπληξίας ὄφλῃ , πρῶτον μὲν ὀψὲ δέδοικε · τί γὰρ οὐκ ἐλογίζετο ταῦτα ἐπὶ τῶν Θηβαίων πρότερον ; 
ἔπειτα ταύτης μὲν ἀθῶος ἀφείσθω τῆς αἰτίας , ἐκεῖνο δέ γε πεισθήτω , παυσάσθω τὰ ἀδεᾶ δεδιὼς καὶ πέρα τοῦ καιροῦ σεμνὸς ὢν , πλὴν εἰ καὶ τοὺς κυβερνήτας ἐναντία ποιεῖν αὑτοῖς φήσει , καὶ μέμψεται ὅτι τὸν πλοῦν οὐχὶ τὸν ἐξ ἀρχῆς οὐδὲ τὸν εὐθὺν ἀεὶ ποιοῦνται , ἀλλ’ ἐπὶ θάτερα καὶ τὰ ἐναντία τῶν πρόσθεν διατελοῦσι κομιζόμενοι . 
ἄνθρωπε , ἀκολουθῶ τῇ χρείᾳ · τὸ δ’ αὐτὸ ποιῶ · μετὰ γὰρ τοῦ φέροντος ἀεὶ γίγνομαι , κατὰ καιρὸν τὴν αὐτὴν τέχνην καὶ τὸν αὐτὸν λογισμὸν ἔχων , ἄν τ’ ἐνθένδε ἐκεῖσε ἄν τ’ ἔμπαλιν κομίζωμαι . 
οὗτος ὁ τοῦ κυβερνήτου λόγος , οἶμαι , κἀμοὶ νῦν ἐστιν ὑπὲρ τῆς πόλεως αὐτὸς οὗτος ῥητέος . 
ἵνα δὲ εἰδῆτε ὅτι ἁπλῶς περὶ πάντων σκοποῦμαι καὶ οὐδὲν μιγνύω φιλονεικίας , ἐρῶ τι καὶ μεῖζον τούτων . 
εἰ σφόδρα τῆς συμμαχίας τῆς ἔμπροσθεν μεμνήμεθα , ὥσπερ δεῖ , καὶ μετατάττεσθαι νῦν κατοκνοῦμεν , τοῖς μὲν Θηβαίοις μὴ πολεμῶμεν , τοὺς μέντοι Λακεδαιμονίους μὴ παρίδωμεν—λέγω δὲ οὐκ αἴνιγμα—ἀλλὰ πέμπωμεν τοὺς προεροῦντας Θηβαίοις ἀπέχεσθαι Λακεδαιμονίων . 
κἂν μὲν ἀκούωσι ταῦτα καὶ πείθωνται , οὔτε πρὸς τούτους ὑπεναντίον ἡμῖν οὐδ’ ὁτιοῦν ἔσται πεπραγμένον οὔθ’ οἵδε ἀναιρήσονται διὰ τοῦτο , ἀλλ’ οἱ μὲν ὁμοίως μενοῦσι φίλοι , οἱ δὲ ὑπάρξουσι πρὸς ἐκείνοις , ἀμφότεροι δὲ εἴσονται χάριν , οἱ μὲν οὐδὲν πρᾶγμα σχόντες , οἱ δὲ σωθέντες δῑ ὑμῶν . 
ἀκούω δὲ καὶ πάλαι ποτὲ ὑπὲρ τὰ Μηδικὰ αὐτοὺς τούτους Θηβαίους διαλύσασθαι πρὸς ἡμᾶς , μελλούσης μὲν ἤδη τῆς μάχης ἔσεσθαι , Κορινθίων δὲ παρατυχόντων καὶ διαλλαξάντων ἀμφοτέρους . 
νῦν δὲ δή που δικαιότερον πείθοντ’ ἂν ἡμῖν οἱ Θηβαῖοι , ὅταν πρεσβείας Λακεδαιμονίων καλούσης ἡμᾶς ἐπ’ αὐτοὺς , οὕτω προνοουμένους ὁρῶσι σφῶν ὥσθ’ ὅπως μηδὲν ἀναγκασθῶμεν κακὸν αὐτοὺς ἐργάσασθαι παρακαλεῖν καὶ λόγῳ πείθειν , ἀλλὰ μὴ τοῖς ὅπλοις βιάζεσθαι , παρὸν ἡμῖν . 
ἂν μὲν οὖν ὅπερ εἶπον πείθωνται , ταῦτα κράτιστα · ἂν δὲ μὴ προσέχωσι τὸν νοῦν , αὑτοῖς , οὐκέθ’ ἡμῖν μέμψονται . 
ἡμεῖς μὲν γὰρ καὶ μεμνημένοι τῆς συμμαχίας καὶ μὴ βουλόμενοι διαλύειν αὐτὴν φανούμεθα , ἐκεῖνοι δὲ οἱ τούτους τοὺς λογισμοὺς παρεορακότες καὶ οἱ μηδὲν φροντίζοντες , εἰ μεθ’ ὧν ἔμπροσθεν ἐτάττοντο , τούτοις νῦν ἐναντία θήσονται τὰ ὅπλα . 
μὴ τοίνυν ἃ πρὸς Θηβαίους δεῖ , λέγειν ταῦτα πρὸς ὑμᾶς ἐᾶτε τοὺς ῥήτορας , μηδ’ ἄν τις ἐγχειρῇ τὰ μὴ ὑμέτερα ὑμᾶς πείθειν , ἀνέχεσθε . 
πῶς γὰρ οὐκ ἄτοπον ἡμῶν καὶ τοὺς Θηβαίους ἐθελόντων , εἰ οἷόν τε , πεῖσαι , μὴ μόνον ἡμᾶς αὐτοὺς , ὡς οὐ χρὴ διαστῆναι , ἐὰν οἱ Θηβαῖοι καὶ μὴ βουλομένους ἐξάγωσιν ἡμᾶς , ἡμῖν ἡσυχάζειν παραινεῖν καὶ συμμάχους κρίνειν τοὺς ἀποφεύγοντας ; 
φέρε δὴ πρὸς Διὸς , εἰ ταῦτ’ εἶπον οἱ Θηβαῖοι πρὸς ἡμᾶς , ἡνίκ’ ἦλθον ἐξ ἀρχῆς , ὡς ἐὰν ἀπώσωνται τὸν πόλεμον καὶ τὸν περιεστηκότα κίνδυνον αὐτοὺς , ἐχθροὺς ὑμᾶς ποιήσονται καὶ μισήσουσιν , ἐὰν μὴ καθάπαξ αὐτοῖς ἐπιτρέψητε ἀνελεῖν τοὺς Λακεδαιμονίους καὶ τὴν Ἑλλάδα ὑφ’ αὑτοῖς ποιήσασθαι , ἔσθ’ ὅστις ἂν πονηροτέρους ἀνθρώπους ἡγήσατ’ ἂν εἶναι καὶ μᾶλλον δικαίους ἀπολωλέναι ; 
μὴ τοίνυν ἅπερ οὐκ ἂν εὕροντο ἐξ ἀρχῆς ἐπὶ τούτοις , ταῦτα ἐπ’ ἐκείνῃ τῇ προφάσει δῶμεν νῦν , ἀλλὰ πᾶν τοὐναντίον κωλύσωμεν , εἴπερ μὴ καὶ αὐτὴν ἐκείνην ἐπὶ ταῦτα δεῖ δοκεῖν πεποιῆσθαι . 
οἶμαι δὲ καὶ Θηβαίους μὴ μέχρι τοσούτου φαύλους μηδ’ ἀναισθήτους εἶναι , καίπερ ὄντας Θηβαίους , ὥστε πλείω μέμψιν ποιεῖσθαι νῦν ὑμῖν , ἐὰν κατακωλυθῶσι Λακεδαιμονίους ἀνελεῖν , ἢ χάριν τῆς αὑτῶν σωτηρίας ἀπομνημονεύειν , ἣ δῑ ὑμῶν ἔμπροσθεν αὐτοῖς ἐγένετο . 
ἡδέως δ’ ἂν ἐροίμην τοὺς ὑπὲρ τῶν Θηβαίων λέγοντας , πότερον εἶναί φασιν αὐτοὺς συμμάχους , ἢ γεγονέναι . 
εἰ μὲν γὰρ εἶναι , τί πείθουσι ποιεῖσθαι ; 
εἰ δ’ αὖ γεγονέναι , πολὺ τούτων πρότεροι Λακεδαιμόνιοι γεγόνασιν . 
ἔπειτ’ οὐδ’ εὔλογον γεγονέναι μὲν φάσκειν , πάλιν δ’ ὡς ὑπαρχούσης ἔτι τῆς συμμαχίας διαλέγεσθαι μὴ διαλύειν κελεύοντας . 
καὶ μὴν ὅτι γ’ αὐτὴν ἀπείπασθε οἶδεν ὁ τῆς νίκης ἄγγελος , ὃν μετὰ τὴν μάχην ἐλθόντα οὐδὲν ἐντιμότερον τῶν ὑπὸ τοῦ βαρβάρου πάλαι πεμπομένων ἐδέξασθε . 
ὅσοι μὲν γὰρ καὶ δάκρυσι τοὺς 
Λακεδαιμονίους ἐθρήνησαν ἀκούσαντες μεμνημένος οὐκ ἐρῶ . 
τί ποτ’ οὖν τὸ αἴτιον ; 
ἆρά γε βάσκανοι καὶ πονηροὶ τοὺς τρόπους οὕτως ὑμεῖς ἐστὲ καὶ ὑπερβεβλήκατε πάντας ἀνθρώπους πονηρίᾳ καὶ κακίᾳ ὥστε τοῖς φίλοις ἂν ἀγαθόν τι πράξωσιν ἄχθεσθαι καὶ φθονεῖν ; 
οὐκ ἔστι ταῦτα . 
χάριέν γε νὴ τὸν Δία καὶ τοῦτ’ αὐτὸ φάσκειν . 
οὐκ ἔστιν . 
ἀλλὰ τί ; 
σύμφυτόν ἐστι τῇ πόλει ταύτῃ πάλαι τὸ παρὰ πᾶσιν εὐδοκιμοῦν , ὃ οὔτε εἰς Μεγαρέας διέβη τουτουσὶ πλησιοχώρους ὄντας οὔτε εἰς τοὺς δευτέρους τοὺς μεγίστους τῶν Ἑλλήνων τουτουσὶ τοὺς νῦν ἀθλίους Λακεδαιμονίους , ἀλλ’ ἐνταῦθα καὶ ἔφυ καὶ ἤκμασεν εὐθὺς ἐξ ἀρχῆς . 
τί οὖν ἐστι τοῦτο ; 
ῥοπὴ πρὸς τοὺς ἀσθενεῖς καὶ ἔλεος τῶν ἀτυχούντων οὐ κενὸς , ἀλλὰ διαρκὴς εἰς σωτηρίαν . 
τοῦτο οὔτε μνησικακεῖν ἐᾷ τὴν πόλιν οὔτε ἐξετάζειν τίς ἐστιν ὁ δυστυχῶν , ἀλλ’ ἐπειδάν τινα αἴσθηται κακῶς πράττοντα , εὐθέως ἐπελάθετο ὧν αὐτὴ πέπονθε . 
διὸ καὶ πᾶσιν ἀνθρώποις ἱκανόν ἐστι πρὸς αὐτὴν ὥσπερ ἄλλο τι σύμβολον αὐτὸ τὸ σχῆμα τῆς ἀτυχίας . 
διὰ τοῦτο καὶ 
Θηβαίους προσήκατο καὶ Λακεδαιμονίους , ὅτε πρῶτον ἐπὶ τῶν Ἡρακλειδῶν ἔγνω δυστυχοῦντας , κατῴκτειρε . 
περὶ τοίνυν τῶν εὐεργεσιῶν , ἃς εἴποι τις ἂν ὡς ὑπῆρξαν εἰς ἡμᾶς οἱ Θηβαῖοι , τοῦτο μὲν οὐ συνεπιστρατεύσαντες 
Λακεδαιμονίοις ἐπὶ τὸν Πειραιᾶ , τοῦτο δὲ Θρασύβουλον δεξάμενοι , βλασφημήσω μὲν οὐδὲν , καὶ γὰρ ἂν μαινοίμην . 
καίτοι τινὸς ἤδη λέγοντος ἤκουσα ὡς ἄρα οὐχὶ τοῦ μὴ συνεπιστρατεῦσαι δεῖ χάριν αὐτοῖς ἔχειν μᾶλλον ἢ μέμφεσθαι , καὶ νὴ Δί’ , ἐκεῖνός γ’ ἔφη , καὶ μισεῖν ἀντὶ τῆς αἰτίας , δῑ ἣν τοῦτ’ ἐποίησαν . 
ἔφασκε γὰρ αὐτοὺς ἀποτυχόντας τοῦ διαφθεῖραι τὴν πόλιν ἡμῶν ἀγανακτεῖν . 
ἐγὼ δὲ ταῦτα μὲν τοῖς ταῦτα βουλομένοις λέγειν παρίημι · 
αὐτὸς δὲ τί φημι ; 
εἰ μὲν ἔν τινι κινδύνῳ καθεστηκότες ἦσαν οἱ Θηβαῖοι , δικαίως ταῦτ’ ἄν τις ἡμᾶς ἀνεμίμνησκεν , οὐκ ἀξιῶν συνεπιστρατεύειν ἐπὶ τὴν πόλιν αὐτῶν , ὥσπερ οὐδὲ ἐκεῖνοι πρότερον τοῖς αὐτοῖς τούτοις Λακεδαιμονίοις ἐπὶ τὴν ἡμετέραν , ὅτε φαύλως διέκειτο . 
ὑπὲρ δὲ τῆς Λακεδαιμονίων σωτηρίας ὄντος τοῦ λόγου , τί δεῖ τοῖς ἔξωθεν τούτοις παράγειν ὑμᾶς ; 
τοσούτῳ γὰρ μᾶλλον οὐ περιοπτέον αὐτοὺς ὅσῳπερ μείζων ἐστὶν αἰσχύνη , εἰ 
Θηβαῖοι μὲν οὐκ ὤκνησαν ἡμῖν φανῆναι συναλγοῦντες κακῶς πράττουσι μηδεμιᾶς παρακλήσεως αὐτοῖς παρ’ ἡμῶν ἐλθούσης , ἡμεῖς δὲ ὄντες Ἀθηναῖοι ταῖς Λακεδαιμονίων συμφοραῖς ἐπιθησόμεθα , οἳ μηδὲν εἶναι τὰ σφέτερ’ αὐτῶν χωρὶς ἡμῶν ὡμολογήκασι τῇ πρεσβείᾳ . 
καὶ μὴν οὐδ’ ἐκεῖνό γ’ εἰπεῖν κατοκνήσω , ὅτι εἰ μὴ πολλῷ , μᾶλλον δὲ τῷ παντὶ μείζους τῶν εὐεργεσιῶν τούτων ἀντειλήφασι Θηβαῖοι χάριτας παρ’ ἡμῶν , πᾶν ὀφείλομεν αὐτοῖς . 
ἀλλ’ ἔστιν ὅπως , ὦ πρὸς Διὸς , ἴσον ἢ παραπλήσιον εἶναί τῳ φαίνεται μὴ ἀκολουθῆσαι Λακεδαιμονίοις ἐμβάλλουσι καὶ Λακεδαιμονίοις ὑπὲρ τούτων ἀντιτάξασθαι ἂν , ἢ καὶ δέξασθαι τοὺς ἐκπεσόντας , ὃ κοινὸν ἅπασίν ἐστιν ἀνθρώποις , καὶ τοὺς ἐκείνων ὅπως μὴ ἐκπεσοῦνται μηδὲ ἀνάστατοι γενήσονται παρασκευάσαι ; 
ταῦτα τοίνυν ἀντ’ ἐκείνων γέγονε παρ’ ἡμῶν Θηβαίοις , καὶ Λύσανδρον ἀπεκτείναμεν καὶ τρόπαιον ἀνεστήσαμεν καὶ καθαρὰν πολεμίων τὴν Βοιωτίαν ἀπεφήναμεν . 
ἆρ’ αὐτῷ τῷ μέτρῳ τὴν εὐεργεσίαν ἀπέχουσιν ; 
ἢ κἂν εἰ ἐπ’ αὐτοῖς ἐποιησάμεθα , οὐκ ἂν εἶχον μείζω προσαιτῆσαι ; 
θαυμάζω τοίνυν , εἰ τὰ μὲν Θηβαίων φιλάνθρωπα μνημονεύσομεν , τὴν Λακεδαιμονίων δὲ γνώμην οὐδαμοῦ θήσομεν · ἣν εἰ μὴ τότ’ , ἐκεῖνοι μετρίαν εἶχον περὶ ἡμῶν , ταυτὶ τὰ ὕστερον εὐεργετήματα Θηβαίων χώραν οὐκ εἶχε . 
τοσοῦτον γὰρ ἑνὸς τούτου πάντα τὰ Θηβαίων ἥττηται , ὅσῳπερ καὶ αὐτοῖς Θηβαίοις καὶ πᾶσι τοῖς βουλομένοις τὸ ἔχειν εὖ ποιεῖν ἡμᾶς οὐχ ὑπῆρχεν ἅπαξ ἀπολωλόσι , καὶ ὅσῳ δυστυχῆσαι μὲν μᾶλλον οὐκ εἴχομεν τἀναντία οἷς Λακεδαιμονίοις ἔδοξε παθόντες , εὖ δὲ παθεῖν μειζόνως ἢ ὑπὸ 
Θηβαίων ὕστερον , πολλοὶ δεικνύουσιν ἐνόντες τρόποι . 
εἰς μὲν γὰρ ταῦτα κἂν ἄλλος τις ἴσως πόρος εὑρεθείη καὶ χωρὶς τούτων , εἰς δὲ τὸ μὴ ’κεῖνα παθεῖν Λακεδαιμονίων ἔδει πάντως διὰ τὴν ὑπάρχουσαν τότ’ αὐτοῖς τύχην · ἣν μήποτ’ ἔχειν ὤφελον . 
ἐκείνη γὰρ καὶ τὴν ἡμετέραν πόλιν εὐθενοῦσαν κατέλυσε καὶ αὐτοὺς ἐκείνους εἰς τὰς νῦν ἤγαγε συμφοράς . 
καὶ μηδεὶς οἰέσθω με τοῦτο λέγειν , ὅτι διὰ Λακεδαιμονίους ἐστὲ σῶοι · μήποτε οὕτω καλῶς πράξαιεν . 
ἀλλὰ σώζει μὲν , ὦ Ἀθηναῖοι , καὶ φυλάττει τὴν ἡμετέραν πόλιν ἡ τῶν θεῶν δικαία πρόνοια καὶ ἡ λαχοῦσα αὐτὴν ἐξ ἀρχῆς ἀγαθὴ τύχη · ὅσα δ’ ἧκεν ἐπ’ ἀνθρώπους , συνεπελάβοντό ποτε Λακεδαιμόνιοι καὶ Φωκεῖς καὶ ἄλλος τις οἶμαι , οὐ μὴν ἀλλ’ οὐκ ἐλάχιστον Λακεδαιμόνιοι , τό γε κῦρος ἔχοντες αὐτοὶ τῆς ψήφου . 
νῦν τοίνυν χρὴ τοῦτον ἐκεῖνον νομίσαι τὸν καιρὸν ἥκειν , ἐν ᾧ καθειστήκειμεν αὐτοὶ τότε , καὶ ἣν ἂν τότε γνώμην ἠξιώσαμεν τοὺς Λακεδαιμονίους ἔχειν ὑπὲρ ἡμῶν ἐπὶ τοῦ τοιούτου κινδύνου καὶ πράγματος αἰωρούμενοι , ταύτην ἐπειδὴ προειλήφαμεν , ἀνταποδῶμεν ὁμοίαν . 
ἱκέται δὲ ἡμῖν Λακεδαιμόνιοι γεγόνασιν οἱ περὶ ὑμῶν πρότερον βουλευόμενοι καὶ τοὺς Ἕλληνας συνάγοντες καὶ γῆν καὶ θάλατταν ἔχοντες , καὶ λέγουσιν ἱκετεύοντες μέτρια ὡς χρή τι καὶ αὐτοὺς ἀπολαῦσαι τῆς ὑμετέρας καλοκἀγαθίας , καὶ μὴ μόνον Θηβαίους , μηδὲ τοὺς ἄλλους Ἕλληνας ὑμᾶς , ἀλλὰ καὶ αὐτοὺς σεσωκότας ἔσεσθαι . 
εἰ δ’ οἱ ψήφοις βοηθήσαντες τότε νῦν ὅπλοις ἀνταξιοῦσιν ὑφ’ ὑμῶν σωθῆναι , τοῦτο καὶ μάλιστα δέξασθε . 
ἡ μὲν γὰρ τοῦ δικαίου τάξις τὸν αὐτὸν ἔχει λόγον , ὁ δὲ τῆς εὐεργεσίας τρόπος ἀξιώματι νικῶν τὴν ὑπερβολὴν τῆς ὑμετέρας μεγαλοψυχίας ἐνδείξεται . 
ὡς αἱ μὲν ἄλλαι χάριτες κατὰ τοὺς ὑπάρχοντας ἰσχύουσιν , ἣν δ’ ὑμεῖς Λακεδαιμονίοις ἀποδώσετε νῦν , ἐφ’ ὑμᾶς αὐτοὺς ἅπασα μεταστήσεται . 
τὸ γὰρ ψήφῳ σωθέντας πολέμῳ καὶ ὅπλοις ἀντισῶσαι , τοῦτ’ ἐστὶ τὸ ποιοῦν τὴν φιλοτιμίαν καὶ δῑ οὗ τὸ Ἀθηναίους , μὴ τῶν ἄλλων τινὰς ἀνθρώπων εἶναι διαφαίνεται . 
εἰ δὲ καὶ ὑμᾶς νῦν ψηφίζεσθαι περὶ αὐτῶν ἔδει κατὰ ταὐτὰ , οὐκ ἂν σώζουσιν ὑμῖν αὐτοὺς ἔγωγε συνήσθην , ἀλλ’ ἐκείνων τοὔργον ἔκρινον ἄν . 
καὶ μὴν καὶ Θηβαίους ὅτε ἐσώζετε , οὐχ ὅμοια ἀνθ’ ὁμοίων ἀπεδίδοτε αὐτοῖς δή που , καίτοι τηνικαῦτα μὲν οὔτε τριήρων εὐπορεῖτε οὔτε τὰ τείχη τὸν ἀναστήσοντα εἴχετέ πω , ἀλλ’ ἀφύλακτος καὶ γυμνὴ σχεδὸν ἡ πόλις ἦν · νῦν δὲ ὁρᾶτε μὲν δή που ναῦς ἐν τῷ Πειραιεῖ τοσαύτας ἀθρόας , ὁρᾶτε δὲ τὰ τείχη ταυτὶ καὶ τὴν ἄλλην ἅπασαν παρασκευὴν ᾗ πόλεμος ἐξηρτύσθαι βούλεται . 
τοσοῦτον δὲ ὑμῖν τὸ περιὸν ὥστε ἀμφοτέρους ὁμολογεῖν ὁποτέροις ἂν προσθῆσθε , ἐπὶ τούτους τὴν ῥοπὴν ἥξειν . 
οἶμαι τοίνυν μηδὲ ἐκεῖνο ἀργῶς μηδὲ ἀλόγως σκοπεῖν , ὅτι ἂν μὲν μὴ ἀνέλωσιν οἱ Θηβαῖοι παραπεσόντος καιροῦ τοὺς Λακεδαιμονίους , ἀλλ’ ἐπιεικεῖ τινι καὶ μετρίᾳ γνώμῃ μεταχειρίσωνται , Θηβαίους εὐδοκιμεῖν ἐστιν ἀνθ’ ἡμῶν . 
οὗ τί γένοιτ’ ἂν αἴσχιον ; 
ἐὰν δ’ ἐξέλωσι καθάπαξ , οὐ φαῦλόν τι καὶ τὸ τυχὸν πάθος ἔσται τῇ Ἑλλάδι μὴ εἶναι Λακεδαιμονίους · ὄντος δὲ τούτου τοιούτου , τὸ δοκεῖν ἡμᾶς αἰτίους εἶναι προσέσται · ὃ πολὺ τοῦ προτέρου μεῖζον , εἰ οἷόν τε εἰπεῖν . 
οὐ τοίνυν οὐδ’ ὅπως φείσαιντ’ ἂν αὐτῶν ὄντες Θηβαῖοι καὶ ὁτιοῦν , ἐὰν καιροῦ λάβωνται , ἔχω προσδοκῆσαι . 
τὰ γὰρ περὶ ἡμῶν δόξαντα αὐτοῖς ὅταν ἐνθυμηθῶ καὶ τὴν ψῆφον ἐκείνην τὴν καλὴν καὶ πόθεν τὸ πρῶτον διέστησαν ἀπ’ αὐτῶν , πάλαι προτεθρηνῆσθαι δεῖν νομίζω Λακεδαιμονίους , εἰ παρὰ τοιοῦτον κίνδυνον ἔλθοιεν . 
καὶ γὰρ οὐδὲ ἐκεῖνο εἰκὸς περὶ οὗ μὲν ἕτεροι προειστήκεισαν πολέμου ταύτην ἐνεγκεῖν τὴν ψῆφον , οὗ δέ γε αὐτοὶ κύριοι καὶ προστάται γεγόνασι , τοῦτον , ἐὰν ἐπ’ αὐτοῖς γένηται , μετρίως καταθήσεσθαι , ἢ μικρόν τι διαθήσειν τοὺς ὁμοῦ τι καὶ δῑ αὐτοὺς μισοῦντας Λακεδαιμονίους καὶ δῑ ἡμᾶς , ὅτι ἡμῶν τότε ἐφείσαντο . 
οὐ γὰρ ἡμᾶς μᾶλλον ἐμίσουν δῑ ἐκείνους ἢ 
’κείνους νῦν καὶ ὑπὲρ αὐτῶν καὶ δῑ ἡμᾶς . 
οὐ τοίνυν οὐδὲ φοβηθῆναί μοι δοκεῖτε ἂν εἰκότως τοὺς Λακεδαιμονίους μὴ πράγματα ἡμῖν πάλιν παράσχωσιν , ἐὰν σωθῶσιν . 
εἰ γὰρ τὰ μέγιστα δοίημεν αὐτοὺς ἐλπίζειν , οὐ δή που τοῦ · κρατῆσαί γ’ ἂν ἡμῶν μεῖζόν τι προσδοκήσειαν οὐδ’ εὔξαιντο . 
τοῦτο τοίνυν ἴσασιν ἀκριβῶς οὐδαμῶς αὐτοῖς πρότερον συνενεγκὸν , ἀλλ’ ὅτε καὶ τὴν κατὰ γῆν καὶ κατὰ θάλατταν ἡγεμονίαν παρέλαβον , τότε δὴ τὰ ἐξ ἀνθρώπων περιστάντα αὐτοὺς κακὰ , εἰς Κόρινθον , εἰς 
Βοιωτίαν , πάλιν εἰς Ἄργος , ἄνω κάτω διαθέοντας τὴν 
Ἑλλάδα καὶ φθειρομένους , μέχρι καὶ τοῦ Περσῶν βασιλέως αἰσχρῶς ἐδεήθησαν καὶ τὰ τελευταῖα μιᾷ μάχῃ πληγέντες κατηνέχθησαν . 
οἷς τοίνυν ὡς ἂν εὔξαιντο πρᾶξαι δῆλόν ἐστιν οὐ λυσιτελοῦν καὶ οἷς ἂν διὸ δεῖ πολεμεῖν ὑπάρξῃ βλάβος ἐστὶ καὶ κίνδυνος , τῷ ποτε ἐπαρθέντες οὗτοι τοιαύτῃ πραγμάτων ἀλογίᾳ δώσουσιν αὑτοὺς , ἢ περὶ τοῦ πολεμεῖν ἐθελήσουσιν , ὅταν περὶ νίκης μὴ συμφέρῃ ; 
τί δ’ ἂν ἐλπίσαντες ζητοῖεν πάλιν παραλαμβάνειν τὰς πόλεις , ἃς δεδωκυίας ἑαυτὰς οὐκ ἠδυνήθησαν κατασχεῖν ; 
οὔθ’ ἅρμα ἀναβαίνειν οἶμαι θαρρήσειεν ἄν τις τὸν κρημνὸν ὁρῶν , εἰδὼς ὡς οὐχ οἷός τέ ἐστι μένειν ἔποχος , οὔτε πραγμάτων τοσούτων ἐπιβαίνειν , ὧν ἐκπεσὼν εὐθὺς κείσεται . 
ὁ γὰρ μείζονα ἢ καθ’ αὑτὸν ὄγκον ἀναιρούμενος , κἂν παραχρῆμα ἐνέγκῃ ῥᾳδίως , μετὰ μικρὸν ἀπώλετο συσχεθείς . 
Λακεδαιμόνιοι δὲ κἀκεῖνο μέμνηνται , μεθ’ ὅσης παρασκευῆς καὶ μεθ’ ὅσης συντάξεως εἰς τὸν πρότερον πόλεμον κατέστησαν καὶ συμμάχους οὕστινας καὶ τὸ ἀξίωμα ὁποῖον ἔχοντες κατ’ ἐκείνους τοὺς χρόνους . 
καὶ οὐδὲ τοῦτο λέληθεν αὐτοὺς , ὅτι εἰ μὴ αὐτὴ περὶ αὑτὴν ἡ πόλις ἔπταισε , τοῦτο μὲν τὸν πρὸς Σικελιώτας ἐπεμβαλομένη πόλεμον , τοῦτο δὲ καὶ ἐν Αἰγὸς ποταμοῖς ἀμελείᾳ τῶν στρατηγῶν τὰς ναῦς ἀπολέσασα , οὐδ’ εἰ πάντας ἀνθρώπους παρέλαβον , πλέον οὐδ’ ὁτιοῦν ἂν αὐτοῖς ἐγένετο ἀλλ’ ἢ ἀπειπόντες ἐδέοντ’ ἂν ἡμῶν καταλῦσαι τὸν πόλεμον , ἢ τελευτῶντες κρατηθέντες ὑπήκουον ἄν . 
νυνὶ δὲ εἰς τί καὶ βλέψαντες τῶν πάντων τηλικοῦτον πρᾶγμα ἀνακινήσουσι ; 
ποίαν ἀρχήν ; 
τίνα ῥώμην ; 
ποίας προσόδους ; 
τίνα γενναῖον πολέμου πόρον ; 
οὐκ ἔστιν οὐδέν . 
μὴ δὴ φαινώμεθα , ὦ Ἀθηναῖοι , δεδοικότες ἀνθρώπους ἱκέτας . 
αἰσχρὸν γὰρ ἐάν τις ἀκούσῃ τοῦτο πρῶτον , ὅτι Ἀθηναῖοι φοβοῦνται τοὺς σωθῆναι ζητοῦντας . 
ἀλλὰ μηδὲ ἐπὶ νοῦν ἄγωμεν μήτ’ αὐτοῖς τούτοις μήτ’ ἄλλῳ μηδενὶ τῶν Ἑλλήνων ὅτι ἀρχὴν ὑπόνοιάν τινα τοιαύτην περὶ αὐτῶν ἀξιοῦμεν ἔχειν . 
μηδαμῶς . 
ἀλλὰ τί καὶ οἴεσθε ; 
οἱ Θηβαίοις οὐκ ἀνταρκέσαντες χωρὶς ἡμῶν τῷ ποτε πιστεύσαντες ἐφ’ ἡμᾶς ἥξουσι ; 
τί δὲ καὶ ζητοῦντες ; 
ἵν’ ἡμᾶς ἀνέλωσιν ; 
ἀλλ’ ὅτ’ ἔσχον καιρὸν , οὐκ ἐποίησαν τοῦτο . 
ἀλλ’ ὅτι οὐ συνήνεγκεν αὐτοῖς φεισαμένοις ; 
καὶ μὴν διὰ τοῦτό γε εἴσονται σεσωσμένοι . 
οὐκοῦν ἵν’ ἄλλως πράγματα ἔχωσιν ; 
ἀλλ’ οὐχ οὕτω μαίνονται . 
ὑπὲρ τοῦ ποτ’ οὖν ἐνοχλήσουσιν ; 
οὐ γὰρ ὑπέρ γε τοῦ μισεῖσθαι · 
ἐγὼ μὲν οὐκ ἐπινοῶ πᾶς γιγνόμενος . 
ἐπεὶ καὶ τοῦτο πῶς οὐκ ἄτοπον καὶ ὑπερφυὲς , ἀνθρώπους σωθέντας ὑφ’ ὑμῶν καὶ τυχόντας ὧν οὐκ ἂν ἤλπισαν μείζω , τούτους ἡγεῖσθαί τι φρονήσειν ἄγνωμον περὶ ἡμῶν , κἂν τὴν βασιλέως ἀρχὴν καὶ δύναμιν λάβωσιν ; 
ἔπειτα εἰ φοβησόμεθα οὓς ἂν εὖ ποιῶμεν , τίσι θαρρήσομεν ; 
οὐχ ὁρῶ . 
τὸ μὲν τοίνυν Λακεδαιμονίων , διττῆς οὔσης ἁπάσης ἀσφαλείας , ἀμφοτέρας ἔχει τὰς μερίδας . 
οὔτε γὰρ δύνανται δή που ποιεῖν ἡμᾶς κακὸν οὐδὲν οὔτ’ εἰκός ἐστι βουλήσεσθαι τούτοις γε τοῖς λογισμοῖς αὐτούς . 
σκεψώμεθα δὴ καὶ τὰ Θηβαίων , ἆρα ὁμοίως ἀδεᾶ , τοὺς Λακεδαιμονίους ἐὰν ἀνέλωσιν , ὥσπερ τὰ ἐκείνων , ἂν μὴ τοῦτο πάθωσιν . 
ἀλλὰ τίς οὐκ οἶδεν ὅτι , ἂν ἐκποδὼν γένωνται Λακεδαιμόνιοι , μετενήνεκται λοιπὸν ἐνταῦθα ὁ πόλεμος καὶ πρὸς ἡμᾶς ἤδη τοῖς Θηβαίοις ὁ λόγος γίγνεται ; 
οὐ γὰρ ἐκεῖνό γε οὐδεὶς ἡμῶν πέπεισται ὅτι νῦν ἄλλο τι ζητοῦσιν ἐκεῖνοι ἢ παρελθεῖν ἐπὶ τὴν τάξιν ἐφ’ ἧς γε ἡμεῖς καὶ Λακεδαιμόνιοι μεθ’ ἡμᾶς ἐγένοντο , οὐδ’ οὕτως ἐσμὲν εὐήθεις ὥστε ἡγεῖσθαι Θηβαίους εὐνοϊκώτερον ἡμῖν ἢ σφίσιν αὐτοῖς ἔχειν , οὐδέ γε οὕτως ἀργοὺς οὐδὲ ὑπτίους εἶναι , ὥστε ἀνῃρημένων Λακεδαιμονίων καὶ τοῦ ἡμίσεος αὐτοῖς ὑπάρχοντος εἰς τὰ πράγματα , εἶτ’ ἐγκαταλείψειν τὸ λοιπὸν ἑκόντας . 
οὐκ ἔστι ταῦτα . 
ἀλλ’ ἐμοὶ μὲν καὶ πρώην οὐκ οἶδ’ ὅστις ἀπήγγειλε διομνύμενος ὡς ἤδη καὶ τριήρεις ἐγνωκότες εἰσὶ ποιεῖσθαι καὶ εἰς τὴν θάλατταν ἐμβαίνειν . 
λέγειν γὰρ ἔφη πρὸς αὐτοὺς Ἐπαμεινώνδαν ὡς οὐδὲν ὄφελος τῶν ἐν τῇ γῇ πλεονεκτημάτων , εἰ μὴ καὶ τὴν θάλατταν δῑ αὑτῶν ἕξουσι . 
τούτοις μὲν οὖν ἔξεστι μὲν πιστεύειν , ἔξεστι δὲ μή · ἐκεῖνο μέντοι κἀγὼ σαφῶς οἶδα καὶ οὐδὲν χεῖρον ὑμεῖς ἐμοῦ , ὅτι 
Θηβαῖοι Λακεδαιμονίων κρατήσαντες ἐφ’ ἡμᾶς τρέψονται εἰ δὲ τοῦτ’ ἔσται , κινδυνεύσομεν ἢ μετὰ συμμάχων ἢ μόνοι . 
τὸ μὲν δὴ μόνους ἀπολειφθῆναι τί ἂν ὑμᾶς ἔγωγε διδάσκοιμι ποῖόν τι νομιστέον ; 
εἰ δὲ ἕξομεν συμμάχους , βελτίους οἱ νῦν παρόντες ὧν ἄν τις φῇ τότε εὑρήσειν . 
καὶ μὴν οὐδὲ τὸ σχῆμα ὅμοιον . 
τότε μὲν γὰρ ἐκεῖνοι βοηθεῖν ἡμῖν δόξουσιν , οἵτινες ποτὲ οὗτοι γενήσονται , νῦν δὲ ἡμεῖς τούτους σώζειν . 
ἐπὶ δὲ ἀμφοτέροις ἐκεῖνο λέγω · τούτους μὲν παραλαβόντες οὐκ ἀπόλλυτε ἐκείνους τοὺς τότ’ ἂν ἐλθόντας , ἔξεστι γὰρ ἀμφοτέρους ἔχειν δή που · οἷς δ’ ἂν τότε χρήσαισθε οὐκ ἔνεστιν εἰπεῖν τούτους προσέσεσθαι νῦν παροφθέντας . 
οὐ τοίνυν οὐδὲ τοὺς ἐθελήσοντας ἂν ἡμῖν ὑπηρετῆσαι τηνικαῦτα προθύμως ὁρῶ . 
ὅταν γὰρ αὐτοὶ προιέμενοι Λακεδαιμονίους φαίνησθε , ταὐτὰ χρὴ καὶ παρὰ τῶν ἄλλων ὑμῖν ἀπαντήσειν προσδοκᾶν . 
καὶ μὴν οὐδ’ ἐγκαλεῖν οὐδέσιν αὐτῶν ἕξετε . 
ὅταν γὰρ ἃ τῶνδε παρίδητε αὐτοὶ τούτοις χρῆσθε πρὸς τοὺς ἄλλους , ἐρυθριᾶν ἀποτυγχάνοντας περιγίγνεται . 
πόσῳ τοίνυν βέλτιον τὸν μὲν πόλεμον δέξασθαι , βεβαίους καὶ φανεροὺς ἔχοντας τοὺς συμμάχους , τὰ δ’ ὑμέτερ’ αὐτῶν εὖ τιθεμένους δοκεῖν τῆς ἑτέρων σωτηρίας φροντίζειν , ἢ τούτους μὲν ἡλίκους εἶπον ἐᾶσαι γενέσθαι , τὸ δὲ τούτοις χαρίσασθαι φυγεῖν , εἶθ’ ἑτέρους οἵτινες ὑμῖν τοῦτο ποιήσουσιν ὕστερον ζητεῖν , ἐὰν ἄρα τις φανῇ ; 
τοῦ μὲν τοίνυν ἐὰν Λακεδαιμονίοις προσθώμεθα μὴ διαμαρτεῖν ἡμᾶς ἐλπίδος Λακεδαιμονίοις ἡγοῦμαι δεῖν μέλειν . 
τὸ γὰρ πονηροτάτους ἀνθρώπων ἀποφανθῆναι καὶ πάντας ἐπ’ αὐτοὺς συστῆναι—ὃ γένοιτ’ ἂν , ἐάν τι νεωτερίζειν περὶ τοὺς εὐεργέτας ἐπιχειρῶσιν—ἐκείνοις , οὐχ ἡμῖν δή που διαφέρει . 
ὥστ’ εἰ ἄρα καὶ ἀρτίως ἐσφαλλόμην , κἂν παρακινήσωσί τί ποτε ὕστερον , περὶ αὐτῶν , οὐ περὶ ἡμῶν κακῶς ἔσονται βεβουλευμένοι . 
τὴν δὲ ὑπὲρ τοῦ μὴ γενέσθαι Θηβαίους ἰσχυροὺς πρόνοιαν ὑμᾶς αὐτοὺς δή που ποιεῖσθαι δεῖ · τοῦτο γὰρ ὑμῖν , οὐκέτ’ ἐκείνοις κινδυνεύεται . 
οὐ μὴν οὐδ’ ἂν συμμαχήσωμεν τοῖς Θηβαίοις , πίστιν ἐνοῦσαν καθορῶ . 
ὅταν γὰρ ἐνθυμηθῶ τίνων αὐτῶν πρότερον πρὸς Λακεδαιμονίους ὄντων τί νῦν ἐπιχειροῦσιν , τῆς γε παρ’ ὑμῶν βοηθείας εἰ καὶ μνησθήσονται τὸ παράπαν θαυμάζω . 
ποίου γὰρ τροπαίου , τίνος ἐξόδου , τίνος συλλόγου , ποίας πράξεως ἀπελείποντο 
Θηβαῖοι Λακεδαιμονίων τὸν πρότερον χρόνον ; 
τί μεῖζον ἐκείνων ἦγον ; 
οὐδὲν , πλὴν εἰ τὰ ἱερά τις εἴποι . 
εἶτα ζημίαν τὸ μὴ τέλεον τούτους ἀνελεῖν κρίναντες καὶ διὰ τοῦθ’ ἡμᾶς τοὺς πρὶν ἐχθροὺς παρακαλοῦντες , ἡμῶν τῶν ἐπὶ καιροῦ φίλων καὶ τῶν ἐκ κατασκευῆς ἀφέξονται ; 
καὶ μὴν οὐδὲ ὅμοιον Λακεδαιμονίοις τε πιστεύσαντας καὶ Θηβαίοις ἐξαπατηθῆναι · οὐδὲ γὰρ οὐδὲ τὸ τῆς συμμαχίας ἔχει σχῆμα ὅμοιον . 
Λακεδαιμονίους μὲν γὰρ σώζοντες γενναῖοί τε καὶ φιλάνθρωποι δόξετε εἶναι , Θηβαίους δ’ ἑλόμενοι πλεονεξίας ἐθέλειν εἶναι μερῖται καὶ τὴν τῆς Ἑλλάδος ἀρχὴν συγκατακτᾶσθαι . 
ἔστι δ’ ἐν μὲν χρηστῶν κοινωνίᾳ τοῖς ψευσαμένοις αἰσχύνη , ἐν δὲ πονηρῶν καὶ τοσοῦτον τοῖς ψευσθεῖσι . 
τὸ γὰρ ἐλπίδι κέρδους ἀδικεῖν διπλοῦν ἐστιν ὄνειδος , ὅταν παρὰ δόξαν ἐκβῇ τῳ . 
ταῦτα μέντοι χρὴ πόρρωθεν λογιζομένους φυλάττεσθαι τὸν τῆς ἀπάτης καὶ τὸν τῶν φόβων καιρὸν , καὶ μὴ τηνικαῦτα βουλεύεσθαι περὶ αὐτῶν ἡνίκα οὐδ’ αὐτὸ τοῦτο ἕξετε , μηδὲ ἀκριβῶς αὐτὰ βουληθῆναι μαθεῖν , ἀλλ’ ἕως ἔξεστι προϊδέσθαι καὶ τοὺς Λακεδαιμονίους ὥσπερ προβόλους διατηρῆσαι , τὸ τοῦ βασιλέως σοφὸν κρίναντας , ὃς ἐν τοῖς τελευταίοις τοῦ πολέμου διῆγεν ὑμᾶς ἐπ’ ἀνίσων , τὴν αὑτῷ συμφέρουσαν εὔνοιαν νέμων ἀεὶ τοῖς ἥττοσιν . 
ᾔδει γὰρ , οἶμαι , πολὺ βέλτιον ὂν μετὰ τῶν ἑτέρων ἀεὶ τοὺς ἰσχυροτέρους κακοῦν ἀπὸ τοῦ παρείκοντος ἢ καθάπαξ εἰς ἀγῶνα καταστῆναι πρὸς τοὺς τὸ ὅλον κατορθώσαντας . 
ἃ μὲν τοίνυν οἱ μηδετέροις οἰόμενοι δεῖν βοηθεῖν εἴποιεν ἂν , ταῦτα πρὸς τοὺς ὑπὲρ τῶν Θηβαίων λέγοντας ὑπαρχέτω μοι · ἃ δ’ οἱ τοὺς Θηβαίους ἑλέσθαι κελεύοντες ἁμαρτάνουσι , ταῦτα πάλιν πρὸς ἐκείνους οἳ μηδετέροις βοηθεῖν ἀξιοῦσι . 
δεῖ μὲν γὰρ ἔξω δή που πραγμάτων τὴν πόλιν εἶναι καὶ ταραχῆς , οὐδ’ ἐγὼ φήσαιμ’ ἂν ἄλλως ἔσται δὲ οὐδαμῶς , ἐὰν ἐπασκήσητε τοὺς Θηβαίους . 
εἰ δὲ τοῦτο φυλαττόμεθα , ἀνισωτέον τούσδε πρὸς οὓς ἀσχολήσονται . 
εἰ γὰρ αὐτοὶ μὲν Θηβαίοις μὴ βοηθήσομεν , τούτους δὲ προησόμεθα , οὐχ ὁρῶ τὸ τούτων κέρδος , ἀλλὰ καὶ τοῖς Θηβαίοις ἄμεινον ἴσως ἢ μηδετέροις ἐπαμῦναι . 
εἰ μὲν γὰρ συμμάχους δεῖ καὶ φίλους ἀμέμπτους ἔχειν αὐτοὺς , μηδὲν ἐλλίπωμεν · εἰ δὲ τοῦτο φεύγομεν , μὴ ποιήσωμεν ἀμφότερα , καὶ τὰ τούτων ἄπορα καὶ τἀκείνων ἐχθρὰ , ἀλλ’ ὑπάρχοντος τοῦ μὴ κοινωνεῖν Θηβαίοις τῆς πλεονεξίας καὶ τὸ παῦσαι τοὺς αὐτοὺς τούτους προσαναλάβωμεν · εἰ δὲ μὴ , οὔτε τούτοις πλέον οὐδὲν τῆς ἡμετέρας καλοκἀγαθίας οὔτε ἡμῖν τῆς ἐκείνων πλεονεξίας . 
ἔσται δὲ ἡμῖν καὶ περὶ τούτων ἀμελῶς καὶ πρὸς τοὺς ἑτέρους οὐκ οἰκείως βεβουλευμένον · κληρονομήσουσι δὲ Θηβαῖοι μὲν τῶν ἄθλων , ἡμεῖς δὲ τῆς αἰσχύνης · ἣν εἰ δεῖ πάντως ὑπομεῖναι , βέλτιον μὴ κενὴν , ἀλλ’ ἐπὶ τῷ λαβεῖν , τὴν αὐτήν γε οὖσαν . 
ἔπειτα καὶ ὑπνηλὸν ἴσως δόξει τοιούτων πραγμάτων ἀπολειφθῆναι τὴν πόλιν , καὶ ὥσπερ σέριφον ἤ τιν’ ἄλλην οὖσαν τῶν ἀγαπητῶς αὐτῶν σωζομένων ἐκ μέσου στῆναι . 
τὸ μὲν γὰρ τὴν γενναιοτέραν καὶ βελτίω τάξιν ἑλέσθαι καὶ νοῦν ἔχον ἐστὶν , ὦ Ἀθηναῖοι ; 
καὶ ἔντιμον , τὸ δ’ ἐξαναχωρῆσαι καὶ φυγεῖν καθάπαξ τὰ πράγματα , τοῦτ’ ἀργίας ἤδη καὶ νωθρότητος , οὐ σοφίας οὐδὲ σεμνότητος ἔχει τάξιν οὐδεμιᾶς . 
ἀλλ’ οὐκ οἴεσθε , ὦ Ἀθηναῖοι , τοῦτό γε κἂν Αἰγινήτας τουτουσὶ γνῶναι καὶ Μεγαρέας , μηδ’ ἑτέροις ἐνοχλεῖν μηδ’ ἐμπίπτειν εἰς πράγματα ; 
ἀλλ’ ὑμῖν τοῦτο οὐκ ἔνεστι λογίζεσθαι . 
οὐ γὰρ ἐᾷ τὰ τρόπαια οὐδ’ αἱ τῶν πατέρων πράξεις , οὐδ’ ἃς Ἴωσι δεηθεῖσιν ἔπεμψαν ἐκεῖνοι τριήρεις , αἳ τοὺς πολλοὺς καὶ λαμπροὺς κατὰ γῆν καὶ κατὰ θάλατταν ἀγῶνας ἐνίκησαν , δῑ οὓς ἡ πόλις ἡμῶν τοσοῦτον ἑαυτὴν ὑπερῆρεν ὅσονπερ πρὸ τοῦ τὰς ἄλλας . 
ἄξιον τοίνυν κἀκεῖνο ἐπὶ πᾶσιν ἐξετάσαι , ποτέροις συνηθέστερον ὑμῖν καὶ μᾶλλον πάτριον συντάττεσθαι , πότερόν ποτε Θηβαίοις , ἢ Λακεδαιμονίοις . 
ἀποβλέψατε δὴ εἰς τὰ τρόπαια τὰ τῶν πατέρων αὐτὰ ταῦτα καὶ τὰς ναυμαχίας , τὴν ἐπ’ Ἀρτεμισίῳ , τὴν ἐν Σαλαμῖνι , τὴν μάχην τὴν Πλαταιᾶσι , τοὐπίγραμμα τοῦ Μαραθῶνι τροπαίου . 
ὅταν δὲ εἰς ταῦτα ἀποβλέψαι κελεύσω , εἰς ταυτηνὶ τὴν ἀκρόπολιν ἀποβλέψαι κελεύω καὶ τὸν Παρθενῶνα καὶ τὰ λάφυρα , ἃ μεθ’ ὧν ἐκτησάμεθα οὐχ ὅσιον προέσθαι νῦν οὐδὲ συνεξελεῖν τούτοις ἐφ’ οὓς τότε κοινωνοὺς εἴχομεν . 
φέρε δὴ , κεκάκωται μὲν ἡ Ἑλλὰς , βασιλεὺς δ’ ὅπως ἔχει γνώμης ἐπὶ τοῦ πολέμου καθαρῶς ἔδειξε , Θηβαῖοι δ’ ὑπὲρ ἀρχῆς βουλεύονται , ταύτῃ δ’ , ἡμᾶς ἐναντιωσομένους πάντες ἴσασιν , ὑπάρχει δ’ αὐτοῖς πρὸς τὸν βάρβαρον εὐεργεσία καὶ πίστις παλαιά · ἂν οὖν ἢ τῶν Θηβαίων διὰ ταῦτα καλούντων θαρρούντως , ἢ καὶ αὐτὸς αὑτῷ σύμβουλος γενόμενος στρατιὰν ἔχων ἀφίκηται πάλιν δεῦρο ὁ βάρβαρος , οὐκ ἄμεινον σώους εἶναι 
Λακεδαιμονίους καὶ ἀποκεῖσθαι πρὸς τοιοῦτον καιρὸν καὶ τοιαύτην ἀνάγκην , ἀλλὰ μὴ τὸ τοῦ Λακεδαιμονίου συμβεβηκὸς ὑπάρχειν , ἑτερόφθαλμον τὴν Ἑλλάδα ; 
τοῦτο γάρ τις αὐτῶν εἰπεῖν λέγεται πρὸς Θηβαίους ὑπὲρ ἡμῶν , ὅτε ἀναιρεῖν ἡμᾶς ἐκέλευον . 
πολλὰ τοίνυν με ὕπεισι καὶ παλαιὰ καὶ μεγάλα , ἃ κοινὰ ταῖς πόλεσι πρὸς ἀλλήλας ὑπάρχει χωρὶς τῆς ἐπὶ τὸν βάρβαρον συστάσεως · οἷον 
Ἡρακλεῖ μυστηρίων μετάδοσις πρώτῳ ξένων , καὶ ὡς ἀπῆλθεν ἐξ ἀνθρώπων , τιμαὶ παρὰ πρώτοις ἡμῖν αἱ αὐταὶ τοῖς θεοῖς , καὶ τῶν ἐκείνου παίδων καταφυγὴ δεῦρο , καὶ ὑμῶν προστασία καὶ μάχη πρὸς Εὐρυσθέα , τὸν ἐλαύνοντ’ αὐτοὺς , καὶ τὰ τελευταῖα , Κίμωνος εἰς Ἰθώμην ἄφιξις καὶ Τυρταίου πρὸ Κίμωνος εἰς Σπάρτην . 
πάλιν αὖ τυράννων καταλύσεις παρὰ τούτων καὶ τὰ πρὸς Ἀλκμαιωνίδας οἰκεῖα καὶ μυρία τοιαῦτα ὕπεισί με . 
ἀλλὰ ταῦτα μὲν ἐξαριθμεῖσθαι καὶ καταλέγειν οὔτ’ εὔπορον οὔτ’ ἴσως ἐν δυνατῷ · εἰ δέ τις , ὦ ἄνδρες Ἀθηναῖοι , μεταξὺ νυνί πως εἰσδραμὼν ἀγγείλειεν ὑμῖν ὅτι τοῦ Μαραθῶνι τροπαίου τοὐπίγραμμα ἐκκεκόλαπται , θορυβησάντων δὲ τὸν αὐτόχειρα δείξειε , κᾆτα ἐκεῖνος φαίη τὸ Λακεδαιμονίων μόνον ἐξαληλιφέναι μέρος , τὸ δὲ λοιπὸν εἶναι σῶον καὶ φανερὸν , χαλεπῶς οἶδ’ ὅτι καὶ δυσχερῶς οὐδὲν ἧττον ἔχοιτ’ ἄν . 
μὴ τοίνυν ἂν μέν τις τοὔνομα τὸ Λακεδαιμονίων ἐξαλείψῃ τοῦ τροπαίου , πικρῶς καὶ χαλεπῶς ἔχειν οἴεσθε δεῖν , αὐτοὺς δὲ συνεξέλητε Θηβαίοις , ἐκ τῆς Ἑλλάδος οὔσης τῆς ἐπιγραφῆς , ἀλλὰ λογίζεσθε εἰ παρῆν τὰ πράγματα εἰς τοιοῦτον καιρὸν , ὥστε Θηβαίους κεκρατηκότας αὐτῶν μεθ’ ὑμῶν παντελῶς γνώμην προτεθεικέναι περὶ αὐτῶν , τίν’ ἂν ψῆφον ἔθεσθε . 
ἆρά γε ἀπολλύναι ; 
καὶ τίς τῶν σφόδρα ἑτοίμως ψηφισαμένων αὐτό γε τοῦτο ὁμολογήσειεν ἄν ; 
ἀλλὰ σώζειν ὥσπερ ὑμᾶς ἐκεῖνοι πρότερον ; 
πῶς οὖν συναναιρήσετε νῦν τοὺς αὐτοὺς τούτους ; 
φέρε , ἐὰν δὲ συμβῇ τοῦτ’ αὐτὸ ὃ λέγω , καὶ προσθῆσθε μὲν τοῖς Θηβαίοις , συλλόγου δὲ γενομένου κελεύωσιν ὑμᾶς ἀποφήνασθαι τί χρὴ τοὺς Λακεδαιμονίους ποιεῖν ἢ νῦν ἢ ὕστερον , ἡνίκ’ ἂν μηδὲν ὅλως ἐκείνοις ἐνῇ , τί ἐρεῖτε , ὦ ἄνδρες Ἀθηνᾶιοι ; 
καὶ τίνα γνώμην οἴσετε ; 
ἀναιρεῖν οἷς ὑμᾶς οὐκ ἔδοξεν ; 
ἀλλ’ ἐᾶν σώους ; 
εἶθ’ ὑπὲρ ὧν ἂν ψήφου δεηθῶσι , τὴν σώζουσαν θήσεσθε δικαίως , τούτους ὅτ’ ἐν τοῖς ὅπλοις ἐστὶ τὸ διατηρῆσαι , συνεξελεῖν μᾶλλον αἱρήσεσθε ; 
οὐκ ἂν παρέλθοιμι τὸ τῶν Ἀργείων ἐκείνων , ὑπὲρ ὧν τὸ παλαιὸν ἐξήλθετε εἰς Βοιωτίαν ταυτηνὶ καὶ οὐκ ἐπετρέψατε Θηβαίοις τούτοις οὐδὲν ἀγνωμονῆσαι περαιτέρω τοῦ καιροῦ , καίπερ ἠδικημένους τὴν ἀρχὴν εἰδότες . 
ἃ καὶ Λακεδαιμόνιοι σαφῶς ἐπιστάμενοι παρακαλοῦντες ἥκουσι νῦν ὑμᾶς ἐπὶ τοὺς αὐτοὺς τούτους , οὐχ ὑπὲρ ἑπτὰ νεκρῶν αὑτῶν , ἀλλὰ πάντων τῶν λοιπῶν τῆς σωτηρίας , ὥσπερ ἐξ ἐκείνου λοιπὸν ὀφειλομένων ἀμφοῖν τούτοιν , Θηβαίους μὲν ὑβρίζειν , ὑμᾶς δὲ κωλύειν . 
κεφάλαιον δ’ εἰπὼν καὶ δὴ πέπαυμαι . 
ἔχετε , ὦ Ἀθηναῖοι , Λακεδαιμονίους , ὃ πάλαι προὐθυμεῖσθε , ὑπὸ χεῖρα παρόντας καὶ περίεστι τῇ πόλει δίκην εἰληφυίᾳ δόξαν φιλανθρωπίας προσλαβεῖν , ἐὰν ἐθέλητε · οὗ τί γένοιτ’ ἂν ἥδιον ; 
ἢ καὶ τοῦ τιμωρήσασθαι καὶ τοῦ σῶσαι τοὺς προσκρούσαντας κυρίους ὑπὸ τῆς τύχης γεγονέναι ; 
πρὸς ταῦτα βουλεύσασθε ἃ χρή . 
ὡς εἰ μὲν ἐγκαταλειφθέντες ὑφ’ ὑμῶν οὐκ ἀνθέξουσι , πράγματος οὐ μετρίου δόξετε αἴτιοι γεγενῆσθαι · εἰ δὲ καὶ καθ’ αὑτοὺς ἀνοίσουσιν , ἄμεινον ἐφ’ ὑμᾶς ἐλθεῖν τοὔνομα , ὁμοῦ καὶ χάριν ἐκ Λακεδαιμονίων καὶ μνήμην πρὸς ἁπάντων ἔχον διηνεκῆ . 
Λευκτρικὸς β# (ὑπὲρ Θηβαίων πρῶτος) οἶμαι μὲν , ὦ Ἀθηναῖοι , μὴ τήμερον πρῶτον περὶ τῆς 
Θηβαίων συμμαχίας ὑμᾶς βουλεύεσθαι μηδ’ ἐξ ὧν ἂν ἡμεῖς εἴπωμεν , ἀλλ’ εἴ τι κἀγὼ μέμνημαι , πολλοῖς πρότερον χρόνοις τῆς νυνὶ πρεσβείας ὑπάρχειν ἐσκεμμένους . 
ἐπεὶ δ’ εὐπορήκασιν ὅμως Λακεδαιμόνιοι ὑπὲρ αὐτῶν ἐρούντων εὐπρεπῶς , φέρε κἀγὼ τούτοις ἃ σύνοιδα συνείπω , τοσοῦτον ἐλάττω τὴν ὑπὲρ τούτων σπουδὴν ποιησάμενος τῆς τῶν ἑτέρων περὶ οὓς ᾕρηνται , ὅσῳπερ πλείω τὴν ὑπὲρ ὑμῶν . 
ἀναμνῆσαι δ’ ὑμᾶς πρῶτον βούλομαι , ὅτε 
Φοιβίδας ἠγγέλθη τὴν Καδμείαν κατειληφὼς—ὁ δὲ 
Φοιβίδας ἐστί μοι Λακεδαιμόνιοι—πῶς , ὦ Ἀθηναῖοι , διετέθητε καὶ τίνα γνώμην ἔσχετε . 
ἆρ’ ἣν νῦν κελεύουσί τινες ὑμᾶς λαβεῖν , τὴν τοῦ κοινωνεῖν Λακεδαιμονίοις καὶ μετέχειν τοιαύτης ἀγνωμοσύνης καὶ πλεονεξίας , ἢ πολὺ τοὐναντίον κἀκείνους πονηροτάτους ἀνθρώπων ἐκρίνετε καὶ τοῖς Θηβαίοις συνήσθεσθε καὶ συνηλγεῖτε , καὶ δίκην λαβεῖν ἐγγενέσθαι συνεύχεσθε ; 
νῦν τοίνυν ὁ καιρὸς οὗτος ἀφῖκται , ἄξιος μὲν τῆς ὑμετέρας , ὦ Ἀθηναῖοι , δικαίας γνώμης , ἄξιος δὲ τῆς Θηβαίων σπουδῆς , ἣν ἔσχον ἐλευθερῶσαι τὴν πατρίδα . 
εἰ μὲν οὖν οὕτως ἀτόπως ἔχετε ὥστ’ εὔχεσθαι μὲν ταῦτα , παρόντα δ’ ὁρῶντες προδοῦναι καὶ καταλιπεῖν , οὐκ Ἀθηναίων ἔργον , ἀλλ’ οὐκ οἶδ’ ὅτων εἴπω πεπόνθατε . 
οὐδένα γὰρ τῶν πάντων νομίζω τοσαύτης ἐμπληξίας καὶ ἀλογίας μεστὸν εἶναι ὅντινα ὧν εὔξατο αὑτῷ παρόντων τἀναντία ποιεῖν . 
εἰ δὲ τοῦτο μὲν οὐδ’ ἂν μανεὶς οὐδεὶς πάθοι , οὐδὲ λυποῖτο ὅτι αὐτῷ τι κατὰ γνώμην ἐξέβη , χάριν δ’ ἂν ἔχοι δή που τῇ τύχῃ καὶ τῷ καιρῷ , τί λοιπὸν ἢ μετὰ τῶν ἅπερ ἠβούλεσθε κατωρθωκότων εἶναι , καὶ ταῦτα καλούντων ὑμᾶς καὶ τὴν ἐπὶ τοῖς πεπραγμένοις φιλοτιμίαν ὑμῖν προστιθέντων . 
οἱ γὰρ , εἰ μὴ βοηθήσεθ’ ὑμεῖς , οὐδὲν ὧν κατωρθώκασιν εἶναι πλέον αὑτοῖς κρίνοντες , δῑ ὧν περὶ τοῦ μέλλοντος δέονται , διὰ τούτων τὴν ἐφ’ οἷς κεκρατήκασι δόξαν ἐφ’ ὑμᾶς ἄγουσιν . 
ἐγὼ δὲ μάλιστα μὲν ἠβουλόμην ἂν ὑμᾶς καὶ τῆς μάχης αὐτῆς μετεσχηκέναι · οὐδενὸς γὰρ καλλίονος ἔργου κεκοινωνηκότες ἦτ’ ἂν οὐδὲ ἐφ’ ᾧ μᾶλλον ἂν εἴχετε σεμνύνεσθαι δικαίως · ἡγοῦμαι δὲ καὶ τὸ νῦν εἰς δέον τρόπον τινὰ ἀπηντηκέναι . 
ὁρῶ γὰρ τοὺς μὲν κινδύνους ἐλάττους γεγονότας , τὴν φιλοτιμίαν δ’ οὐ φαυλοτέραν οὖσαν ὑμῖν . 
τὸ μὲν γὰρ ἐξ ἀρχῆς δεηθῆναι τοὺς Θηβαίους οὐδὲν ἦν θαυμαστὸν , τὸ δ’ εὐτυχηκότας , καὶ ταῦτα ὧν οὐκ ἂν ἤλπισαν μείζω , μηδὲν μᾶλλον ἀπηλλάχθαι τοῦ χρῄζειν ὑμῶν , τοῦτο καὶ μέγα καὶ καλὸν καὶ σφόδρα ἐμοὶ γοῦν ἡδομένῳ γέγονεν . 
οὐκ ὀκνήσω δὲ εἰπεῖν ὅτι μοι καὶ βέλτιον φαίνεται μετὰ τὴν κλῆσιν βοηθεῖν αὐτοῖς ἤπερ ἀκλήτους . 
ἐκείνως μὲν γὰρ κἂν εἶχον ἴσως εἰπεῖν ὕστερον ὡς οὐκ ἐδέονθ’ ὑμῶν , αὐτοὶ δὲ παρόντες καὶ μηδὲν ἧττον τῶν ἠτυχηκότων τεθεραπευκότες ὑμᾶς οὐ δή που δύναιντ’ ἄν ποτ’ ἔξαρνοι γενέσθαι περὶ ὧν ὑφ’ αὑτῶν ἐξελεγχόμενοι φανοῦνται . 
λέγουσι δέ τινες Θηβαίους ἀναισθήτους εἶναι , καὶ ἴσως ἀληθῆ λέγουσι κατ’ ἄλλο τι · ὃ δ’ ἀεὶ κοινὸν ἅπασιν ὡς εἰπεῖν ἐστιν ἁμάρτημα , τοῦτ’ οὐ πεπόνθασιν , ἀλλὰ καὶ τῶν σφόδρα εὖ φρονεῖν πεπιστευμένων ἐξισταμένων ὅταν τι παρ’ ἐλπίδας εὐτυχήσωσιν , αὐτοὶ μετὰ νίκην τοσαύτην πόρρω τούτου γεγόνασιν . 
οἳ γὰρ ἐφ’ ὑμᾶς ἥκουσι καὶ ἴσασιν ὅτι οὐδ’ ἂν δεκάκις νικήσωσι Λακεδαιμονίους , οὐδέν ἐστι πλέον αὐτοῖς ἕως ἂν ἀπῆτε ὑμεῖς , πῶς οὐκ εὖ φρονοῦσι ; 
καὶ μὴν οὐδὲ Λακεδαιμόνιοι μέμψιν δικαίαν ὑμῖν ἕξουσιν , ἂν ἀντιλάβησθε τῶν πραγμάτων τοῖς Θηβαίοις . 
ἐνθυμείσθων γὰρ ἅ ποτε αὐτοὶ περὶ Αἰγίνης καὶ Ποτιδαίας ἔγνωσαν · κἂν ἐπ’ ἀληθείας ἐθέλωσι σκοπεῖν , εἴσονται σφίσιν αὐτοῖς οὐκ ἐνὸν ἄλλως εἰπεῖν οὐδ’ ἑτέραν ψῆφον ἐνεγκεῖν ἢ ὡς οὐκ ἐατέον ἐστὶν ὑμῖν αὐτοὺς οὐδ’ ἀνετέον . 
ἐκεῖνοι μὲν γὰρ ὅ τι τῶν πάντων ἠδίκηντο ὑφ’ ἡμῶν ἐπ’ ἐκείνων τῶν χρόνων οὐκ ἂν ἔχοιεν οὐδέπω καὶ νῦν δεῖξαι οὐδὲ καταιτιάσασθαι . 
ἠξίουν δ’ ἡμᾶς Αἴγιναν αὐτόνομον ἀφιέναι καὶ Ποτιδαίας ἀπανίστασθαι , παραπλήσια οἷς νῦν Θηβαίοις ἐπέταττε 
Κλεόμβροτος . 
ἴστε γὰρ δή που τοῦθ’ ὅτι οὐδέν ἐστιν εὐπροσωπότερον Λακεδαιμονίων πλεονεκτεῖν ζητούντων . 
τότε προστάται τῶν Ἑλλήνων , τότε δεινοὶ κήδεσθαι τῆς ἐλευθερίας , ὅταν τι παρασπάσασθαι βούλωνται . 
ὡς δ’ οὐκ ἠνεσχόμεθ’ οὐδ’ ὑπηκούομεν , εὖ ποιοῦντες , ὦ Ἀθηναῖοι , καὶ τὸ τῆς πόλεως φρόνημα σώζοντες , οὕτως ἤδη πάντας ὅσους οἷοί τε ἦσαν παραλαβόντες πόλεμον ἐξήνεγκαν , μικρὰ μὲν τῶν ὅρκων καὶ τῶν ξυνθηκῶν φροντίσαντες , ἃς ὅθ’ εἵλομεν Εὔβοιαν ἐποιήσαντο πρὸς ἡμᾶς , μικρὰ δὲ τῶν τροπαίων καὶ τῶν ναυμαχιῶν , ὧν τίς ἂν ᾠήθη ποτὲ , ἕως ἂν ὦσι , μεμνημένοι καὶ μικρόν τι παρὰ γνώμην πράξειν αὐτοὺς τῇ ἡμετέρᾳ πόλει ; 
ἐφρόντισαν δὲ οὐδὲν οὐδὲ τῆς προκλήσεως ἣν προὐκαλούμεθ’ αὐτοὺς λόγῳ δοῦναι καὶ λαβεῖν τὰ δίκαια περὶ τῶν διαφορῶν . 
ἀλλὰ ταῦτα πάντα εὐχερῶς ἀνελόντες καὶ ἐν οὐδενὶ θέντες εἰσβολὰς μὲν ἐτησίους καὶ φθορὰν τῆς χώρας ἀπέραντον σιωπῶ καὶ τοὺς καθ’ ἕκαστον ἀγῶνας , ἀλλ’ ἐκένωσαν μὲν ἡμῶν τοὺς καταλόγους , ἀπέστησαν δὲ τοὺς συμμάχους τοὺς πολλοὺς , τοὺς δὲ βίᾳ προσηγάγοντο , ἕως ἐψίλωσαν τὴν πόλιν . 
τελευτῶντες δὲ παρείλοντο μὲν τὴν σιτοπομπίαν , ἐλάβοντο δὲ τὰς ναῦς , τὰ δὲ τείχη κατέσκαψαν ταῖς ἡμετέραις αὐτῶν χερσὶν , ὦ Ζεῦ . 
ταῦτ’ οὖν ὅτ’ ἀντ’ Αἰγινητῶν καὶ τοῦ πολιορκεῖν 
Ποτίδαιαν ἔκριναν παθεῖν ἡμᾶς , τί φαῖεν ἂν αὐτοὺς δεῖν ἀντὶ τοῦ τὴν Καδμείαν κατασχεῖν εἴσω παρελθόντας ἐν εἰρήνῃ καὶ συνθήκαις ταῖς χρησταῖς ταύταις , ὦ γῆ καὶ θεοὶ καὶ δίκαι , αἷς , ἵν’ ἐξ ἑτέρων εἰς ἕτερον ἔλθω , ἀλλ’ ἐῶ τό γε νῦν τοῦτο . 
ἀλλ’ ὅτι γε αὐτονόμους μὲν ἐκείνους εἶναι δεῖν τότε γνόντες , ταῦτα δ’ ἐπειδήπερ οὐ συνεχωρήσατε ποιήσαντες τὴν πόλιν , οὐδ’ ὁτιοῦν ἕξουσιν εἰπεῖν αὐτοὶ νῦν εἰ τοιαῦτ’ ἀγνωμονήσαντες περὶ Θηβαίους καὶ τοιαύτης ἀδικίας ἄρξαντες δώσουσι μὲν ἐκείνοις , δώσουσι δ’ ὑμῖν δίκην , ἐκ τούτων ἡγοῦμαι δείκνυσθαι . 
οὐδὲ γὰρ οὐδ’ ἴσον τοὺς δεῖνας ἀφεστηκότας προσάγεσθαι , ἢ τοὺς δεῖνας οἷς αὐτός τις χρῆσθαι κελεύειν νόμοις , καὶ τὴν 
Θηβαίων ἀκρόπολιν καταλαβόντας ἔχειν βίᾳ παρὰ τὰς συνθήκας , εἰ δεῖ τὸ μεῖζον εἰπεῖν , τὰς ἑαυτῶν . 
ἴστε γὰρ δή που τοῦθ’ ὅτι οὐχ ἡμεῖς οὐδὲ Θηβαῖοι τὴν ἀρχὴν ἐκινήσαμεν , οὐδ’ ἐσπουδάσαμεν περὶ τούτων , ἀλλ’ ἐκεῖνοι βασιλέα προσλαβόντες ἡμᾶς ἐβιάσαντο , καὶ οὕτως συνεχωρήσαμεν . 
θαυμάζω τοίνυν εἰ τοῖς ἄλλοις τὰ αὑτῶν πράττειν ἀνάγκην προσθέντες , αὐτοὶ τηλικαῦτα καὶ τοιαῦτα περιεργασάμενοι βοήθειαν αἰτήσουσιν , οὐ δίκην ὑφέξουσι . 
νὴ Δί’ ἀλλ’ ἤδη δεδώκασιν αὐτάρκη , καὶ σύνηθες τῇ πόλει μὴ μνησικακεῖν , καὶ τοιοῦτοί τινες πρὸς τὸ δίκαιον ἀπαντῶσι λόγοι , πρὸς οὓς ἐγὼ ταῦθ’ ἥδιστ’ ἂν εἴποιμι · 
εἰ τοὐναντίον ἦν , καὶ οἱ Θηβαῖοι παρόντες ἐφαίνοντο ἐπὶ τοὺς Λακεδαιμονίους τότε πρῶτον , μὴ ἐπὶ τούτους ἐκεῖνοι , τί ἂν εἶπον οἱ τοῖς Λακεδαιμονίοις κελεύοντες βοηθεῖν ; 
οὐχ ὡς ἠδίκηνται καὶ δεῖ διὰ τοῦτο μετ’ αὐτῶν γίγνεσθαι ; 
οἶδ’ ἐγὼ μεθ’ ὅσης καὶ ἡλίκης κραυγῆς τοῦτ’ ἂν ἐλέγετο . 
εἰ τοίνυν [εἰ μὲν] προηδίκηντο , ταῦτ’ ἂν προὐβάλοντο καὶ διὰ ταῦτ’ ἂν ἔδει βοηθεῖν , ἐπεὶ δ’ ἀδικοῦντες ἑώρανται , διὰ τὸ μὴ δεῖν μνησικακεῖν ὁμοίως βοηθήσομεν ; 
καὶ πότε καὶ μετὰ Θηβαίων ἐσόμεθα , ἢ πόθεν , ὦ Ἀθηναῖοι , τὸν ἐξετασμὸν τοῦ ποτέρους δεῖ ἑλέσθαι ποιησόμεθα , εἰ μηδὲν ὧν πεποιήκασι θήσομεν εἰς λόγον ; 
οὐ γὰρ δὴ κλήρῳ γε κελεύσομεν αὐτοὺς διακριθῆναι , ἀλλ’ ὁποτέροις ἂν τὰ πεπραγμένα , οἶμαι , προσάγῃ , τούτοις , ἐὰν ἃ χρὴ ποιῶμεν , βοηθήσομεν . 
ἀλλὰ μὴν πρός γε τὸ οὐ χρὴ μνησικακεῖν καὶ δεδώκασιν ἤδη Λακεδαιμόνιοι δίκην , εἴ γε ἦν ἀληθὲς θάτερον , συνέφασκον ἀμφότερα . 
τί δὴ λέγω ; 
οὐδέπω πάρεισιν , ὦ Ἀθηναῖοι , Λακεδαιμόνιοι . 
πόθεν ; 
εἰς ἅ ποτε ἡμᾶς ἤγαγον ; 
πολλὰ πάθοιεν ἂν , εἰ μέλλουσιν εἰς τοῦθ’ ἥξειν . 
ἑνὸς γὰρ μέρος τοῦ πολέμου τοῦ τότε [ἡμέρα καὶ καιρὸς] , λέγω τοῦ Σικελικοῦ , πλείω κακὰ καὶ πράγματα ἡμῖν ἤνεγκεν ἢ Λακεδαιμονίοις ἃ νῦν ἀποδύρονται . 
ἢ πρὸς τί βούλεσθε ἐκείνων ταῦτ’ ἐξετάσομεν ; 
πότερον πρὸς τὰς ναυμαχίας ἃς τοσαύτας ἠτυχήσαμεν , ἢ πρὸς τὰς ἐν τῇ γῇ μάχας , ἢ πρὸς τὸν τῶν τριήρων ἐμπρησμὸν , ἢ πρὸς τὴν ἀναχώρησιν τὴν πανώλεθρον ; 
ἀλλὰ μὰ τὸν Δία καὶ τοὺς θεοὺς οὐκ οἶδα εἰ ἄδακρυς ταῦτα διεξιὼν ἀρκέσω . 
τί οὖν οἱ νῦν ταπεινοὶ Λακεδαιμόνιοι , τηλικαύτης καὶ τοσαύτης συμφορᾶς περιεχούσης τὴν πόλιν ; 
ἆρά γε ἀποχρῆν ἔκριναν ; 
πάντας μὲν οὖν ἀνθρώπους συνίστασαν τότε ἐπ’ αὐτὴν , Τισσαφέρνην , Κῦρον , τὰς Φοινίσσας τριήρεις , τοὺς βασιλέως δούλους , τοὺς Ἕλληνας ἅπαντας , ἕως ἅπαντα διελθόντες ἐν Αἰγὸς ποταμοῖς παρεστήσαντο τὸ ναυτικὸν ἡμῶν . 
καὶ τοῦ τοιούτου πάθους συμβάντος τῇ πόλει πῶς ἐποίησαν ; 
καταλαβόντες τὸν εἴσπλουν εἶργον τὰ πλοῖα τοῦ Πειραιῶς · καὶ δὴ λιμὸς ἦν . 
οὐδὲ τοῦτ’ ἀπέχρη , ἀλλ’ ἐχομένων μὲν τῶν νήσων , ἐχομένων δὲ τῶν ἄλλων ἁπάντων κτημάτων , μεθεστηκότων δ’ οἰκετῶν , πορθουμένης δὲ τῆς χώρας ὑπὸ τῶν ἐν Δεκελείᾳ , τοῦ δὲ ἐδάφους ὄντος λοιποῦ τῇ πόλει , τοσοῦτον ἀπέσχον τοῦ βοηθεῖν ἂν ἐθελῆσαι , εἴ τις ἠδίκει , ὥστε συμβάσεως ἡμᾶς οὐκ ἠξίωσαν ἐν τοσούτοις κακοῖς , ἀλλὰ καὶ τοὺς πρέσβεις τοὺς ἐλθόντας ὡς αὐτοὺς παρ’ ἡμῶν πρότερον μὲν ἀπράκτους καθάπαξ ἀπέπεμψαν , τελευτῶντες δ’ ἐπὶ τοσοῦτον κατέσχον , ἕως πλήρη νεκρῶν ἐποίησαν τὴν πόλιν , καὶ ταύτην ἐπιθήκην κακῶν προσεξετίσαμεν αὐτοῖς . 
τηνικαῦτα δ’ ἐσπένδοντο ἐπὶ τῷ προσθεῖναί τι κακὸν , ἐπὶ τῷ παραδοῦναι μὲν ἡμᾶς αὐτοῖς τὰς ὑπολοίπους ναῦς , κατασκάψαι δὲ αὐτοχειρίᾳ τὰ τείχη . 
τάχ’ ἂν οὖν τις τοῦτ’ αὐτὸ μνησικακεῖν εἶναι φήσειε , τὸ ταῦτ’ ἐξετάζειν ἀκριβῶς , τὸ δ’ ἐστὶ πᾶν τοὐναντίον ἐκ τούτων ὅτι μὴ μνησικακοῦμεν δεικνύμενον . 
διὰ τί ; 
ὅτι οὐδέπω πεπονθότων ἅπερ ἡμεῖς τῶν Λακεδαιμονίων οὐδὲ εἰς ἴσον ἡκόντων οὐκ ἔστιν εἰπεῖν ὡς αὐτάρκη δίκην εἰλήφαμεν . 
εἰ δὲ μηδέπω τὴν ἱκανὴν ἔχομεν , τὸ δοκεῖν μνησικακεῖν ἐκφεύγομεν , ἂν ἐπεξίωμεν αὐτοῖς . 
ἐγὼ γὰρ ὅστις μὲν τῶν δικαίων τετυχηκὼς , εἶτ’ ἔχεται τῶν ἐγκλημάτων ὑπὲρ τοῦ προσεξεργάσασθαί τι κακὸν , τοῦτον μὲν πέρα τοῦ καιροῦ παρωξύνθαι νομίζω καὶ τὸ ὑπερβάλλον τῆς ἀξίας μνησικακεῖν καλῶ · ὅστις δὲ οὐδέπω τετύχηκε τῆς προσηκούσης , ἐὰν ὅπως τεύξεται ζητῇ , τούτῳ οὔτ’ ἂν νεμεσῆσαί τινα ἡγοῦμαι δικαίως οὔτ’ ἐπενεγκεῖν ἔχω τοῦτο τὸ ῥῆμα . 
εἰ γὰρ τοὺς τὰ δίκαια λαβεῖν βουλομένους μνησικακεῖν φήσομεν , τί κωλύει τοὺς ὑπάρχοντας τοῦ κακουργεῖν ὡς γενναίους θαυμάζειν ; 
ἢ καὶ τοὺς ἐν τοῖς δικαστηρίοις ἐπεξιόντας τοῖς ἀδικήσασι μνησικακεῖν νομίσωμεν ; 
οἷς καὶ μείζονα ἢ καθ’ ἃ πεπόνθασι δέδοται παρὰ τῶν νόμων εἰς τιμωρίας λόγον . 
ἀλλ’ ἕτερόν ἐστιν , οἶμαι , μεμνῆσθαί τινα ὧν πέπονθε καὶ μνησικακεῖν · ἄμφω δὲ ταῦτα τῷ μέτρῳ διορίζεται . 
ὁ δ’ ὑπομνήσας ὑμᾶς τῶν τοῖς Θηβαίοις ἡμαρτημένων μαθέτω οὐκ εἰς ἴσον λόγον παρών . 
πρῶτον μὲν γὰρ , οὐκ οἶδα δ’ ὅ τι πρῶτον εἴπω πολλῶν ὄντων , εἴ τις ἔροιτό με , τοῖς Θηβαίοις ἂν προσθῆσθε , ἀντὶ τοῦ καὶ διὰ τί τοῖς Λακεδαιμονίοις πολεμεῖν ἔγνωτε ; 
οὔθ’ ὑπὲρ τῶν ἰδίων ἂν φαίην οὔθ’ ὑπὲρ ὧν ἠδίκησάν ποτε τὴν πόλιν ἡμῶν , ἀλλ’ ἐπειδὴ δικαιότερα ἡμῖν ἐφαίνοντο λέγοντες οἱ Θηβαῖοι περὶ τοῦ νῦν πολέμου συνεστηκότος αὐτοῖς , διὰ τοῦτο τούτους , φαίην ἂν , εἱλόμεθα . 
πόθεν οὖν ἐξέβην ἐπὶ τὴν ἐξέτασιν τῶν ἐπὶ τοῦ 
Δεκελεικοῦ πολέμου πεπραγμένων τοῖς Λακεδαιμονίοις ; 
ἐκ τοῦ βούλεσθαι τοῦθ’ ὑμῖν ἐπιδεῖξαι , ὅτι αὐτοὶ Λακεδαιμόνιοι διὰ πολλῷ φαυλότερα ἐγκλήματα εἰς πολὺ μείζω κακὰ τῶν νῦν αὐτοῖς ὄντων ἤγαγον ἡμᾶς . 
τί οὖν ἐνταῦθα ἡ Θηβαίων κατηγορία βούλεται , οὓς εἰ καὶ τότε ἠδίκουν , νῦν οὐ προετέον δῑ ἃς εἶπον αἰτίας ; 
καὶ μὴν εἰ δεῖ τι καὶ περὶ τῶν τότ’ εἰπεῖν διὰ πλειόνων μικρὰ , οὐκ ἐξαιροῦμαι μὲν ἔγωγε Θηβαίους οὐδ’ ἀναμαρτήτους εἴποιμ’ ἂν εἶναι καθάπαξ , οὐχ οὕτως οὔτ’ ἐπιλήσμων οὔτ’ ἀναίσχυντός εἰμι , πρὸς δὲ τὰ τῶν Λακεδαιμονίων κρίνων ἐκείνους , τοῦθ’ ὃ ἐγὼ φεύγω παραιτουμένους ὑπὲρ αὑτῶν εὑρίσκω . 
ὅταν γὰρ μὴ παρὰ μικρὸν ὑπερβάλωσιν αὐτοὶ , πῶς οὐχ ὃ θαυμαστὸν εἰπεῖν δοκῶ ποιοῦσι ; 
πάντες γὰρ δή που τοῦτ’ ἴστε , ὅτι οὐ Θηβαῖοι Λακεδαιμονίους ἔχοντες ἐπολέμουν ἡμῖν τότε , ἀλλὰ Λακεδαιμόνιοι Θηβαίους . 
τί δὴ τοῦτο δύναται ; 
ἐγὼ νομίζω τοὺς μὲν ἵν’ ἄρχωσιν αὐτοὶ καὶ δυναστεύωσι πολεμοῦντας πλεονεξίας ἐπιθυμίᾳ τοῦτο ποιεῖν καὶ φθόνῳ νὴ Δία τῷ πρὸς τοὺς ὑπάρχοντας προστάτας , τοὺς δ’ ἀκολουθοῦντας καὶ μετέχοντας κοινωνεῖν μὲν οὐ δικαίου πράγματος , δικαίῳ δ’ ἑτέρῳ περιστέλλειν τὴν μέμψιν , τῷ πιστοὺς εἶναι τοῖς ἡγουμένοις . 
εἰ δ’ ὀρθῶς τοῦτο νομίζω , εὑρίσκω τοὺς μὲν ὀργῆς , τοὺς δ’ ἐπαίνου κριθέντας ἂν ἀξίους ἐκ τῶν αὐτῶν , οἶδα δ’ ὅτι εἰ Λακεδαιμόνιοι τὰ αὑτῶν πράττειν ἤθελον , οὔτ’ ἂν ὀργὴ Κορινθίων οὔτ’ ἂν μέμψις Μεγαρέων οὔτε Θηβαίων ἄνοια οὐδὲν ἂν ἴσχυσεν , οὐδ’ ἂν προσέλαβε τῷ μίσει δύναμιν τοῦ ποιῆσαι κακῶς ποτε τὴν πόλιν . 
νῦν δ’ , οἶμαι , δυσμένεια καὶ φθόνος καὶ ἀπιστία συνήθης τὸ κινῆσαν 
Λακεδαιμονίους ἦν ἐφ’ ἡμᾶς · τἄλλα δὲ πάντα ἅτε ὄντες δεινοὶ προφάσεις οὐκ ἀώρους προὐβάλοντο . 
ἔδειξαν δ’ οὐχ ἥκιστα ἐπὶ τῶν τειχῶν μετὰ τὸν πόλεμον τὸν πρὸς τὸν βάρβαρον εὐθέως . 
ἢ καὶ τότε Θηβαῖοι πέμπειν ἐκέλευον αὐτοὺς τοὺς κωλύσοντας αὐτὰ στῆναι ; 
εἶτ’ ἐγὼ Φλιασίους ἢ τοὺς δεῖνας τῶν ἐπὶ τοῦ πολέμου κακῶν αἰτιῶμαι , καὶ τούτοις ἀνατιθῶ τὰς πράξεις , ἀλλ’ οὐ τοῖς ἐφ’ ἡμᾶς τούτοις χρησαμένοις , ἵν’ αὐτοὶ τῆς Ἑλλάδος ἄρχωσιν ; 
ἢ καὶ Φαρνάβαζον , ἢ Πισσούθνην αἰτιάσωμαι τῶν βαρβάρων , ἀλλ’ οὐ τὸν κύριον τῶν ὅλων βασιλέα ; 
καὶ τίς πώποτε τοῖς δούλοις ἀνέθηκεν ὅσ’ ἂν κελευόμενοι ποιῶσιν , ἀλλ’ οὐ τοῖς ἄγουσιν αὐτοὺς ἐπὶ ταῦτα δεσπόταις ; 
πρὸς τῷ τοίνυν μὴ τὴν ἴσην μέμψιν ἀμφοτέροις ὀφείλεσθαι τῶν τότε ἔργων , ἃ κοινά τις αὐτοῖς φησιν εἶναι , πρόσεστι πρὸς μὲν Λακεδαιμονίους πολλὰ καὶ ἄλλα ὕστερον ἡμῖν ὑπεναντία καὶ δύσκολα πραχθῆναι , πρὸς δὲ Θηβαίους μηδὲν μετ’ ἐκεῖνα . 
ὥστ’ εἴ τις ἰσχυρίζεται τῇ τότε κοινωνίᾳ τάδε προσθεὶς , ἐπὶ τοὺς Λακεδαιμονίους εὑρήσει ῥέποντα τὰ ἐγκλήματα , καὶ τοσούτῳ πλεονεκτοῦντας αὐτοὺς , ὅσῳ οὐκ ἔθ’ οἱ Θηβαῖοι μετεσχήκασιν . 
ἄνευ δὲ τούτων τε καὶ τῶν ἔμπροσθεν τοιαύτην ἔσχηκε τὴν τάξιν τὸ πρᾶγμα ὥστε Θηβαίους μὲν , εἰ καὶ πλέον εἶχον τῶν ἀδικημάτων , λελυκέναι πάντα ταῖς τελευταίαις εὐεργεσίαις , Λακεδαιμονίους δ’ , εἰ καὶ μηδὲν ἄλλο ἠδικήκεσαν , ὧν γ’ ἐπὶ τοῖς τυράννοις ἐποίησαν τὴν πόλιν τὴν ἐσχάτην ὀφείλειν δίκην , καὶ πολὺ μᾶλλον δεῖν Θηβαίους ὧν συνέπραξαν ἡμῖν εὖ ποιεῖν ἢ Λακεδαιμονίους δῑ ἐκεῖνα μισεῖν ὧν τούσδε κοινωνοὺς ἔσχον . 
τὸ δὲ πάντων ἰσχυρότατον , τοῖς μὲν ὧν πρὸς ἡμᾶς ἠγνωμόνησαν μέμψις ἐστὶ μόνη τοῖς Θηβαίοις , τοῖς δὲ πρὸς ταύτῃ μείζων καὶ ὧν ἐπὶ τούτους ἀδίκως ἦλθον τοὺς αὐτῶν ποτε συμμάχους . 
ὥστ’ εἰ μηδετέροις ἐκείνων μνησικακεῖν δεῖ , τοῖς γε δή που Θηβαίοις διὰ ταῦτα βοηθεῖν ἄξιον . 
εἰ δὲ δεῖ παρὰ πάντα εἰπεῖν τὸ γνωριμώτατον , οὐκ ἐξεταστέον ἡμῖν ἔτι 
Θηβαίους , πάλαι γὰρ ἔδει πρὸ τῆς συμμαχίας . 
νῦν δ’ ὑπὲρ ἧς ἄν τις ταῦτ’ ἐξήτασε , γεγονυῖα ὑπάρχει πολλοῖς πρότερον χρόνοις . 
καὶ τίς ἔσθ’ ἡ κραυγὴ καὶ ἡ πολλὴ ψῆφος , ἣν εἷς μὲν Θηβαίων ἤνεγκεν ἀνήρ ; 
εἰ δὲ δὴ καὶ τὰ μάλιστα πᾶσι συνεδόκει , τότ’ ἔδει προφέρειν ὅτε πρῶτον ὑμῶν ἦλθον εἰς χρείαν . 
τότε γὰρ δήπουθεν ἐγγυτέρω τῶν ἐγκλημάτων ἦσαν . 
καὶ ἔγωγε ἡδέως ἂν ἐροίμην τοὺς ὑπὲρ τῶν Λακεδαιμονίων νῦν διατεινομένους , τίνα γνώμην εἶχον τότε καὶ τί ποτ’ αὐτοῖς ἐδόκει , ὅτ’ ἐξῄεσαν μὲν ἐκ 
Πελοποννήσου Λακεδαιμόνιοι σωφρονιοῦντες , ὡς ἔφασκον , τοὺς Θηβαίους , ἐπειδήπερ οὐ συνεστρατεύσαντο αὐτοῖς ἐπὶ τὸν Πειραιᾶ , ἀλλὰ καὶ τοὺς ἐκπεσόντας ἡμῶν ὑπὸ τῶν τυράννων ὑπεδέξαντο , ἧκον δὲ Θηβαῖοι δεῦρο καλοῦντες ὑμᾶς , καὶ ἐδέοντο μὴ περιοφθῆναι , κύριοι δ’ ἦτε καὶ προέσθαι καὶ μὴ , τί τότε ἐφρόνουν οἱ νῦν μετὰ 
Λακεδαιμονίων ὄντες ; 
εἰ μὲν γὰρ προέσθαι καὶ παριδεῖν τοὺς Θηβαίους ᾤοντο δεῖν , οὐκ ἂν ἔπεισαν ἃ ἐγίγνωσκον · 
εἰ δὲ δέξασθαι καὶ χρήσασθαι συμμάχοις , τί νῦν προφέρουσιν αὐτοῖς ὧν ὅτε καιρὸς ἦν οὐκ ἐμέμνηντο ; 
καὶ μὴν εἰ μὲν οὐκ ἦσαν ὁμογνώμονες ὑμῖν , οὐκ ἐπιεικῶν ἔργον ἐποίουν πολιτῶν , οὐδὲ Θηβαίων μόνον , ἀλλὰ καὶ ὑμῶν ἀντιδίκων · εἰ δ’ ἦσαν σύμψηφοι , καὶ παρὰ τὴν αὑτῶν ἐξελέγχονται νῦν λέγοντες γνώμην , οὐ μόνον παρὰ τὴν ὑμετέραν . 
σκαιοὺς τοίνυν καὶ ἀναιδεῖς ἐγὼ μὲν οὐκ ἂν αὐτοὺς προσείποιμι , προσειπὼν δέ τις οὐκ ἂν ἁμάρτοι θατέρου , σκαιοὺς μὲν , εἰ μετεστρόφασι τὴν τάξιν , καὶ ὅτ’ ἔδει ταῦτ’ ἐξελέγχειν καὶ κατηγορεῖν , σιωπήσαντες , νῦν διδάσκουσιν , ὅτε εἰ καὶ τότ’ εἰρήκεσαν , ἡσυχάζειν λοιπὸν ἥρμοττεν · ἀναιδεῖς δὲ , εἰ καὶ τότ’ εἰπόντες ἡττήθησαν καὶ περὶ τῶν αὐτῶν πάλιν ὕστερον τοῦ καιροῦ βιάζονται . 
εἰ μὲν γὰρ ἐπείσθητε ὑπὸ Θηβαίων ἱκανῶς τότε ἐν τοῖς λόγοις ὡς οὐ κοινῇ τὸν ἀνδραποδισμὸν ἤνεγκαν , πῶς ἄξιον περὶ τούτων νῦν ἀκούειν , ἃ τότε αὐτοῖς ἀπολυομένοις συνέθεσθε ; 
εἰ δὲ τοῦτο μὲν οὐκ ἐπιστεύσατε , τῷ δ’ ὕστερον εὔνων πειραθῆναι παρὰ τὴν χρείαν οὕτως ἔσχετε γνώμης ὥστε καὶ περὶ ἐκείνων οὐκ ἔχοντες μεταπεισθῆναι διὰ τὴν μετὰ ταῦτ’ οἰκειότητα καὶ πίστιν βοηθεῖν αὐτοῖς , τοῦ χάριν νῦν καταλείψετε τοὺς αὐτοὺς τούτους , ὅτ’ ἐξ ἁπάντων προθυμότερον στῆναι μετ’ αὐτῶν δεῖ ; 
πρῶτον μὲν γὰρ οὐχ ὅμοιον , ὦ ἄνδρες Ἀθηναῖοι , συμμάχους ὑπάρχοντας καὶ φίλους καθαρῶς γεγενημένους εὖ ποιεῖν , ἢ πρὶν εἰς ταύτην τὴν τάξιν καταστῆναι . 
ἔπειτα εἰ τόθ’ ὑμᾶς ἐκίνει τὰ Θηβαίων εὐεργετήματα καὶ δῑ ἐκεῖνα κινδυνεύειν ᾤεσθε δεῖν ὑπὲρ αὐτῶν , νῦν ἐκεῖνά θ’ ὑπάρχει καὶ τὰ παρ’ ὑμῶν εἰς ἐκείνους γέγονεν . 
εἶτα καὶ πάνδεινον , ὅτε μὲν οὔτε τριήρεις εἴχομεν οὔτε τείχη οὔθ’ ὅλως ἀνενηνόχειμεν ἐκ τῆς πολλῆς καὶ συνεχοῦς ταλαιπωρίας , τότε μὲν κηδομένους αὐτῶν φανῆναι καὶ μὴ περιιδεῖν , νῦν δ’ ὅτε ἐπανελήλυθε καλῶς ποιοῦσα εἰς τὰ πράγματα ἡ πόλις καὶ ἀνέρρωται , μὴ μόνον τὸ βοηθῆσαι φυγεῖν , ἀλλὰ καὶ πόλεμον ἄρασθαι πρὸς αὐτοὺς , μηδὲν ἔχοντας μέμψασθαι , καὶ πλείω νῦν λόγον τῆς Λακεδαιμονίων ἀσφαλείας ἢ τῆς ἡμετέρας αὐτῶν τότε ποιήσασθαι , ὥσπερ ἂν εἴ τις νοσῶν μὲν καὶ ἀρρώστως ἔχων προθυμοῖτο τοὺς φίλους ὠφελεῖν , ὅτε μηδ’ ἔξω τῆς οἰκίας βαδίζειν οἷόν τ’ ἐστὶν αὐτῷ , ῥαΐσας δὲ καὶ λαβὼν δύναμιν , εἶτα παίοι καὶ ἄγχοι καὶ πατάττοι τοὺς αὐτοὺς τούτους ἀντὶ τοῦ βοηθεῖν ἐφ’ ἑτέρους . 
ὡς δ’ εἰπεῖν κεφάλαιον , μὴ προσδέξασθαι μὲν συμμάχους Θηβαίους μηδὲ κοινωνοῖς χρήσασθαι γνώμης κρίσις ἦν , δεξαμένους δὲ καὶ ποιησαμένους , εἶτ’ ἐγκαταλιπεῖν ἀποπληξίας δόξει πέρας εἶναι . 
οὐ γὰρ ὁ μὴ σώσας ὃν οὐχ ἡγεῖτ’ ἄξιον ἠδίκηκεν , ἀλλ’ ὁ προστὰς μὲν ὡς εὔνους , πάλιν δὲ κακῶς ποιῶν ἐκ μεταβολῆς . 
καινότατον δ’ ἔσται πάντων , εἰ πολεμίους μὲν γεγονότας καὶ ὅτε εἴχομεν ἐγκαλεῖν , προσίεσθαι τοὺς Θηβαίους ἔγνωμεν καὶ συμμάχους ἐποιησάμεθα , ἐπειδὴ δὲ σύμμαχοι γεγόνασι , τῶν ἐξ ἀρχῆς δυσκόλων φανούμεθα μεμνημένοι καὶ πολεμίους πάλιν ποιησόμεθα , οἷόνπερ τρόπον τότ’ ἐκ πολεμίων συμμάχους . 
τῶν μὲν τοίνυν εἰς δικαστήριον ἐρχομένων ἀμφισβητησίμων λύσις καὶ πέρας ἐστὶν ἡ ψῆφος , τῶν δ’ ἐφ’ ὑμᾶς τὸν δῆμον τί ποτ’ ἄν τις φήσειεν ἄλλο πλὴν τὰ ψηφίσματα ; 
οὐκοῦν ἐν τούτοις βοηθεῖν Θηβαίοις γέγραπται . 
εἶθ’ οὓς ἤδη πεποιήμεθα συμμάχους καὶ περὶ ὧν ἐφθάσαμεν ἐγνωκότες τί χρὴ ποιεῖν , τούτους ἐξ ἀρχῆς δοκιμάζομεν ; 
ὥσπερ εἰ καὶ τήμερον κρίναντες χρῆσθαι συμμάχοις αὐτοῖς , εἶτα τῇ ὑστεραίᾳ σκοποῖμεν πάλιν εἰ δεῖ ποιεῖν αὐτὸ τοῦθ’ ὃ βεβουλεύμεθα , ἢ καὶ νὴ Δία τήμερον εὐθὺς κρίναντες , εἶτα πάλιν ἐπ’ αὐτῷ τούτῳ σκοποῖμεν εἰ δεῖ . 
ἔστιν ἀκούειν τῶν πρεσβυτέρων ὡς Θετταλοί ποτε δεῦρ’ ἐλθόντες ἱππεῖς κατὰ συμμαχίαν μετέστησαν παρὰ τὴν μάχην ὡς τοὺς Λακεδαιμονίους . 
μὴ τοίνυν νομίσητε τηλικοῦτον εἶναι κατηγόρημα τὸ πρὶν συναγωνίσασθαι μετατάξασθαι , ἡλίκον τὸ πολλῶν τισι καὶ μεγάλων ἀγώνων κεκοινωνηκότας , εἶτ’ ἐναντία θέσθαι τὰ ὅπλα ῥᾳδίως , ἵν’ οὕτως ἐάσω τὸ κατὰ Θετταλοὺς καὶ Ἀθηναίους οὐ φαῦλον διάφορον . 
οὐ γὰρ ἀμνημονεῖν γε φήσομεν οὔτε τῆς ἐν Ἁλιάρτῳ μάχης , ἣν ἐνικῶμεν κοινῇ Λακεδαιμονίους , οὔτε τῆς ὕστερον ἐν Κορίνθῳ τῆς μεγάλης ἐκείνης , οὔτε τῆς πρὸς Ἀγησίλαον πρὸς Κορωνείᾳ , τάς τε ἄλλας σιωπῶ , καταλέξαι γὰρ ἴσως ἁπάσας οὐ ῥᾴδιον . 
νὴ Δία , τὸ γὰρ τοῦ βασιλέως σοφὸν , ὃς διῆγεν ἡμᾶς ἐπ’ ἀνίσων ἐπὶ τοῦ μεγάλου πολέμου . 
καὶ τί μεῖζον τῆς ἀπιστίας ἔχοι τις ἂν εἰπεῖν δεῖγμα ἢ τὸ φίλον μὲν μηδετέροις φάσκοντα , ἐχθρὸν δ’ ἀμφοτέροις , καὶ μηδὲν μᾶλλον τοὺς ἀνθεστηκότας μισεῖν ἢ μεθ’ ὧν ἦν ἑκάστοτε ; 
τούτου μὲν ἕνεκα κἂν τὰς ἐπιορκίας ἐκείνου ζηλοῖμεν καὶ τἄλλα ὅσα ἐκείνῳ διεσπούδασται κακὰ , ἀλλὰ μὴ τῶν αἰσχρῶν ᾖ , μᾶλλον δ’ ὅλως ἄτοπον , ὄντας Ἀθηναίους τὰ τοῦ Πέρσου πονηρεύματα μιμεῖσθαι . 
οὐδὲ γὰρ οὐδ’ ὁμοίως περὶ τῆς Ἑλλάδος ὑμῖν τε κἀκείνῳ βουλευτέον ἐστὶν , ἀλλ’ ἐκείνῳ μὲν ὡς ἐχθρῷ καὶ μισοῦντι , ὑμῖν δ’ ὡς ἄρχουσι καὶ προστάταις . 
οἶμαι τοίνυν μηδ’ ἄλλως ἔχειν λόγον χρηστὸν μηδὲ τῆς ἐπωνυμίας ταύτης ἄξιον χείρους φανῆναι Θηβαίων . 
εἰ γὰρ οἱ μὲν καίπερ εὐτυχηκότες οὐκ ἀπολείπουσιν ἡμᾶς , ἀλλ’ ἐμμένουσι ταῖς ὑπαρχούσαις πίστεσιν , ὑμεῖς δ’ οὐ φροντιεῖτε προϊέμενοι καὶ καταλιπόντες ἐκείνους , καὶ ταῦτα καλούμενοι , πῶς οὐχ ὃ μηδὲ λέγειν δεῖ συμβήσεται ; 
οὐ μὴν οὐδ’ ἐκεῖνο καλὸν , βελτίους ὑμᾶς ὑπὸ Θηβαίων ὑπειλῆφθαι ἤπερ ὑφ’ ὑμῶν αὐτῶν ἀποφανθῆναι . 
τὸ γὰρ ὡς μεμνημένους τῶν δικαίων καὶ φυλάττοντας τὰ πιστὰ καλούντων ἐκείνων μήθ’ ὑπακοῦσαι καὶ τοῖς ἑτέροις αὑτοὺς δοῦναι , πῶς ἂν εἴη τὴν αἰσχύνην ταύτην ἐκπεφευγός ; 
ἄξιον δ’ ἐξετάσαι πῶς ποτε ἔχετε αὐτοὶ πρὸς τοὺς ἀφισταμένους τῶν συμμάχων . 
ἆρά γε πράως καὶ μετρίως ; 
οὐκ ἂν φαῖεν οἱ πεπειραμένοι . 
εὑρεθήσονται γὰρ τῶν ἐκ προφανοῦς ἐχθρῶν πολὺ μείζω δίκην δεδωκότες αὐτῶν ἔνιοι , καὶ τοῦτο οὐδ’ ἂν εἷς ὑμῖν ἐπιτιμήσειεν οὐδὲ μέμψαιτο δικαίως . 
ὅλως μὲν γὰρ οὐκ ἔστι φέρειν ἀδικούμενον , τὸ δ’ ὑφ’ ὧν ἥκιστα ἐχρῆν ἀπαραίτητον τὴν ὀργὴν παρίστησι . 
μὴ τοίνυν ἃ τοῖς ἄλλοις δίκαια ὡρίσατε , αὐτοὶ ταῦτα ὑπερβαίνοντες φανῆτε , ἀλλὰ λογίζεσθε ὅτι ἐκείνων μέν τισι καὶ πρόφασίς τις ὕπεστι δῑ ἣν τύχοιεν ἄν ποτε συγγνώμης , οἷον μείζους εἶναι τοὺς φόρους , ἐλαύνεσθαι , παρεκλέγειν ἰδίᾳ τινὰς αὐτοὺς , τὰ τοιαῦτα , ἐφ’ ὑμῶν δ’ οὐδ’ ἂν εἷς εἴποι τοιοῦτον οὐδὲν , οὐδέ γε ἔχοιτ’ ἂν αὐτοί . 
πῶς οὖν οὐχ ὑπερβολὴν δεῖ τινα πίστεως εἶναι ; 
οὐ γὰρ δή που γενναῖόν γ’ εἶναι φήσομεν μέχρι τούτου τισὶ συμπράττειν μέχρι ἄν τι χρηστὸν πράξωσι , τηνικαῦτα δ’ ἐχθροὺς γίγνεσθαι μεταβάλλοντας αὐτοὺς ὥσπερ ἠδικημένους . 
ὅλως μὲν γὰρ τὸ ἐγκαταλιπεῖν τοὺς φίλους , ἐάν τε ἀτυχοῦντας ἐάν τε εὖ πράττοντας , τῆς αὐτῆς αἰσχύνης ἐστὶν ὄνομα · ἔπειτα τοσούτῳ χεῖρον ἐμοὶ γοῦν δοκεῖ καὶ πονηρότερον τὸ τοῖς εὐτυχοῦσιν ἀπίστους εἶναι , ὅσῳπερ οἱ μὲν τοὺς ἐν ταῖς συμφοραῖς προϊέμενοι κἂν ἀδυναμίαν εἰπεῖν ἔχοιεν , δῑ ἣν οὐχ οἷοί τ’ εἰσὶν αὐτοὺς ἐξελέσθαι , οἱ δὲ τοῖς εὖ πράττουσι δυσμεναίνοντες φθόνου καὶ βασκανίας καὶ οὐδεμιᾶς πολιτικῆς αἰτίας δόξαν σχοῖεν ἂν λοιπήν · ὃ πάνθ’ ὑπεραίρει τὰ ἐξ ἀνθρώπων ὀνείδη . 
ὥσπερ γὰρ , οἶμαι , κυβερνήτῃ παρὰ μὲν τὸν χειμῶνα καὶ τὸν σκηπτὸν ἀφέντι τὴν ναῦν συγγνώμη , οὐρίᾳ δὲ παρὸν πλεῖν προεμένῳ κατηγόρημα καὶ μέμψις ἄφυκτός ἐστιν , οὕτω καὶ ἐπὶ τῶν τοιούτων αἱ μὲν δυσκολίαι τῶν καιρῶν ἀπολογίας ἐνδιδόασι τοῖς ἀφεστηκόσιν , αἱ δ’ ἐν ταῖς εὐτυχίαις ἀγνωμοσύναι σαφῆ καὶ καθαρὰν τὴν μέμψιν ἐργάζονται . 
ἔπειτ’ ἔμοιγε οὐδὲ ἀνοητότερον οὐδὲν φαίνεται ἢ τὸ τῶν μὲν πόνων καὶ τῶν κακῶν κοινωνεῖν ἐθέλειν τοῖς δεομένοις , ὅταν δ’ ὁ τοῦ κομίζεσθαι τοὺς καρποὺς καιρὸς ἔλθῃ , τότε ἄλλους μεθ’ ὅτων τις πάλιν ταλαιπωρήσεται ζητεῖν . 
πρὸς δὲ οὐδ’ ὁρῶ τὸ πέρας . 
εἰ γὰρ τοὺς μὲν κρατουμένους ἀεὶ προσδεξόμεθα , ἐπειδὰν δὲ καταστήσωμεν αὐτοὺς οὗ βουλόμεθα , αὖθις τοὺς ἐκείνων ἐχθροὺς αἱρησόμεθα , ἀεὶ τοῦθ’ ὃ σπουδάζομεν λύσομεν , ὥσθ’ ἡμῖν ἐκ πολέμου πόλεμος φύσεται . 
τί οὖν ἔτι καὶ δεῖ κινδυνεύειν , εἰ τότ’ οὐχ ἕξομεν τὸ ἆθλον ὅταν κτησάμεθα ; 
ἀλλὰ νὴ Δία ταυτὶ μὲν σαφῆ , ἀδεὲς δὲ ἄλλως συναναλαβεῖν Λακεδαιμονίοις τὴν δύναμιν καὶ φόβον οὐδ’ ὁντινοῦν ἔχει . 
ἀλλ’ ἔγωγε , καὶ μηδεὶς ἐκπλαγῇ πρὸς τὴν ὑπερβολὴν , οὐκ ὀκνήσαιμ’ ἂν φῆσαι πολὺ μᾶλλον δεδιέναι Λακεδαιμονίους τῆς αὑτῶν κυρίους ὄντας ἢ Θηβαίους τῆς Ἑλλάδος . 
οὗτοι μὲν γὰρ οὐδ’ ἂν ἔχοντες τὴν ἀρχὴν φυλάξαι μοι δοκοῦσιν , ἐλάττους ὄντες τῶν πραγμάτων , ἀλλ’ ἐν ἀκαρεῖ τοῦ χρόνου ῥᾳδίως ἂν πάλιν οἷοίπερ ἦσαν γενέσθαι , ἐκεῖνοι δ’ ἕως ἂν καὶ ἡντινοῦν ἀφορμὴν ἔχωσιν , οὐ χαλεπῶς ἄν μοι δοκοῦσι κατὰ μικρὸν αὐξηθῆναι , ἐπεὶ καὶ τὸ παλαιὸν ἐκ μικρῶν κομιδῆ καὶ φαύλων πολισμάτων ὁρμηθέντες , Βοιοῦ καὶ Κυτινίου καὶ Ἐρινεοῦ , καὶ οὐδένων ὄντες σεμνότεροι , ἀλλὰ καὶ ἀγαπητῶς ἐλθόντες οὗ νῦν οἰκοῦσι , δῑ ἡμῶν πρῶτον μὲν Πελοποννήσου τὰς δύο μοίρας ἔσχον , Μεσσήνην ἀνελόντες , ἔπειτα πάσης τῆς Ἑλλάδος ἦρξαν δυνάμεως κατὰ μικρὸν εὐπορήσαντες . 
ἀλλ’ ὦ μάτην δεδιὼς , ἡ χάρις αὐτοὺς , ἣν ὀφείλουσι τῆς βοηθείας ἡμῖν , μετριωτέρους ποιήσει , φαίη τις ἄν . 
χάρις δέ ἐστι τίς ἣν ἀνθρώπων ἴσασί τῳ Λακεδαιμόνιοί ποτε , οἳ τοὐναντίον τοῖς ἄλλοις ἀνθρώποις πεπόνθασιν ; 
οἱ μὲν γὰρ , κἂν τὰ μάλιστα ἀδικηθῶσι , πραότεροι γίγνονται διὰ τὰς ὕστερον εὐεργεσίας , Λακεδαιμονίοις δ’ εἴπερ ἄλλο τι ἐπιτετήδευται καὶ τοῦτ’ ἤσκηται , ὅταν τὰ μέγιστα εὖ πάθωσι , τότε ἐπὶ τοὺς ποιήσαντας ἔρχεσθαι . 
πρῶτον μὲν , ἵν’ ἀπὸ τῶν οἰκείων ἀρξώμεθα , οὗτοι σωθέντες ὑφ’ ἡμῶν ἐπὶ τοῦ πολέμου τοῦ πρὸς τοὺς βαρβάρους , —ἴστε γὰρ δή που τοῦθ’ ὅτι δέκα μὲν ναῦς εἰς τὸ ναυτικὸν αὐτοὶ , τετρακοσίους δ’ ὁπλίτας εἰς Πύλας παρέσχοντο , καὶ ταῦτ’ ἦν αὐτοῖς μόνα τὴν πρώτην , ἃ κἂν εἰ πρὸς Μεγαρέας ἐπολέμουν , γέλως ἦν , τὸ δὲ σύμπαν εἰς ἡμᾶς καὶ τὰς ἡμετέρας τριήρεις ἀνήρτητο , αἵπερ οὖν καὶ ἐκώλυσαν τὴν 
Πελοπόννησον κατὰ πόλιν ληφθῆναι—ἀλλ’ ὅμως τοιαύτης μὲν καὶ τηλικαύτης εὐεργεσίας πειραθέντες , πρέσβεις δ’ , ὅτε Μαρδόνιος προὐκαλεῖθ’ ἡμᾶς εἰς συμμαχίαν ἐπὶ δώροις , ἀντιπέμψαντες αὐτοὶ καὶ φωνὰς οὐκ ἐλάττους ἢ νῦν ἀφέντες , μὴ προδοῦναι σφᾶς , οὐ πολὺς χρόνος μετὰ ταῦτα διεγένετο καὶ ἐκώλυον μὲν ἡμᾶς τειχίζειν τὴν πόλιν , βοήθειαν δὲ εἰς Ἰθώμην ᾔτησαν μὲν , ἐλθοῦσαν δ’ ἀπέπεμψαν ἀτίμως , τὰ τελευταῖς δὲ εἰς πόλεμον φανερὸν καταστήσαντες ἃ παθεῖν ὤφειλον αὐτοὶ , ταῦθ’ ἡμᾶς εἰργάσαντο . 
πάλιν ἐν τούτῳ τῷ πολέμῳ γενομένου χρησίμου βασιλέως αὐτοῖς καὶ τὰ μέγιστα συγκαταπράξαντος , πῶς ἀπεμνημόνευσαν τὴν χάριν ; 
διὰ Χειρισόφου καὶ Κλεάρχου 
Κῦρον ἐπῆγον αὐτῷ . 
καὶ οὐκ ἀπέχρη ταῦτα , ἀλλὰ πάλιν διὰ πάσης τῆς Εὐρώπης ἐλθόντες σὺν Ἀγησιλάῳ , τὴν 
Ἀγαμέμνονος στρατείαν ἐπὶ Τροίαν μιμούμενοι , Φαρνάβαζον ἦγον καὶ ἔφερον , καὶ τί κακὸν οὐκ ἐποίουν τὴν βασιλέως γῆν καὶ τοὺς ὑπάρχους , ἕως ἐπέλιπεν αὐτοὺς τὸ δύνασθαι καὶ ἡμῖν ὁμοῦ καὶ Θηβαίοις κἀκείνῳ πολεμεῖν ; 
τίνα δὲ αὖ καὶ τὰ Θηβαίων ; 
ἐπειδὴ τάχιστ’ αὐτοῖς συγκατειργάσαντο τὸν πόλεμον τὸν πρὸς ἡμᾶς , εὐθέως περὶ τῆς αὑτῶν ἐκινδύνευον . 
ὑπέρευ γε νὴ Δία οὗτοί γε καὶ δικαιότατ’ ἀνθρώπων , εἴποι τις ἂν , οὕτω γὰρ καὶ μάλιστα ἔμελλον σαφῶς τὴν αὑτῶν ἄνοιαν κατόψεσθαι . 
φημὶ κἀγώ . 
ἀλλ’ οὐ διὰ τοῦτ’ ἐπ’ αὐτοὺς ἐτράποντο , ἵν’ ἡμῖν χαρίσωνται καὶ δίκην ὑπὲρ ἡμῶν λάβωσι · γέλως γὰρ τοῦτό γε ; 
αὑτοὺς γὰρ ἂν πρότερον ἢ τούτους ἐπ’ ἐκείνοις ἐτιμωροῦντο . 
ἀλλ’ ἦλθον , οἶμαι , καὶ ἐπὶ τούτους ὁδῷ . 
ὡς δ’ εἰπεῖν συνελόντα , κληρονομοῦντες διαγεγόνασιν ὧν ἀπήλλαξαν αὐτοὺς ἕκαστοι πολέμων . 
ἆρ’ ἔχουσι χάριν 
Λακεδαιμόνιοι τοῖς εὐεργέταις καὶ ἀποδιδόασι μείζονα ἢ καθ’ ἃ ἂν λάβωσι ; 
τί ποτ’ οὖν τὸ αἴτιον καὶ τίς ἡ φύσις αὐτῶν ; 
δοκοῦσί μοι χειρίστην κρίνειν αἰσχύνην οὐ τὸ μὴ ἀντευποιεῖν τοὺς ὑπάρξαντας , ἀλλὰ τὸ εὖ πεπονθέναι δοκεῖν . 
ἵνα δὲ μὴ τοῦτο ὁμολογῶσι , μεταστρέψαντες ἐπ’ αὐτοὺς ἔρχονται τοὺς αἰτίους τῶν μεγίστων αὐτοῖς ἀγαθῶν , ἀκριβέστερον δὴ δεικνύντες ὅτι οὐδ’ ἡντινοῦν αὐτοῖς ὀφείλουσι χάριν . 
ὁ μὲν Λακεδαιμονίων τρόπος οὗτός μοι φαίνεται , δῑ ὃν τῆς μὲν χρείας ἀεὶ δούλους εἶναι , τῶν δ’ εὐεργετῶν δεσπότας , ἂν τύχωσι , γίγνεσθαι δοκεῖ μοί τις αὐτοὺς ἂν εἰπεῖν ὀρθῶς . 
ἆρ’ οὖν οὐδὲ Θηβαίους ἔστ’ εἰκὸς ἡμῖν χάριν εἴσεσθαι , ἂν μετὰ τούτων ἐπ’ ἐκείνους ἔλθωμεν ; 
ἀλλὰ μάλιστα μὲν εἰ καὶ γίγνοιτό τις ἀγνωμοσύνη καὶ διενεχθῆναι δέοι ψευσθέντας δόξης , Θηβαίους ἔγωγ’ ἂν ἑλοίμην τὸ ἐμαυτοῦ μέρος πολὺ μᾶλλον , οὓς καὶ πρότερον 
Μυρωνίδης τοὺς πρεσβυτάτους τῶν πολιτῶν ἐξαγαγὼν μετὰ πάντων Βοιωτῶν παρεστήσατο ῥᾳδίως , ἢ Λακεδαιμονίους , ὑφ’ ὧν ἃ πεπόνθαμεν ἴσμεν . 
χωρὶς γὰρ τῶν ἄλλων Θηβαίοις μὲν , ἐὰν ἀγνωμονῶσί τι πρὸς ἡμᾶς , πολλοὺς ἔσεσθαι τοὺς οὐκ ἐπιτρέψοντας ἡγοῦμαι , μάλιστα δ’ οἷς νῦν χρῶνται τοὺς Ἀρκάδας καὶ τοὺς Ἀργείους καὶ τοὺς ἄλλους , οἳ τοῦτον τὸν τρόπον ἂν ἴδωσιν αὐτοὺς προσφερομένους τοῖς συμμάχοις , ἀδίκημα κοινὸν ποιήσονται καὶ μιᾷ γνώμῃ πάντες ὡς ἡμᾶς μεταστήσονται . 
Λακεδαιμόνιοι δ’ ἂν αὐξηθῶσι δῑ ἡμῶν καὶ μὴ δικαίως μηδ’ ἁπλῶς ἡμῖν προσφέρωνται , πῶς ἀπαντήσομεν αὐτοῖς , ἢ τί ποιήσομεν ; 
μεμψόμεθα ἐν τοῖς Ἕλλησιν ; 
ἢ δῑ αὐτοὺς καὶ βοήθειαν αἰτήσομεν ; 
ἢ τί ποιήσομεν ἰσχυροτέρους αὐτοὺς φάσκοντες εἶναι ; 
ἀλλ’ ὁ πρὸς τοῦτ’ ἂν λόγος ἐλθὼν σαφὴς καὶ γνώριμος . 
ὑμεῖς , ὦ καλῶς φρονεῖν φάσκοντες , τούτους τοὺς ἀνθρώπους ἐξὸν ὑμῖν εἰς πᾶν ἀσθενείας ἀγαγεῖν καὶ χρῆσθαι κοσμίοις , οὐ μόνον οὐκ αὐτοὶ τοῦτ’ ἐποιήσατε , ἀλλὰ καὶ Θηβαίους διεκωλύσατε καὶ προὔδοτε συμμάχους ὄντας . 
τί οὖν νῦν καταιτιᾶσθε τὴν ἰσχὺν καὶ τὴν πλεονεξίαν οὓς αὐτοὶ καθ’ ὑμῶν αὐτῶν καὶ κατὰ τῶν ἄλλων ἠσκήσατε ; 
ὅτι δὲ , ὦ Ἀθηναῖοι , καὶ ἀδεὲς καθαρῶς τὸ γοῦν τῶν Θηβαίων ἐστὶ δέος οἶμαι δείξειν . 
λογίζεσθε γάρ . 
Θηβαῖοι πρὶν παθεῖν ὁτιοῦν ὑφ’ ἡμῶν ἀγαθὸν , μᾶλλον δὲ ἐν χερσὶν ἔτι τῶν προσκρουσμάτων ὄντων , οὐ μόνον οὐκ ἦλθον εἰς Πειραιᾶ , κελευόντων Λακεδαιμονίων , ἀλλ’ ἔτι καὶ τῆς τυραννίδος καταστάσης , ἣ καὶ μικρὸν χρόνον εἰ προσδιήρκεσεν , οὐκέτ’ ἂν ἀντέσχεν ἡ πόλις , πάντων ἄριστοι περὶ ἡμᾶς ἐγένοντο . 
παρασχόντες γὰρ οἰκείαν καὶ φίλην τὴν σφετέραν αὐτῶν πόλιν , ἀζήμιον καὶ ἄλυπον τὸ μετοικεῖν ἀπέφηναν , 
Ἀρχίνῳ , Θρασυβούλῳ , τοῖς ἄλλοις , οἳ πολλοὶ καθ’ ἡμέραν ἑκάστην ἐγίγνοντο · καίτοι ταῦτα οὐκ ἀκίνδυνα ποιοῦντες πρὸς Λακεδαιμονίων ᾔδεσαν . 
εἶτ’ ὦ πρὸς Διὸς οἱ παρὰ τοιαύτην συμφορὰν εὐνοϊκῶς ἡμῖν ἔχοντες καὶ οἱ πρὶν ὅτου παρ’ ὑμῶν τεύξονταί ποθ’ ὕστερον εἰδέναι , τοιαύτης οἰκειότητος καὶ φιλίας ὑπάρξαντες , οὗτοι Λακεδαιμονίων ἀπαλλαγέντες δῑ ἡμῶν μὴ παρακινήσωσί τι φοβησόμεθα ; 
ἀλλ’ ὑπερβολὰς ἐκείνων ; 
οὐ τἀναντία δή που δεῖ προσδοκᾶν κατὰ γοῦν τοὺς λογισμούς ; 
ἀλλ’ ἐπειδήπερ ἐνταῦθα ἐγενόμην , ἡδέως ἂν , ὦ 
Ἀθηναῖοι , πυθοίμην περὶ Λακεδαιμονίων , ποτέροις καλῶς ἔχον ἐστὶ μετ’ αὐτῶν γενέσθαι ; 
πότερον τοῖς ἐκ Πειραιῶς ; 
ἀλλ’ ἐξέπεσον δῑ ἐκείνων , καὶ κατελθεῖν ἐπιχειροῦντες ἐναντιουμένων πάλιν αὐτῶν ἐπειρῶντο . 
ἀλλὰ τοῖς ἐξ ἄστεος ; 
ἀλλ’ ἀπολώλασι τό γ’ ἐκείνων μέρος τῷ δήμῳ παραδοθέντες . 
τῇ δὲ τῆς πόλεως ἀγαθῇ τύχῃ καὶ τῷ καλῶς βουλεύσασθαι σῶοι καὶ ἀπαθεῖς τοῦ πλείονος ἐσμὲν ἀμφότεροι . 
πάλιν δὴ περὶ Θηβαίων ἐρήσομαι , ποτέροις οὐκ ἄξιον συλλαβεῖν αὐτοῖς ; 
πότερον τοῖς ἐκ Πειραιῶς ; 
ἀλλ’ οὐκ ἐρῶ μὲν διὰ Θηβαίους , ἐκ Θηβῶν δ’ ὁρμηθέντες 
Φυλὴν κατέλαβον · ἣν καταλαβόντες τῆς ὕστερον εὐτυχίας καὶ ὧν ἐπεθύμουν κύριοι κατέστησαν . 
ἀλλὰ δὴ τοῖς ἐξ ἄστεος ; 
ἀλλὰ διὰ ταύτην τὴν κάθοδον τῆς πρὸς τοὺς οἰκείους δυσμενείας καὶ ταραχῆς εἰσιν ἀπηλλαγμένοι , καὶ τοὺς αὐτοὺς ἐχθροὺς καὶ φίλους ὀμωμόκασι κρίνειν . 
οὐκοῦν ἐχθροὶ μὲν ἀμφοῖν Λακεδαιμόνιοι δείκνυνται , φίλοι δ’ ἀμφοῖν οἱ Θηβαῖοι . 
κέκριται δὴ τοῦτο πάλαι καὶ οὐ τήμερον πρῶτον · ὀξύτατος δ’ ὁ παρὼν καιρὸς , ἐν ᾧ δεῖ τοῦτο πᾶσι πέρας ἐπιθεῖναι . 
τί δὴ λοιπὸν ἢ συνεκτελέσαι τὰ πράγματα τοῖς Θηβαίοις καὶ μὴ λιπεῖν τὴν τάξιν , ὃ καὶ τοῖς ἰδιώταις αἰσχύνην φέρει , μηδ’ αὐτομόλων ἔργον ποιῆσαι , μεταστάντας καὶ ἀποδράντας τὰ πράγματα ἐπ’ αὐτῆς τῆς τελευτῆς ἑστηκότα . 
ὅμοιον γάρ ἐστι τοῦτό γε ὥσπερ ἂν εἴ τις πυγμὴν ἤ τι τοιοῦτον ἀγωνιζόμενος μέχρι μὲν τῶν ἄθλων ἔλθοι προθύμως , ἔπειτ’ ἐξειργασμένων αὐτῷ τῶν πραγμάτων , καὶ τόν γε στέφανον δέον ἤδη λαμβάνειν τοῖς ἡττωμένοις αὑτὸν προσνείμειεν ἐξαίφνης . 
ἄνθρωπε , ῥιπτεῖς ἔχων ; 
ναὶ , φησίν . 
ἀλλὰ Θηβαῖοι τῆς δόξης κληρονομήσουσι νὴ Δί’ , ἐάν γε ἡμεῖς ἀπολειφθῶμεν . 
ἀλλ’ ἐκεῖνοι τὸν πόλεμον ἀνειλήφασιν . 
οὐκοῦν ἐν προσθήκῃ γενέσθων , ἡμεῖς δὲ ἀναδεξώμεθα τὴν προστασίαν . 
καὶ μὴν οὐδ’ ἀδοξότερον δή που τὸ βοηθεῖν τοῖς καλέσασιν ἢ τὸ καλεῖν τοὺς βοηθήσοντας . 
οὐ γὰρ οἱ μείζους ἐπὶ τοὺς ἐλάττους καταφεύγουσιν , ἀλλὰ τῶν μειζόνων οἱ φαυλότεροι δέονται . 
διὸ τῶν ἐκβάντων κατὰ τούτους ἡ δόξα νικᾷ . 
θαυμάζω δ’ εἴ τις τὸ μὲν τῆς νίκης καὶ τῶν κατορθωμάτων κοινωνεῖν τὴν πόλιν αἰσχρὸν ἡγεῖται , τὸ δὲ τὴν τῶν ἀτυχημάτων καὶ τῆς ἥττης τάξιν λαβεῖν ἔντιμον νομίζει , καὶ σὺν ἄλλοις μὲν κρατῶν αἰσχύνεται , κληρονομῶν δὲ τῆς ἑτέρων συμφορᾶς καλοῦ καὶ λαμπροῦ σχήματος ἡγεῖται μερίτης ἔσεσθαι . 
εἰ δ’ ὅτι Θηβαίοις ἤδη τὰ μείζω προεξείργασται , διὰ τοῦτ’ ἀποκνήσομεν , τοὐναντίον οὗ δεῖ πεισόμεθα . 
νυνὶ γὰρ ὥσπερ ὕλην ἐκκόψαντες ἐκεῖνοι καὶ προκαθήραντες εὔπορον τὴν ὁδὸν ἡμῖν καὶ ῥᾳδίαν πεποιήκασι καὶ τῶν πραγμάτων καὶ τῶν δυσχερῶν καθ’ αὑτοὺς ἀπολαύσαντες τὴν ἐπὶ τῷ τέλει δόξαν ἡμῖν τετηρήκασιν · οὗ σπανιώτερον οὐδέν ἐστιν εὐτύχημα , ἢ διὰ τῶν ἑτέροις πεπονημένων εὐδοξίαν οἰκείαν πορίσασθαι δικαίως . 
μόνοις δ’ οὐχὶ νομίζω τοῖς ἀπέχειν τὴν δίκην ἡμᾶς τὴν παρὰ Λακεδαιμονίων φάσκουσιν εἶναι ταῦτα λέγειν . 
εἰ γὰρ Θηβαίων τοὔργον ποιοῦνται καὶ οὐδὲν εἶναι ταῦτα πρὸς ἡμᾶς φασι , πῶς λέγουσιν εἰληφέναι τὴν δίκην ἡμᾶς ; 
δῆλον γὰρ ὅτι Θηβαίοις μὲν ἂν δεδωκότες εἶεν , ἡμῖν δ’ ὀφείλουσιν . 
οὐκοῦν εἰ μὲν αὐτοὶ δῑ ἡμῶν αὐτῶν τετιμωρήμεθα αὐτοὺς , κἂν ἀποχρῆν εἶπέ τις · Θηβαίων δὲ τῶν κεκρατηκότων ὄντων οὐκ ἔνεστιν εἰς τὸ φάσκειν ἐξαρκεῖν καταφεύγειν . 
αὐτὸ γὰρ ἂν τοῦτο καὶ πάνδεινον εἴη , εἰ Θηβαῖοι μὲν εἰς ἔχθραν αὐτοῖς ἐλθόντες δίκην ἠδυνήθησαν λαβεῖν ὑπόγυιον , ἡμεῖς δ’ ὄντες οἵπερ ἐσμὲν ταυτὸν τοῦτ’ οὐχὶ ποιήσομεν ἐκ πολλοῦ προοφειλόμενον αὐτοῖς . 
ὅλως δὲ μήτοι νομίσητε , ἂν νικᾷ τις Ὀλυμπίασι τὸν ὑπ’ ἄλλου του συγκοπέντα ἥττω φιλοτιμίαν ἔχειν αὐτῷ τὸν στέφανον , μηδ’ ἧττόν τι νικῶντα κηρύττεσθαι , ὅτι τις προπαρεσκεύασεν αὐτῷ τὸ μέρος τὴν νίκην , ἀλλ’ ἐκεῖνο λογίζεσθε , εἰ συνηγωνισμένοι ταύτην αὐτὴν τὴν μάχην ἦτε τοῖς Θηβαίοις , ἆρ’ οὐκ αἰσχρὸν καὶ παλίμβολον ἦν ἀποδράντας τῇ ὑστεραίᾳ μετὰ τῶν Λακεδαιμονίων τάττεσθαι ; 
καὶ μὴν συνηγωνίσασθε μὲν ἂν προθύμως , εἴ τις ὑμᾶς ἐκάλεσε τότ’ εὐθύς . 
τὸ δ’ ὄνειδος ὅμοιον , καὶ νῦν ἐὰν ὑπαχθῆτε . 
οὐ γὰρ ταύτῃ τῇ μάχῃ μόνον , ἀλλὰ καὶ πολλαῖς ἄλλαις ταῖς ἄνω πράττειν ὑπεναντία δόξετε . 
καὶ μὴν οὐδ’ ἐκποδὼν συμβουλεύσαιμ’ ἂν ὑμῖν οὐδ’ αὐτὸς ἀμφοτέροις στῆναι , ἀλλ’ εἰ οἷόν τ’ εἰπεῖν μᾶλλον τοῖς Λακεδαιμονίοις ἢ μηδετέροις προσθέσθαι . 
ἐκείνως μὲν γὰρ Θηβαίους ἀδικοῦντες Λακεδαιμονίους φήσετ’ οἰκτείρειν , οὕτω δ’ οὔτε Θηβαίοις τὰ δίκαια φυλάξετε οὔτε τούσδε φίλους προσλήψεσθε , δόξαν δὲ οὐ καλὴν ἀργίας οἴσεσθε , ἣν οὐδέσι μᾶλλον τῶν ὄντων προσήκει φυγεῖν ἤπερ ὑμῖν . 
διὰ τί ; 
ὅτι πρῶτον μὲν πάντων ὀνειδῶν ἀπηλλαγμένοι τούτου πλεῖστον ἀφεστήκατε , καὶ λόγος ἐστὶ παλαιὸς καὶ γνῶναι τὰ βέλτιστα καὶ πρᾶξαι πάντων ὑμᾶς ὀξυτάτους εἶναι · δῆλον δ’ ἔκ τε τῶν ψηφισμάτων καὶ τῶν ἀγώνων , οὓς ἐν τῷ παντὶ χρόνῳ πεποίησθε . 
ἔπειτα νόμος παρ’ ὑμῖν , ὡς ἐγὼ μονίζω , μόνοις ἐστὶν , ὁ γραφὰς πεποιηκὼς ἀργίας , ἵνα μηδεὶς σχολάζῃ παρὰ καιρὸν μηδ’ ἀμελῇ , μηδ’ ἀπραγμοσύνην τὸ νωθρὸς εἶναι καλῇ . 
ἃ δὲ τοὺς ἰδιώτας κεκωλύκατε , τούτοις αὐτοὺς ἐνόχους δημοσίᾳ φανῆναι κακῶν ἔσχατόν ἐστι . 
καὶ γὰρ αὖ κἀκεῖνο . 
εἰ μὲν οἷοί τ’ εἰσὶν ἀναφέρειν οἱ Λακεδαιμόνιοι , μὴ μετὰ τῶν 
Θηβαίων ὑμῶν στάντων , οὐ πάρεισιν οἷ προσῆκεν αὐτοὺς οὐδ’ οἷ δεῖ σπουδάζειν προαγαγεῖν · εἰ δ’ ὑπερσχήσουσιν οἱ Θηβαῖοι , βέλτιον ἐφ’ ὑμᾶς ἐλθεῖν τοὔνομα ἢ ἐπὶ τοὺς καὶ χωρὶς ὑμῶν ἂν κρατήσαντας . 
οὐ δεινὸν οὖν ἐξαλεῖψαι 
Λακεδαιμονίους ἐκ τῆς Ἑλλάδος ; 
πάνυ γε , ὅταν περ ἐφ’ ἡμῖν γένωνται καὶ παραδῶσι τὴν πόλιν , ὥσπερ ὑμεῖς ἐκείνοις πρότερον . 
εἰ δ’ ἔγκεινται , τί δεῖ ταῦτ’ ἀποδύρασθαι ; 
τί δὲ τῆς ψήφου τῆς ἐκείνων ἀναμιμνήσκειν , ἣν ὅτε τοῖς ὅπλοις οὐκ ἐχρώμεθα ἡμεῖς , τότ’ ἤνεγκαν , οὐ πρότερον ; 
εἶθ’ οὓς καὶ αὐτοὶ ψήφῳ σώσαιμεν ἂν , κατὰ τούτων τοῖς ὅπλοις χρησόμεθα ; 
νὴ Δί’ εἰκότως , ἵνα γε τῇ ψήφῳ σώσωμεν . 
δεῖ γὰρ αὐτοὺς εἰς τὴν αὐτὴν τύχην ἐλθεῖν , εἴπερ τὴν αὐτὴν ψῆφον ἀνταπολήψονται παρ’ ἡμῶν . 
ἔτι τοίνων καὶ ἐναντίος ἐστὶν οὗτος ὁ λόγος τῆς βοηθείας , ὑπὲρ ἧς οὗτοι λέγουσιν . 
ὥσπερ γὰρ εἰ μηδὲν ἦν ὑπόλοιπον , ἀλλὰ ψήφου μόνης καιρὸς ἦν , ἔδει σώζειν αὐτοὺς , ἐπειδήπερ ἀρκούντως ἐτετιμωρήμεθα , οὕτω νῦν καθαιρετέον καὶ καταγωνιστέον ἐστὶν , ἐπειδήπερ ἀντέχοντες ὁρῶνται . 
ταύτης μὲν οὖν τῆς φιλανθρωπίας συνεύχομαι τὸν καιρὸν ἐλθεῖν · τῶν δὲ παρόντων πραγμάτων οὔ φημι δεῖν ἐκκρουσθῆναι διὰ ῥημάτων εὐπρέπειαν , οὐδ’ ἀνεῖναι Λακεδαιμονίους βεβλημένους , οἵ γε , ὑμᾶς ἂν ἐκφεύγωσιν , ὕστερον οὐχὶ ληφθήσονται . 
πρὸς Διὸς , πόσου ποτ’ ἂν ἐπρίασθε , ὅτε ἤρχεσθε ὑπ’ αὐτῶν καὶ ὑβρίζεσθε ὑπὸ τῶν τυράννων , εἰς τοιοῦτον καιρὸν περιστῆναι τὰ πράγματα καὶ τοιαύτην λαβὴν ὑμῖν παραπεσεῖν ; 
ἐγὼ μὲν κἂν τῆς σωτηρίας . 
εἰ δέ τις τὸ τῶν Λακεδαιμονίων ὄνομα ἢ τὰ σεμνὰ τῆς χώρας ἐν αἰδοῖ ποιεῖται , καὶ δεινὸν αὐτῷ τι φαίνεται καὶ σχέτλιον τὴν ἐπ’ Εὐρώτᾳ γῆν πειραθῆναι πολεμίων ἐμβολῆς , οὐδὲν ἀτιμοτέρα τῶν παρ’ ἐκείνοις τόπων Ἐλευσὶς αὕτη , τὸ Θριάσιον , Ἀχαρναὶ , τὰ ἄλλα ὅσα μυριάκις κατατέτμηται . 
ταῦτ’ οὖν αὐτὸν παραμυθείσθω καὶ ῥᾷον οἴσει . 
οὐ γὰρ δή που τὸ μὲν δῃοῦν Λακεδαιμονίοις ἀποδώσομεν , τὸ δ’ ἡσυχάζειν πορθουμένους ἡμῖν ἀποκείσεται , ὥσπερ τῇ μὲν Ἀττικῇ σύνηθες ὂν τὸ φθείρεσθαι , τῇ δὲ ἐκείνων γέρας τι καὶ τιμὴν ἀνεῖσθαι τὸ μόνην ἐξαίρετον εἶναι τῶν τοῦ πολέμου κακῶν . 
ἀλλ’ εἴ γέ τινα ἔδει χώραν ἀπαθῆ τούτων εἶναι , τὴν ἡμετέραν ἔδει . 
καὶ γὰρ ἡ πρώτη καρποὺς ἐνεγκοῦσα καὶ μεταδοῦσα τοῖς Ἕλλησιν , οὐ μόνον Λακεδαιμονίοις , ἐστὶν αὕτη , καὶ ὁ θεὸς ταύτην μητρόπολιν τῶν καρπῶν εἴρηκεν , οὐ τὴν 
Λακεδαιμονίων , καὶ τἄλλα ὅσα θεῖα ταύτῃ παρὰ πάντων ἐπιφημίζεται , οὐ τῇ Λακεδαιμονίων · καὶ διὰ ταύτην καὶ τοὺς ταύτης ἐνοίκους ἀδῄωτος ἡ τῶν ἄλλων ἔμεινε γῆ . 
καὶ δικαιότερον δήπουθεν , ὦ Δήμητερ , Ἀθηναίους ὄντας τὰ αὑτῶν περιστέλλειν ἐστὶν ἢ τὰ Λακεδαιμονίων . 
ἥσθην δὲ ἐφ’ οἷς Ἡρακλέους καὶ τῶν Ἡρακλέους παίδων ἐμνήσθη τις , ὥσπερ εἰς Λακεδαιμονίους , ἀλλ’ οὐκ εἰς Θηβαίους πολὺ μᾶλλον ταῦθ’ ἡμῖν πεφιλοτιμημένα , εἰ μὴ καὶ τὸν Ἰόλεων Σπαρτιάτην ἀποφαίνουσι . 
θαυμάζω δ’ ὅπως οὐ καὶ τὸν Οἰδίπουν προσέθηκαν ὡς ἐδεξάμεθα , οὐδὲ καὶ τοῦτο εἰς τὴν Λακεδαιμονίων τιμὴν ἀνήνεγκαν . 
ἐγὼ δ’ εὖ οἶδ’ ὅτι καὶ ταῦτα καὶ πολὺ πλείω τούτων κοινὰ πρὸς Θηβαίους ἂν ὑμῖν ἐπέπρακτο , εἰ τοιαῦται παρέπιπτον ἀφορμαί . 
καὶ οὐκ ἐμὲ λέληθεν ὅτι καὶ τούτων ἕκαστον τῶν νῦν ὑπαρχόντων ἦν ὅτ’ ἄπρακτον ἦν , ἀλλ’ ὅμως ἐπὶ καιρῶν ἕκαστα ἐγένετο . 
οὐ μὴν οὐδενὶ τῶν ἔμπροσθεν τοιοῦτος καιρὸς ὑπῆρξεν οἷός περ ὁ τῶν νῦν ἔργων τούτων . 
νυνὶ γὰρ εἰς ὑμᾶς πάντ’ ἀνάκειται τὰ τῶν 
Ἑλλήνων . 
μένουσι μὲν Θηβαῖοι πιστοὶ καίπερ εὐτυχηκότες , 
Λακεδαιμόνιοι δὲ ὑποκεχωρήκασιν . 
ὑπάρχει δ’ ὁμοῦ Θηβαίοις τὰ πιστὰ φυλάξαι καὶ δίκην παρὰ τῶν πολεμησάντων ὑμᾶς λαβόντας προεστάναι τὸ λοιπὸν τῆς Ἑλλάδος ἀσφαλῶς μετὰ τοῦ δεῖξαι πᾶσιν ἀνθρώποις περὶ τῆς πόλεως τὰ κάλλιστα , τοὺς ἐπιβουλεύσαντας ὅπως μεταχειρίζεται , καὶ τοῖς ὑπάρξασί τινος εὐεργεσίας ὅπως χρῆται διὰ τέλους . 
ὀλίγου δέω λέγειν οὐδὲ φιλάνθρωποι φανῆναι δυνήσεσθε , εἰ μὴ καὶ πρότερον χαλεποὶ γίγνεσθε . 
ἂν γὰρ ἐπεξελθόντες τῷ πολέμῳ μέχρι παντὸς καὶ παραλαβόντες τοὺς ἄνδρας , τὴν πόλιν , τὰ κτήματα , τηνικαῦτα σώσητε , ἔχοντες ὅ τι ἂν βούλησθε χρήσασθαι , τότ’ αἰσθήσονται τῆς φιλανθρωπίας ὑπὸ τοῦ καιροῦ Λακεδαιμόνιοι , καίπερ οὐκ ὄντες οἷοι τῶν εὖ ποιούντων αἰσθάνεσθαι . 
τόθ’ ὁμοῦ καὶ ἄνδρας καὶ δικαίους νομιοῦσιν ἅπαντες ὑμᾶς . 
μέμνησθε , ὦ Ἀθηναῖοι , τῆς ἐν Σικελίᾳ συμφορᾶς · τότε Συρακοσίοις παρόντες οὗτοι Λακεδαιμόνιοι νενικηκόσιν οὐ παρὰ μικρὸν , ἀλλ’ ὡς καὶ τὰς ναῦς ἡμῶν ἁπάσας διεφθαρκέναι καὶ ὅπλα καὶ σώματα εἰληφέναι τὰ μὲν ἐν τῇ θαλάττῃ , τὰ δὲ ἐν τῇ γῇ , καὶ μηδὲν ὧν ἂν εὔξαντο ἐνδεῖν αὐτοῖς , τί ἐποίησαν ὁρῶντες φεύγοντας ἡμᾶς πεζοὺς καὶ τραυματίας οὐκ ὀλίγους ἀπολελοιπότας ; 
ἆρ’ ἐβοήθησαν , ἢ μετετάξαντο ; 
οὐ μὲν οὖν ἀπέστησαν πρὶν παρέδωκαν οἱ στρατηγοὶ σφᾶς αὐτοὺς καὶ τὸ στράτευμα αὐτοῖς . 
τηνικαῦτα δὲ τοὺς μὲν ἀπέκτειναν , τοὺς δ’ ὅπως αὐτοῖς ἔδοξεν οὕτω μετεχειρίσαντο , καὶ οὐ προσέθηκα ὅτι σπονδῶν οὐσῶν πρὸς ἡμᾶς αὐτοῖς , ἃς ὅτε τοὺς αἰχμαλώτους ἐκομίζοντο ἐποιήσαντο . 
οὐκοῦν ὅταν καὶ νῦν ἡμῖν μετὰ Θηβαίων ἐπιοῦσι παραδῶσιν ἑαυτοὺς ἐν τῷ μέρει καὶ εἰς ἃ τότ’ ἤγαγον Νικίαν ἀφίκωνται , τότε μὴ μιμησώμεθα αὐτοὺς , ἀλλ’ ὑπερβαλώμεθα τῇ μεγαλοψυχίᾳ διατηρήσαντες · πρότερον δὲ μὴ κατεπειγώμεθα , μὴ μεταγνῶμεν . 
οἶμαι τοίνυν κἀκεῖνο δεῖν προσκοπεῖν , ὅπως μὴ τρέψομεν , ὦ Ἀθηναῖοι , 
Θηβαίους πρὸς ὃν οὐ βουλόμεθα · εἴπω σαφῶς ; 
βασιλέα . 
οὐ γὰρ ἔσθ’ ὅπως ἡσυχάσουσιν ἁμαρτόντες ἡμῶν , ἀλλ’ ἐπ’ ἄλλον τινὰ ἥξουσιν · οὗτος δ’ ἐκεῖνος γένοιτ’ ἂν αὐτοῖς . 
ὅπου γὰρ νῦν ἐπὶ Λακεδαιμονίους ὑμῶν δέονται , πῶς οὐκ ἐφ’ ὑμᾶς γε ὁμοῦ καὶ Λακεδαιμονίους βασιλέως δεήσονται ; 
ἀλλὰ μὴν εἰ τοῦτ’ ἔσται , πῶς καλῶς ἢ δικαίως περὶ τῶν 
Ἑλλήνων βεβουλεῦσθαι φήσομεν , σαφῶς οὕτως τὸν βάρβαρον αὐτοῖς ἐπενηνοχότες ; 
εἶτα Λακεδαιμόνιοι μὲν ἐν μυχῷ τῆς Πελοποννήσου καὶ δεινοὶ τὸ κατὰ σφᾶς ἀεὶ ζητεῖν , ἡ δ’ Ἀττικὴ πρόκειται ἔνθεν μὲν Θηβαίοις , ἐκ θαλάττης δὲ τῷ βασιλεῖ · καὶ κατὰ τὴν παλαιὰν στρατείαν ἐνταῦθα ὁ πᾶς πόνος καὶ ἡ τριβὴ συνηνέχθη . 
μὴ τοίνυν 
Λακεδαιμονίους παρὰ καιρὸν οἰκτείροντες ἄκαιρον πόλεμον τῇ πόλει μηδὲ τοῖς Ἕλλησι περιστήσωμεν , ἀλλ’ ὑπομείνωμεν προστάται μᾶλλον τοῦ πρὸς Λακεδαιμονίους πολέμου γενέσθαι ἢ ’κείνους ἀπαλλάξαντες αὐτοὶ πράγμασι καὶ κακοῖς ἀνυποστάτοις συνέχεσθαι . 
ἐμοὶ μὲν ταυτὶ περὶ τούτων δοκεῖ · γενοίμην δ’ ἐπὶ Λακεδαιμονίοις , εἴ τι τῇ 
Θηβαίων εἶπον εὐνοίᾳ καὶ μὴ καθαρῶς ὑπὲρ ὑμῶν ἅπαντα . 
Λευκτρικὸς γ# (ὑπὲρ Λακεδαιμονίων δεύτερος) μεθ’ ὑμῶν , ὦ Ἀθηναῖοι , σκεψόμενος παρῆλθον ποτέροις δεῖ με συνειπεῖν . 
ἡγοῦμαι δὲ καὶ ὑμᾶς ὀρθῶς ἄν τι ποιεῖν , εἰ μὴ τοῖς πάλαι κεκρικόσι μηδὲ τοῖς ἐφ’ ἑαυτῶν προσέχοιτε , ἀλλὰ τοῖς τὰ συμβησόμενα ἐκ τῶν λογισμῶν ἀναμένουσι . 
τὸ γὰρ ταυτὰ συμβουλεύειν ὑμῖν τε καὶ αὑτῷ , τοῦτ’ εἶναί μοι δοκεῖ σκοπεῖν ἐν κοινῷ περὶ τῶν πραγμάτων , μὴ προκατειλημμένον . 
οὐκοῦν Λακεδαιμόνιοι μὲν , ὡς ὑμεῖς τε ἠκούσατε κἀγώ φημι , παρεσπόνδησαν τὴν 
Καδμείαν κατασχόντες , καὶ πλεονεξίας ἐπίδειγμα ἐποιήσαντο οὐχ ἧττον ἢ Θηβαῖοι παρελθόντες εἰς Πλαταιάς ποτε · Θηβαῖοι δ’ οὕτως ἰσχυροὶ γεγόνασιν ὡς συνενηνοχέναι αὐτοῖς ἀδικηθεῖσιν . 
ἐχόντων δὲ οὕτω τούτων ἡ κατηγορία μὲν ἐν Λακεδαιμονίοις , φόβος δ’ ἐν Θηβαίοις ἐστίν . 
εἰ μὲν οὖν δικάζομεν αὐτοῖς , ἠδικηκέναι τοὺς Λακεδαιμονίους ψηφιζόμεθα καὶ δικαίως ἃ πεπόνθασι πεπονθέναι · εἰ δὲ μέμικταί τι βουλῆς καὶ ὑπὲρ ἡμῶν αὐτῶν ἡμῖν , οὐκ αὐξήσομεν τοὺς Θηβαίους οὐδὲ τῆς Λακεδαιμονίων ἀγνωμοσύνης κληρονόμους ποιήσομεν . 
οὐ γὰρ εἰ δικαίως ἐκείνους ἀναιρήσουσι , τοῦτο σκεψόμεθα , ἀλλ’ εἰ ταυτὸν τοῦτο καὶ ἡμᾶς ἀδίκως ποιῆσαι δυνήσονται , τοῦτο φοβησόμεθα · καὶ τὸ παράδειγμα ὃ νῦν ἡμᾶς πεποίηκε τοῖς Θηβαίοις συναλγεῖν οὐ βουλησόμεθα ἐλθεῖν ἐφ’ ἡμᾶς , τῶν νῦν ἀνθελκόντων ἐκποδὼν γενομένων . 
ἐγκλήματα δ’ , ὦ ἄνδρες Ἀθηναῖοι , πολλὰ μὲν ὑμῖν ὑπάρχει πρὸς Θηβαίους , πολλὰ δὲ πρὸς Λακεδαιμονίους , πρὸς ὁποτέρους δὲ πλείω καὶ μείζω οὐ διαφέρομαι , πλὴν οἶδ’ ὅτι εἰ ἓν ὧν ἐπεχείρησαν Θηβαῖοι κατώρθωσαν , οὐκ ἂν νῦν ἐβουλευόμεθα . 
ἀλλ’ ἐάσω τό γε μηδ’ ἔργῳ συμβὰν θεῶν τινος μεγάλῃ προνοίᾳ · 
πάλιν δέ με ὕπεισιν ὡς οὐδ’ αὐτοῦ τούτου παντάπασιν ἀναίτιοι Λακεδαιμόνιοι . 
τὸ γὰρ εἰς τοῦτο ἀγαγεῖν τὴν πόλιν ὥστ’ ἔχειν Θηβαίους ταῦτ’ ἀποφήνασθαι περὶ αὐτῆς ὑπάγει δικαίως αὐτοὺς τῆς μέμψεως τῇ κοινωνίᾳ . 
ἀλλὰ τοῦ μὲν εἰς τοῦτ’ ἀγαγεῖν ἡμᾶς μέτεστι καὶ Θηβαίοις τοῖς συμπολεμήσασιν αὐτοῖς , τοῦ δὲ φείσασθαι τὸ λοιπὸν οὐκέτ’ ἔχουσι Λακεδαιμόνιοι τούσδε κοινωνούς . 
καὶ μὴν οὐδ’ ἐκεῖνό γε προσδέξομαι ὅτι Θηβαίων εἷς εἶπε ταῦτα . 
ἃ γὰρ Πλαταιὰς πρότερον διέθεσαν , τοιαύτην ἀναχώρησιν οὐκ ἀπολείποντ’ αὐτοῖς οὐδὲ σκῆψιν , οὐδὲ τοιοῦτον τὸν ὑπὲρ τῆς περὶ ἡμῶν ψήφου λόγον δείκνυσιν ὄντα . 
εἴποιεν δ’ ἂν καὶ περὶ τῆς παλαιᾶς αἰτίας ὡς οὐκ ἀπὸ πάντων ἦν , ἀλλ’ οἱ προεστηκότες αὐτῶν ἐμήδιζον · εἰ δ’ ὑπὲρ ὧν μὲν προὔδοσαν τοὺς Ἕλληνας καὶ ὑπὲρ ὧν τοὺς δεῖνας ἀνεῖλον καὶ ὑπὲρ ὧν ἡμᾶς ἐμέλλησαν , τοῖς πρώτοις ἐκείνοις ἀκόλουθα ποιοῦντες , καὶ εἴ τι ὅλως ἠγνωμονήκασιν , ὑπὲρ μὲν τούτων τοὺς προεστηκότας προβαλοῦνται , ὅταν δέ τις τοῦ Πειραιῶς μόνον μνησθῇ , πάντες ἥξουσι περὶ ὧν δή που καὶ εἷς τις καὶ δεύτερος εἶπε , μάτην πάντες εὐήθεις κέκληνται τὰ κράτιστα ὄντες σοφοί . 
ἄλογον δέ μοι φαίνεται , πρὸς ἀμφοτέρους ὄντων ἐγκλημάτων ἡμῖν , Λακεδαιμονίοις μὲν ἐπεξεληλυθέναι καὶ δίκην ἐζητηκέναι λαβεῖν , Θηβαίους δὲ ἀφεῖναι καθάπαξ , καὶ τοσοῦτον ὑπερβαλεῖν ἐκείνοις ὀργιζομένους ὥστ’ ἀδικήσειν ἡγεῖσθαι , εἰ μὴ μέχρι παντὸς τοῖσδε συνεστήξομεν . 
ἐγὼ μὲν γὰρ οἶμαι δεῖν μέχρι τούτου τιμωρεῖσθαι Λακεδαιμονίους μέχρι οὗ μὴ τοὺς Θηβαίους ἀθώους παντάπασιν ἀφήσομεν . 
φοβοῦμαι δὲ μὴ Θηβαίοις γιγνόμενοι σύμμαχοι τοὺς ὑπάρχοντας ἡμῖν αὐτοῖς ἀπολέσωμεν . 
σκοπῶν γὰρ τὰς παλαιὰς αἰτίας , ἃς ἡμῖν ἐπήνεγκαν οἱ Ἕλληνες , ἄλλο μὲν οὐδὲν ἐχούσας εὑρίσκω , τοῦτο δὲ , μὴ μετρίως ἡμᾶς χρῆσθαί τισιν αὐτῶν . 
ἔστι τοίνυν ἅπαντα ἅ τις ἂν τόθ’ ἡμῶν ἐξήτασεν , ἂν εἰς ταυτὸν συνθῇ τις , οὐδ’ ἐγγὺς τῆς νῦν ἐγχειρήσεως . 
τὸ γὰρ Λακεδαιμονίους ἀνελεῖν ἐθέλοντας φανῆναι τίς ἂν εἴποι πάντων τῶν πρὸς τοὺς ὑπηκόους τότ’ ἀηδῶν μὴ οὐ πολὺ μεῖζον καὶ χαλεπώτερον εἶναι ; 
ὥστε πῶς ἡμῖν ἀκολουθήσουσιν οἱ τότ’ ἐκεῖνα δυσχεράναντες οὐ δύναμαι συνιδεῖν ἔγωγε . 
καὶ γὰρ εἴ τινες αὐτῶν μισοῦσι 
Λακεδαιμονίους , ὡς εἶεν ἅπαντες τοῦτο πεπονθότες , καὶ νὴ Δί’ ἴσως εἰσὶν οἱ πλείους διὰ τοὺς ἁρμοστὰς καὶ τὴν ἀπὸ Λυσάνδρου τότ’ ἐπήρειαν · μέχρι μὲν τοῦ μὴ τὴν τοῦ ταὐτὰ ποιεῖν ἔχειν δύναμιν μισοῦσιν ἴσως αὐτοὺς τῆς αὐτῶν ἕνεκ’ ἀσφαλείας ἕκαστοι , ὥστε δὲ καὶ ἀπολωλότας καθάπαξ ἰδεῖν , οὔ μοι δοκοῦσιν , εἰδότες ὡς ἔχει τι σχῆμα τῇ Ἑλλάδι εἶναι τὴν Λακεδαιμονίων πόλιν . 
καὶ μὴν οὐδὲ ἐπ’ ἴσης Θηβαίοις τε καὶ ὑμῖν βουλευτέον ἐστὶ περὶ τούτων . 
πολὺ γὰρ μᾶλλον ἐκείνοις μικρῶν ἕνεκα αἰτιῶν τὴν ἐσχάτην δίκην ἁρμόττει λαβεῖν ἢ ὑμῖν τῶν μεγίστων μετρίαν . 
ἐὰν γάρ τις τὸ ἑκατέρων ἦθος προσλογίζηται τῇ πράξει , τὴν μὲν ἐκείνων μετρίαν , κἂν ᾖ χαλεπωτάτη , τὴν δ’ ὑμετέραν μεγίστην , κἂν μετρίως ἔχῃ , κρινεῖ · τοσοῦτον ὑμῖν μὲν φιλανθρωπίας , ἐκείνοις δὲ ὠμότητος περίεστιν . 
εἶτα κἀκείνοις μὲν ἀρχαῖόν ἐστι , μηδὲν τοῦ κοινοῦ τῆς 
Ἑλλάδος φροντίζειν , ἀλλ’ ὁπόθεν τι πλέον σχήσουσι , τοῦτο μόνον καθορᾶν , ὑμῖν δὲ προστάταις τῶν κοινῶν δικαίων οὖσι καὶ ὑπειλημμένοις οὐκ ἔνεστι παρορᾶν τὰ τοιαῦτα ὀργῆς ἰδίας ἕνεκα ἢ μέμψεως . 
πρὸς δὲ τὸ ἐρώτημα ἐκεῖνο , πότερον τοῖς ἐκ Πειραιῶς ἢ τοῖς ἐξ ἄστεος προσήκει σῶσαι Λακεδαιμονίους , ἀπεκρινάμην ἂν ἔγωγε ὅτι ἀμφοτέροις , εἴπερ εἰσὶν Ἀθηναῖοι . 
καὶ γὰρ οὐδ’ ἐκεῖνο ἔχει λόγον , αὐτοὺς μὲν ἡμᾶς ὀμωμοκέναι καὶ πίστεσιν ἰσχυραῖς διωρίσθαι ἦ μὴν ταὐτὰ φρονήσειν καὶ μὴ μνησικακήσειν ἀλλήλοις , Λακεδαιμονίους δ’ ὥστ’ ἀνελεῖν ἀνακινεῖν τὴν τούτων μνήμην , ἃ συγκρύψειν συνεθέμεθα , καὶ μὴ λογίζεσθαι μηδὲ σκοπεῖν ὅτι ὁ ταῦτ’ ἐξετάζων ἀκριβῶς τὸ πιστὸν τῶν συνθηκῶν ἀναιρεῖ . 
καὶ μὴν οὐδὲ οἱ δεδοικότες μὴ Θηβαῖοι τῶν παρ’ ἡμῶν ἁμαρτόντες βασιλέα καλέσωσι νοῦν ἔχοντα φόβον δεδίασιν . 
ἀλλ’ ἐμοὶ μὲν καὶ ἄτοπα δοκοῦσι πεπονθέναι , φοβούμενοι μὲν μή τινων εὐπορήσωσι συμμάχων , ὑμᾶς δὲ πείθοντες γενέσθαι τούτοις αὐτοὺς , καὶ μὴ λογιζόμενοι τοῦτο , ὅτι βελτίους ἂν ἦσαν , εἰ δεινὸν ἐνόμιζον ταύτῃ προσγενέσθαι τινὰ Θηβαίοις ὠφέλειαν , κωλύοντες μᾶλλον ἢ πορίζοντες . 
νῦν δὲ ὥσπερ οὓς ἂν φοβῆταί τις μὴ ποιήσῃ τις εὖ , τούτους αἱρεῖσθαι δέον , οὐχ οἷς ἄν τις καὶ ἄλλους προσγενέσθαι συνεύξαιτο , οὕτω ταῦτα παραινοῦσι . 
καίτοι εἰ βασιλέα μὴ δύνανται κωλῦσαι βοηθεῖν , ἀλλ’ ὑμᾶς μὴ παρακαλεῖν ἠδύναντο . 
ἐγὼ δ’ οὐχ οὕτως ἀναισθήτους οὐδ’ ἔκφρονας εἶναι νομίζω Θηβαίους ὥσθ’ ὑπὲρ ἀρχῆς Λακεδαιμονίοις πολεμοῦντας βασιλεῖ περὶ δουλείας συμβαίνειν . 
καὶ γὰρ γελοῖον τούτους μὲν ζητεῖν ἀνελεῖν , ἵνα μὴ ἐμποδὼν αὐτοῖς ὦσιν , ἐκεῖνον δὲ καλεῖν ἐπὶ τοῖς ** 
ὃν ἴσασι δεσπότην ἕξοντες . 
τοσούτῳ γὰρ ἄμεινον περὶ ἡμῶν καὶ Λακεδαιμονίων βουλεύσονται , καλοῦντες βασιλέα σύμμαχον , ἤπερ αὐτοὶ περὶ αὑτῶν , ὅσῳ ἡμῖν μὲν τὸ ἀμύνασθαι γοῦν αὐτὸν καταλείψουσιν , αὐτοὶ δ’ οὐδ’ ὅπλα ἀνταράμενοι παραχρῆμα ὑποκύψουσιν αὐτῷ καὶ ἡμᾶς μὲν , ἐὰν ἄρα κρατήσῃ , δῑ αὐτοῦ κεκρατηκὼς ἔσται , ἐκείνους δὲ δῑ αὑτῶν ἔχων προτέρους · 
ταῦτα δὲ μαίνοιντ’ ἂν εἰ βούλοιντο . 
καὶ μὴν εἴ τις θαρρεῖν αὐτοὺς τῇ παλαιᾷ φιλίᾳ καὶ συμμαχίᾳ πρὸς τὸν βάρβαρον ἡγεῖται , ταῦτα μάλιστα φοβήσονται . 
ἐπίστανται γὰρ τότε καὶ πάντων ἀγαθῶν ἀνόνητοι γενόμενοι , καὶ παραχωρήσαντες ὧν εἶχον ἐκείνῳ , πρότερον μὲν αὐτὸν τὸν βασιλέα , μετὰ ταῦτα δὲ Μαρδόνιον δεξάμενοι τὸν ὕπαρχον αὐτοῦ , ὃς ἐγκαθήμενος μετὰ τῆς ἵππου καὶ στρατιᾶς ἀπείρου τὰ μὲν φθείρων , τὰ δὲ καρπούμενος αὐτῶν διετέλει τὴν χώραν , τῇ πόλει δ’ ἐχρῆτο στρατοπέδῳ , παρρησίας δ’ οὐδ’ ὁτιοῦν οὐδενὶ μετεδίδου · ὥστ’ εἶναι μηδὲν ἀθλιώτερον ἐν τῷ τότε καιρῷ Θηβαίων , ὄνειδος μὲν ἐν τοῖς Ἕλλησιν ἐχόντων , ἐπιτριβομένων δὲ κακῶς ὑπὸ τῶν βαρβάρων . 
οὔκουν βουλήσονται τοιαύτης κακοδαιμονίας πάλιν ἐλθεῖν εἰς πεῖραν , οὐδὲ δεηθῆναι βασιλέως καταπέμψαι σφίσιν ἄνδρα , ὃς ἐγκαθίσας εἰς τὴν Βοιωτίαν καὶ ἡγεμὼν τοῦ πολέμου γενόμενος γρύζειν οὐκ ἐάσει σφᾶς . 
εἶτα καὶ νενικηκότες νίκην τοιαύτην καὶ λαμπροὶ γεγονότες φύγοιεν ἂν , οἶμαι , ταπεινὸν οὕτω σχῆμα λαβεῖν , ὥστ’ ἐπὶ τὸν βάρβαρον καὶ κηλῖδα παλαιὰν ἐπανελθεῖν . 
ὅλως δ’ οὐκ ἔχει λόγον ἡ ὑπόνοια αὕτη . 
ὅπου γάρ ἐστι δυοῖν θάτερον , ἢ κρατήσαντας αὐτοὺς ἄλλῳ κεκρατηκέναι καὶ καθ’ αὑτῶν , ἢ κρατηθέντας , ὅπερ καὶ πρότερον συνέβη , καταλειφθῆναι καὶ ἐφ’ ἡμῖν εἶναι , πρὸς πότερον τούτων δέοιντ’ ἂν βασιλέως ; 
καὶ μὴν νῦν μὲν ἐὰν πληγῶσι , προσδοκίαν τινὰ ἕξουσι δῑ ἡμῶν πάλιν σωθήσεσθαι , ὥσπερ αὐτούς τε ἔμπροσθεν καὶ νῦν τοὺς Λακεδαιμονίους τοῦτο πεπονθότας εἰδότες . 
ἔσονται · 
ἐὰν δὲ τὸν βάρβαρον καλέσαντες ἀποτύχωσιν , ἀπολούμενοι καθαρῶς ἐπίστανται . 
πῶς οὖν οὐχ ὃ τὴν μὲν νίκην καθαρὰν , τὴν δὲ συμφορὰν εὔελπιν αὐτοῖς παρίστησιν , αἱρήσονται καθ’ αὑτοὺς ἀγωνίζεσθαι μᾶλλον ἢ ὃ τὴν εὐτυχίαν ἀνόνητον ποιοῦν ἀνήκεστον ἕξει τὸ πρᾶγμα , τὸν βασιλέα κοινωνὸν παραλαβεῖν ; 
εἶτα καὶ εἰς ἀνάγκην κατακέκλεινται τοῦ μηδ’ ἂν βούλωνται παραφρονῆσαι . 
οἱ γὰρ νῦν μετ’ αὐτῶν ὄντες Ἠλεῖοι καὶ Ἀρκάδες , ἂν ἐπαγομένους αὐτοὺς τὸν βάρβαρον αἴσθωνται , εὔδηλόν ἐστιν ὡς οὐ μενοῦσιν , ἀλλ’ ὑπόψονται καὶ φυλάξονται , τοῦτο μὲν τὸν κίνδυνον εἰδότες ἔσχατον ἥξοντα αὐτοῖς , τοῦτο δὲ τὴν ἀδοξίαν , εἰ πρὸς ὃν πρότερον μετὰ τῶν τὰ δίκαια φρονούντων Ἑλλήνων παρετάττοντο , τοῦτον νῦν Θηβαίοις συνεπασκήσουσιν αὐτοί . 
μᾶλλον δή μοι δοκοῦσι Θηβαῖοι διὰ τοὺς ὑπάρχοντας νῦν συμμάχους ἀμελήσειν βασιλέως ἢ δῑ ἐκεῖνον τούτους παρόψεσθαι . 
ὅλως δὲ , ὦ Ἀθηναῖοι , εἰ νῦν σώων ὄντων Λακεδαιμονίων δεδοίκαμεν μὴ τῷ βασιλεῖ προσθῶνται Θηβαῖοι , τί ποιήσομεν ἡνίκ’ ἂν μηδὲ τούτους ἔτι κοινωνοὺς ἔχωμεν , ἀλλὰ μόνοι μεταξὺ Θηβαίων καὶ τῶν βαρβάρων ἀπολειφθῶμεν ; 
εἰ μὲν γάρ ἐστί τις ὑμῖν ἐγγυητὴς ἰσχυρὸς , ὡς ἂν Θηβαῖοι Λακεδαιμονίους ἀνέλωσιν , οὐχ ὑμεῖς εὐθέως αὐτοῖς ὑποκείσεσθε , οὐδ’ ἐπὶ τὴν πόλιν ἥξουσι ταύτην · δεινὸν μὲν νὴ τὸν Δία τὸν ἐλευθέριον τὸν Πλαταιᾶσι καὶ τὰ μνήματα τῶν ἐκεῖ πεσόντων κοινῶν ἀμφοτέροις προγόνων περιιδεῖν τὴν Λακεδαιμονίων πόλιν ἐκπεσοῦσαν ἐκ τῆς Ἑλλάδος , καὶ ταῦθ’ ὑπὸ Θηβαίων , οὐ μὴν ἀλλ’ ἔμοιγε τετολμήσθω τοῦτο τὸ ἀσέβημα τῷ λόγῳ , προώμεθα , ὦ Ἀθηναῖοι , καὶ περιίδωμεν μηδένα ὑπόλογον θέμενοι , βούλεσθε εἴπω καὶ συνεξέλωμεν ; 
ἢ τοῦτο μὲν οὐδαμῶς ; 
εἰ δ’ οὐδέπω τοσαύτην οἰκειότητα καὶ συνήθειαν ἔχει τὰ πρὸς ἡμᾶς πεπραγμένα 
Θηβαίοις , ὥστ’ εἶναι μείζω καὶ πλείω τῶν πρότερον πρὸς 
Λακεδαιμονίους αὐτοῖς ὑπαρχόντων , ὧν νῦν εἰσι πόρρω τοῦ μεμνῆσθαι , εὐτυχίας δὲ οὐδεὶς κόρος ἐστὶν ἀνθρώποις , ἀλλ’ οἱ τὰ μέγιστα κατορθώσαντες μεγίστων γλίχονται , δυναστείας τε ἐπιθυμοῦντας πολὺ μᾶλλον τὴν ἡμετέραν πόλιν ἢ τὴν Λακεδαιμονίων εἰκός ἐστιν αὐτοὺς δεδιέναι καὶ διὰ φρόνημα καὶ δῑ ἐμπειρίαν πραγμάτων καὶ δῑ ὀξύτητα καὶ τὴν ἐπὶ πᾶσι παρουσίαν ἄοκνον , τοῦτο δ’ ὑπειληφότας ἐκποδὼν ποιῆσαι ζητεῖν ἕπεται , ἐφ’ ἅπασί τε πίστις ἀκριβὴς οὐχ ἡ μὴ βουλήσεσθαί τινα ἀδικήσειν , ἀλλ’ ἡ μηδ’ ἂν βούλωνται δυνήσεσθαι παριστᾶσα · εἰ ταῦθ’ οὕτω φαίνεται , τί κωλύει Λακεδαιμονίους ὁμοῦ σώζειν καὶ τὴν πόλιν δῑ ἀσφαλείας ποιεῖσθαι καὶ δόξαν φιλανθρωπίας , μεγαλοψυχίας , ἀνδρείας προσλαβεῖν ; 
ἐν γὰρ τῷ σῶσαι μὴ μνησικακήσαντας τρία ταῦτ’ ἐστὶν εἰς φιλοτιμίαν τείνοντα . 
πρὸς τοίνυν τὸ μὴ παρεῖναι Λακεδαιμονίους ὑπὸ τὴν αὐτὴν τύχην ἡμῖν , καὶ τῇ μὲν ψήφῳ δεῖν σῶσαι , τοῖς δὲ ὅπλοις ἀπολέσαι , καὶ πρὸς ταύτην τὴν ἀκριβολογίαν , μᾶλλον δ’ ἀπορίαν , ὀκνῶ γὰρ εἰπεῖν ἀποπληξίαν , οὐ χαλεπὸν εὑρεῖν ἁπλοῦν καὶ σαφῆ λόγον . 
εἰ μὲν ἦν , ὦ 
Ἀθηναῖοι , ταμιεύσασθαι , καὶ μέχρι τούτου κακῶς διαθεῖναι παρὰ τὸν πόλεμον αὐτοὺς , μέχρι τοῦ πρὸς σύμβασιν ἐγχωρεῖν διατηρῆσαι , τάχα ἂν ταῦτά τις ἤκουσεν · 
οὐκ ὄντος δ’ ἐφ’ ἡμῖν οὕτω τὸν πόλεμον τεμεῖν , τί ποιήσομεν , ἐὰν ἅπαξ ὑπερβάλωμεν ; 
ἢ μεταγνωσόμεθα ; 
καὶ τί πλέον τοῦ καιροῦ παρελθόντος ; 
ἐπεὶ καὶ νῦν μία δή που μάχη πάντ’ αὐτοὺς ἀφῄρηται , τοὺς συμμάχους , τοὺς εἵλωτας , τὴν παρὰ τῶν περιοίκων πίστιν , ἁπλῶς τὴν τάξιν ἐφ’ ἧς βεβηκότες ἦσαν . 
τὸ δὲ προσπταῖσαι τοῖς σαθροῖς ῥᾳδίαν ποιεῖ τὴν αἴσθησιν . 
ἂν οὖν πάλιν ἄλλην μάχην μίαν κρατηθῶσιν οἱ λοιποὶ , τί κωλύει μιᾶς ἡμέρας μέρει μικρῷ πάντα τἀκείνων ἐξεληλέγχθαι , καὶ τοὺς μὲν ἐν ἡλικίᾳ τεθνάναι πάντας , τὴν πόλιν δὲ εἰλῆφθαι , καὶ ταῦτα ἀτείχιστον οὖσαν , παῖδάς τε καὶ γυναῖκας ἄγεσθαι , διαπεπρᾶχθαι δὲ , ὡς εἰπεῖν , τὸ πρᾶγμα πρὶν ἐλθεῖν εἰς βουλὴν καὶ λόγον ; 
ἐπεὶ καὶ νῦν ἐπὶ τοῦτ’ αὐτὸ δή που καλοῦσιν ὑμᾶς Θηβαῖοι , ὥστε συνανελεῖν αὐτούς . 
ἐπὶ τί γὰρ καὶ φῇ τις ἕτερον , ὅπου περὶ τῆς πόλεως αὐτῆς ὁ λόγος γέγονε ; 
δεῖ τοίνυν ἤδη βεβουλεῦσθαι καὶ μὴ περιμένειν τὰ μηδαμοῦ γενησόμενα . 
νὴ Δί’ ἄπιστοι γὰρ Θηβαίοις δόξομεν εἶναι μὴ βοηθήσαντες . 
πολὺ δέ γε μᾶλλον , ἂν βοηθήσαντες μὴ ποιῶμεν ἐφ’ οἷς παρελήφθημεν . 
τί οὖν κωλύει , ταῦτα ἂν ἐκείνοις δοκῇ , συναινεῖν ; 
οἷόν τι λέγω , κατασκάπτειν τὴν πόλιν , ἀνδραποδίζεσθαι , παῖδας καὶ γυναῖκας ἀποκτιννύναι πάντας . 
ἐπὶ γὰρ ταῦτα καλοῦσι . 
θήσω τοίνυν ἐγὼ καὶ μενεῖν ἡμᾶς τὸ πρᾶγμα καὶ μὴ φθάσειν προδιαφθαρέντας ἐκείνους , καὶ ψῆφον προτεθήσεσθαι , ὥσπερ ἀναγκαίᾳ τινὶ περιόδῳ τοῦτο ὀφειλόμενον τοῖς πολεμίοις ἅπασιν · ἂν οὖν ἡμῶν σώζειν τοὺς 
Λακεδαιμονίους τιθεμένων ψῆφον μὴ πείθωνται , μηδὲ συγχωρῶσιν οἱ Θηβαῖοι , τοῦτο δ’ οὐδὲ ἀποδείξεως δεῖται , ἆρα ἄλλο τι λοιπὸν ἔσται ἢ διεστάναι καὶ δυσχερῶς ἔχειν ; 
οὐκοῦν ἀρχὴ πολέμου καὶ πραγμάτων αὕτη , Λακεδαιμόνιοι δ’ ἢ προαπολώλασιν , ἐὰν τὰ Θηβαίων νικᾷ , ἢ μενοῦσι τὴν τοῦ πολέμου κρίσιν , ἂν ἐξελέσθαι δυνηθῶμεν αὐτούς . 
ἀνάγκη γὰρ ἢ παθόντων τι παρὰ γνώμην τὴν ἡμετέραν ἡμᾶς ἐπὶ τοὺς Θηβαίους ἔρχεσθαι , ἢ διατηρηθέντων ὑφ’ ἡμῶν , τούτους ἐφ’ ἡμᾶς ὑπ’ ὀργῆς ἰέναι . 
πότερ’ οὖν βέλτιον ὑπὲρ τῆς σκιᾶς τῆς Λακεδαιμονίων ὕστερον πολεμεῖν Θηβαίοις ἢ κοινωνεῖν ἡμῖν μὴ δυναμένων , ἢ παντελῶς ἀπολωλότων , ἢ τὸν ὀρθὸν καὶ γενναῖον πόλεμον πολεμεῖν ὑπὲρ αὐτῶν , ἕως εἰσὶν ἔτι σῶοι ; 
ἐγὼ μὲν οἶμαι τοῦτο . 
εἰ δὲ μὴ τῆς αὐτῆς τύχης ἧσπερ ἡμεῖς πεπείρανται , τοῦτο καὶ μάλιστα ὑπὲρ ὑμῶν ἐστιν . 
ὅτι μὲν γὰρ εἰς πολὺ χείρω βουληθέντων ὑμῶν ἥξουσιν ἅπασι δέδεικται · 
κωλύσαντες δὲ ὑμεῖς τὴν μὲν τιμωρίαν εἰληφέναι τῷ βουληθέντες ἂν δυνηθῆναι ῥᾳδίως , τὴν μεγαλοψυχίαν δὲ ἐνδεδεῖχθαι τῷ μὴ δεδεῆσθαι δόξετε · ὥστ’ ἀνθ’ ἑνὸς ἀμφότερ’ ἕξετε , καὶ τὴν τιμωρίαν καὶ τὸ πρᾶοι δοκεῖν εἶναι , τοῦτο δὴ τὸ ἐξ ἀρχῆς ὑμέτερον . 
καὶ μὴν ὅτι γε , ὦ Ἀθηναῖοι , καὶ πολλῷ δεινότερά εἰσι πεπονθότες ὧν ὑμᾶς εἰργάσαντο αὐτοί ποτε ῥᾳδίως δείξω . 
ἡμεῖς μέν γε ποιοῦντες καὶ πάσχοντες ὡς εἰπεῖν διεγενόμεθα ἐν πολλοῖς ἀγῶσι καὶ μάχαις κακῶς ἀλλήλους , οἱ δὲ μιᾷ κρατηθέντες πάντων ἀφεστᾶσι . 
δῆλον τοίνυν κἀκεῖθεν · ἡμᾶς μὲν γὰρ τῆς κατὰ θάλατταν ἡγεμονίας ἀπεστέρησαν , αὐτοὶ δ’ ἀμφότερα σχόντες προεῖνται νῦν . 
ὥστ’ εἰ τὸ πλειόνων στέρεσθαι μείζονός ἐστι συμφορᾶς δεῖγμα , μείζων ἐστὶν ἡ νῦν Λακεδαιμονίων τῆς πρότερον ἡμᾶς περιστάσης . 
οὐ τοίνυν οὐδὲ τὴν τάξιν τῆς συμμαχίας τῆς πρὸς τοὺς Θηβαίους ἐπινοῶ . 
προεστᾶσι μὲν γὰρ , ὡς ὁρᾶτε , αὐτοὶ τοῦ πολέμου , δέονται δ’ ὑμῶν ἐν προσθήκης μέρει . 
τὸ μὲν τοίνυν ἐκείνοις συγχωρεῖν ἡγεῖσθαι αὐτοὶ κρίνατε ὁποῖόν τί ποτ’ ἐστὶν ὑμῖν , μνημονεύοντες τοῦ τροπαίου , ὅ ποτ’ ἐστήσατε ἐν Οἰνοφύτοις · 
τὸ δ’ αὐτοὺς ἀξιοῦν προΐστασθαι μὴ ἀγνωμοσύνη σαφὴς ᾖ . 
τὸ γὰρ κληθέντας ὑπ’ ἐκείνων , κἀκείνων τῶν τὰ μέγιστα ἐξειργασμένων ὄντων ἀμφισβητεῖν περὶ τῆς προστασίας οὐκ ἔξω ταύτης τῆς αἰτίας εἶναι δόξει . 
τοὺς δ’ ἐπειγομένους καταπολεμῆσαι τοὺς Λακεδαιμονίους καὶ μὴ δεῖν ἀνεῖναι λέγοντας τοῦτ’ ἐρωτῆσαι βούλομαι , ἂν μὴ διδῶσι τὴν ἡγεμονίαν ἡμῖν οἱ Θηβαῖοι , κελεύετε συμμαχεῖν αὐτοῖς ἐν ὑπηκόων τάξει ; 
νὴ Δί’ ἀλλὰ δώσουσιν . 
οὐχ οὗτοί γε , ἕως ἂν ὁρῶσι τὰς Λακεδαιμονίων ἀσπίδας παρ’ αὑτοῖς κρεμαμένας . 
εἰ δ’ ἐπ’ ἀμφότερα ἔστ’ εἰκάσαι , πόθεν καὶ πῶς τἀκριβὲς εἰσόμεθα ; 
διδόντων μὲν γὰρ ὡς οὐδὲν μᾶλλον χρὴ τούτοις πολεμεῖν ἔστ’ εἰπεῖν , οὐ συγχωρούντων δὲ τίς ἂν φαίη δεῖν ἀνέχεσθαι ; 
ἂν οὖν ἡμῖν συμβῇ κρῖναι μὲν τοῖς Θηβαίοις προσθέσθαι , γενομένης δ’ ἧς λέγω διαφορᾶς διαστῆναι , ἆρα ἄλλο τι συμβεβηκὸς ἔσται ἢ καὶ τούτους περιεορακέναι , καὶ πρὸς ἐκείνους ἐν προσκρούσμασι καὶ μέμψεσιν εἶναι , καὶ μήτ’ ἐπὶ τούτους ἐπανελθεῖν εἶναι μήθ’ ὅ τι χρὴ ποιεῖν ἔχειν εὑρεῖν ; 
ἂν δὲ δὴ τοῦτο νικήσῃ πᾶσι συνδόξαν , ἑκάστους ἐκ περιτροπῆς ἡγεῖσθαι , οἷον Θηβαίους , Ἀργείους , Ἠλείους , Ἀρκάδας , ὑμᾶς , καλόν γε ὄντας Ἀθηναίους διαλαγχάνειν πρὸς τοὺς πάντας ἀνθρώπους περὶ τῆς ἡγεμονίας , καὶ ἄρχειν τῶν Ἑλλήνων ἐκ περιτροπῆς , ὥσπερ ἄλλην τινὰ μοῖραν ἢ ἔρανον διῃρημένους . 
καὶ πότερον βέλτιον τὸ πέμπτον μέρος μεταλαμβάνειν , ἂν οὕτω τύχῃ , τῆς προστασίας , τὰ δ’ ἄλλα πάντα ἀρχομένους διατελεῖν ὑφ’ ὧν εἶπον , ἢ Λακεδαιμονίους ἐφ’ ἡμισείᾳ προσδέξασθαι καὶ δύ’ εἶναι μέρη προεστηκότα , εἰς ἅπερ ἐξ ἀρχῆς ἡ Ἑλλὰς διῄρηται ; 
οὐ γὰρ μὴ Φλιάσιοί γε ὑμῖν ἀμφισβητήσωσι δέδιτε , καὶ οὔπω λέγω δεῖν ἐπὶ τούτῳ δέξασθαι τοὺς Λακεδαιμονίους · οὐχ ὁρίζω τοῦτο , ἀλλὰ μάλιστα μὲν οἶμαι καὶ καθάπαξ αὐτοὺς παραχωρήσειν · καὶ νὴ Δί’ ἔγωγε κελεύω , εἴπερ ὡς ἀληθῶς ἡμῶν δέονται καὶ τῆς σεμνότητος καθυφείκασί τι , ἢ φήσαιμ’ ἂν τοῖς πρέσβεσιν αὐτῶν τοὺς Θηβαίους αἱρήσεσθαι , ἐὰν ἐκεῖνοι ταῦθ’ ὑπακούωσιν , εἰ δὲ μὴ , μετριώτερον , ὦ Ἀθηναῖοι , Λακεδαιμονίους ἐξ ἴσου δέξασθαι ἢ τοιαύτην ἀκρισίαν κοινωνίας ὑποστῆναι Θηβαίοις . 
οἶμαι τοίνυν κἀκεῖνο προσήκειν ὑμῖν σκοπεῖν , ὅπως μὴ εἰς τὰς αὐτὰς αἰτίας Λακεδαιμονίοις ἔλθητε , μηδ’ ἃ μέμφεσθε δικαίως , ταῦτα μιμήσεσθε . 
ἔστι τοίνυν τούτων οὐ μικρὸν κατηγόρημα , ὅτι Θηβαίοις τουτοισὶ συνεξεῖλον 
Πλαταιὰς καὶ παρέδοσαν , καὶ πάλιν τὸ τελευταῖον , ὅτι τοὺς Ἴωνας ἐκδότους ἐποίησαν ἐν ταύταις ταῖς συνθήκαις ταῖς πρὸς βασιλέα . 
μὴ τοίνυν ὑμῖν τὸ τὴν Σπάρτην 
Θηβαίοις συνεξελεῖν καλὸν οἴεσθε λόγον σχήσειν , μηδὲ 
Λακεδαιμονίοις ἐγκαλοῦντες , ἐπειδήπερ τοὺς ἀποίκους ὑμῶν ἐξέδοσαν τῷ βασιλεῖ , αὐτοὶ Θηβαίοις ἐκδῶτε ὑμᾶς αὐτούς · 
ἐκδώσετε δὲ , ἂν πρὸς οὓς ἄσχολοι νῦν εἰσι Λακεδαιμονίους , τούτους ἐκποδὼν αὐτοῖς θήσετε . 
μικρὸν δ’ ἔτι προσθήσω · εἰ μὲν εὐπορήσουσιν ἑτέρων Λακεδαιμόνιοι συμμάχων ὑμῶν ἁμαρτόντες , τις ἂν μείζων αἰσχύνη γένοιτο τῶν πασῶν ἢ τὸ πρῶτον μὲν ἐζητηκέναι τινὰς ἄλλους , εἶτα καὶ ἀνευρηκέναι τοὺς συνδιατηρήσοντας τὴν 
Σπάρτην αὐτὴν , ὄντων Ἀθηναίων , εἰ δ’ οὐδένων ἑτέρων τεύξονται βοηθῶν , ὑμῖν οὐκ ἀμελητέον , οὓς ἔχουσι μόνους . 
εὔχομαι δ’ αὐτοῖς , εἰ μὲν ὑμεῖς συναγωνιεῖσθε , σωτηρίαν καὶ κράτος · εἰ δ’ ἐγκαταλείψετε , ἀπολεῖσθαι μᾶλλον ἢ δῑ ἑτέρων ἀνενεγκεῖν , ἵνα καὶ ἁπλοῦν ἡμῖν τοὔνειδος ᾖ . 
ἐμοὶ μὲν ταῦτ’ ἔδοξεν ἀμφότερα ἐξετάζοντι · 
ἔτι δὲ , ὦ Ἀθηναῖοι , καὶ ὑμῖν δεικνύοιτ’ ἂν ἤδη τό γ’ ἐμὸν μέρος . 
Λευκτρικὸς δ# (ὑπὲρ Θηβαίων δεύτερος) εἰκότως , ὦ Ἀθηναῖοι , πολλῶν λόγων ἐδέησε τοῖς ὑπὲρ τῶν Λακεδαιμονίων λέγουσιν , οὐ γὰρ ἦν ἄρα ἁπλᾶ ὥσπερ τὰ Θηβαίων , ἀλλ’ ἐδεῖτό τινος κομψοτέρου μοι δοκεῖν ῥήτορος . 
ἐγὼ δ’ εἰμὶ μὲν , ὦ Ἀθηναῖοι , τῶν οὐ πρότερον φίλους Θηβαίους ἤπερ ὑμεῖς ἅπαντες κρινάντων , ὁρῶ δὲ τοῖς μὲν Λακεδαιμονίοις ἐνυπάρχον εἰς τὴν βοήθειαν τὸ μὴ δεῖν μνησικακεῖν , τοῖς δὲ Θηβαίοις αὐτό τε τοῦτο καὶ τὸ ὧν εὖ πεπόνθαμεν δεῖν μεμνῆσθαι . 
ὥστ’ εἰ πεπαῦσθαι δεῖ μισοῦντας , πάλαι πεπαύμεθα Θηβαίους · καὶ εἰ Λακεδαιμονίοις ἰσχυρὸν τὸ μηκέθ’ ὑμᾶς κακῶς ποιεῖν δύνασθαι , πολὺ Θηβαίοις ἰσχυρότερον τὸ βουλομένους εὖ ποιεῖν ἐκ πολλοῦ πεφηνέναι . 
ἐκείνους μὲν οὖν μηκέτ’ ἐχθροὺς νομίζειν παραινοῦσιν οὗτοι , τούτους δ’ ὁρῶ φίλους ὑπάρχοντας πρὶν καὶ καλεῖν ἡμᾶς . 
εἰ δὲ τοσοῦτον δύναται τὸ τὴν ἔχθραν καταθέσθαι , ὥστ’ εὐθὺς συμμάχους ἔχειν ὑμᾶς , τό γε ἐσχηκέναι πρότερον τοὺς ἑτέρους , ὃ νῦν οὗτοι σπουδάζουσι , ποῦ θήσομεν ; 
καὶ οὐκ ὀφείλειν , ὦ Ἀθηναῖοι , χάριν ὑμᾶς Θηβαίοις τε καὶ Ἀργείοις καταλέγω , πολὺ γὰρ μᾶλλον ὑμῖν Θηβαίους ὀφείλειν νομίζω , ἀλλὰ τοῖς ὑπηργμένοις ὑμῖν πρὸς ἀλλήλους ἀκόλουθα ταῦτ’ εἶναί φημι καὶ προσήκοντα . 
θαυμάζω δ’ εἴ τις τὸ μὲν φίλους καὶ συμμάχους ἡμῖν εἶναι Θηβαίους φοβεῖται νομίζων ἰσχυροὺς εἶναι , τὸ δ’ ἐχθροὺς καὶ πολεμίους καταστῆναι συμφέρον κρίνει , καὶ Λακεδαιμονίοις μὲν πολεμοῦντας δέδοικεν αὐτοὺς , ἐφ’ ὑμᾶς δ’ ὅπως ἥξουσι διαπράττεται , καὶ φυλάττεσθαι μὲν κελεύει μή ποθ’ ὕστερον ὑμῖν πολεμήσωσιν , ἤδη δὲ εἰς τοῦτο καταστῆναι προτρέπει , καὶ Λακεδαιμονίοις μὲν κελεύει θαρρεῖν κοινωνοῖς ἐπὶ 
Θηβαίους , ὧν ἐλάττους αὐτούς φησιν εἶναι , Θηβαίοις δ’ ἐπὶ τούτους οὐκ ἐᾷ θαρρεῖν , ὥσπερ τὰς τῶν ἀσθενεστάτων συμμαχίας μάλιστ’ ὠφελούσας , ἀλλ’ οὐ τὰς τῶν οἵους εἶναι Θηβαίους φασὶν οὗτοι . 
ἐρωτῶσι δὲ τίς ἐγγυητής ἐστι τοῦ Θηβαίους ἐφ’ ἑαυτῶν μένειν , ὥσπερ οὐκ ἐξὸν ἡμᾶς ἀντερωτῆσαι τίς δ’ ἐγγυητής ἐστι τοῦ Λακεδαιμονίους ἐφ’ αὑτῶν μένειν , ἄνπερ τοῦτον τὸν πόλεμον διαθῶνται . 
καὶ μὴν τὸ μέλλον μὲν ἄδηλον , ᾧ πολλῷ χρῶνται κατὰ τῶν Θηβαίων , εἰ δὲ δεῖ τὸ προχείρως βλασφημεῖν καὶ φιλονεικεῖν ἀφιέντας αὐτὰ τἀληθῆ σκοπεῖν , πολὺ πλείων πίστις ἐστὶ Θηβαίοις ἢ Λακεδαιμονίοις · καὶ τούτου μάρτυρας ὑμῖν αὐτοὺς τοὺς ἀντιλέγοντας παρέξομαι . 
εἰ γάρ τις αὐτοὺς ἔροιτο , εἰπέ μοι , καλῶς ἐποίησαν Λακεδαιμόνιοι τὴν Καδμείαν καταλαβόντες , εἰ φυλάττουσι τὸ ἀρτίως σχῆμα τὸ πλαστόν ; 
οὐ καλῶς , ἐροῦσι δή που . 
διὰ τί , εἴ τις αὐτοὺς ἐπανέροιτο , παρεσπόνδησαν , φήσουσι . 
τί γὰρ ἄλλο ; 
οἷς τοίνυν οὐκ ἂν ἔξαρνοι γένοιντο ὑπὲρ αὑτῶν ὡς οὐκ ἠδικήκασι , τούτοις ἥν φημι μαρτυρίαν παρέχονται . 
ἴστε γὰρ δή που τοῦθ’ ὅτι ἐν εἰρήνῃ καὶ σπονδαῖς μάλιστα οἱ τὰ δίκαια ποιεῖν βουλόμενοι κρίνονται · ἐν γὰρ τοῖς πολέμοις οὐχ ὁ τρόπος κύριος , ἀλλ’ ὅσ’ ἂν ἡ τύχη δῷ καὶ ὁ καιρὸς , ταῦθ’ ἕκαστοι μεταλαμβάνουσιν . 
ὁπότ’ οὖν ὅτ’ ἦσαν ἀμφότεροι κύριοι γνώμης , 
Θηβαῖοι μὲν τὰ αὑτῶν πράττειν οἰόμενοι δεῖν ἐφάνησαν , 
Λακεδαιμόνιοι δ’ ἐπιόντες καὶ πλεονεκτοῦντες , πῶς οὐ τῷ παντὶ δεῖ νομίζειν πιστοτέρους Θηβαίους , καὶ τὸν φόβον τοῦτον ἐπὶ τοὺς Λακεδαιμονίους μεταθεῖναι , μή ποτε εὐπορήσαντες δυνάμεως ταυτὸν καὶ πρὸς ἡμᾶς πράξωσι ; 
καὶ γὰρ οὐδὲ ἐκείνῳ ἔγωγ’ ἂν πεισθείην , ὡς διὰ Βοιωτίας μὲν διεξιόντες τότ’ εἰσῆλθον εἰς Θηβαίους τῷ καιρῷ χρησάμενοι , ὑμῶν δ’ εἰ τὸν αὐτὸν τοῦτον ἔσχον , ἀπέσχοντ’ ἂν ἑκόντες , οἳ μετὰ τῶν Θηβαίων ἐναντία αὐτοῖς πεπολεμηκότες ἦτε . 
ὥσπερ τοίνυν , εἰ τῷ ὄντι τοῦθ’ ὑμῖν συνέβη , δικαίως ἂν αὐτοὺς φυλάττεσθαι δεῖν ᾤεσθε τὸ λοιπὸν , οὕτως ἐπειδὴ συμβὰν ἂν , εἰ καιρὸς ὑπῆρξε , φαίνεται , μηδὲν ἧττον φυλάττεσθε . 
ὧν τε γὰρ τοῖς Θηβαίοις ἀπεμνημονεύκασι κεκοινωνήκατε δή που καὶ ἡ ἐξ ἀρχῆς οἰκεία διαφορὰ πρόσεστιν . 
ὥσθ’ ὅσῳπερ ἂν τοῖς Θηβαίοις πικρῶς ἔχωσι , διπλάσιον χρὴ δοκεῖν ὑμῖν ὃ νῦν διὰ τὴν χρείαν ἐπικρύπτονται . 
ἔτι τοίνυν Θηβαίους μὲν οὐδεπώποτε τῆς ἡγεμονίας ἴσασι τυχόντας , οὐδὲ παρ’ ἑκόντων τῶν Ἑλλήνων , ὑμᾶς δὲ πολλοῖς ἔτεσι μείναντας ἐπ’ αὐτῆς , τὸ μὲν πρῶτον εὐνοίᾳ λαβόντας , τὸ πλέον δ’ ὕστερον δυνάμει κατασχόντας · λέγουσι δ’ ἀεὶ πάτριον εἶναι σφίσιν ἡγεῖσθαι τῶν Ἑλλήνων , καὶ τοῦτο μὲν ἐν τῷ πρὸς τὸν Πέρσην πολέμῳ κατ’ ἀμφότερα ἡγοῦντο , τοῦτο δ’ ἡνίκα τὴν ἡμετέραν ἀρχὴν κατέλυσαν . 
ταῦτ’ οὖν οὐ πάσης ἀδείας ἐστὶ μεστὰ , οὐδ’ ὅσην οἴεταί τις εὐμάρειαν ἔχει . 
Θηβαῖοι δὲ κἂν αὐτοί μοι σύμβουλοι γενέσθαι δοκοῦσιν ὡς οὐ χρὴ τῶν ἡμετέρων οὐδὲν παρασπᾶν , οὐδ’ ἐμβαίνειν εἰς τὴν θάλατταν , ἣ πᾶσι μᾶλλον ἢ ’κείνοις προσήκει . 
ἃ γὰρ μὴ συνίσασιν αὑτοῖς ποτε σχοῦσι , ταῦτ’ οὐδὲ ζητεῖν ἀξιώσουσι · Λακεδαιμονίοις δ’ ἐπεξιόντες καὶ τἀκείνων καθαιροῦντες οὐκ ἀξιώσουσιν οὐδένα αὐτοῖς νεμεσᾶν . 
εἰ φαίνονται τοίνυν ἐκ τούτων Θηβαῖοι μὲν Λακεδαιμονίοις , οὐχ ὑμῖν , κακόνοι , Λακεδαιμόνιοι δ’ ὑμῖν πολὺ μᾶλλον ἢ Θηβαίοις , πῶς οὐ κατ’ ἀμφότερα τὰ Θηβαίων αἱρετώτερα ; 
αὐτὸ γὰρ τοῦτο τὸ τοὺς ὑμετέρους ἐχθροὺς μισοῦντας ὑπάρχειν αὐτοὺς πῶς οὐ σφόδρα ὑπὲρ ὑμῶν ἐστιν , ἄνευ τοῦ μηδὲν ὑπολείπεσθαι πρὸς ὑμᾶς πρᾶγμ’ αὐτοῖς ; 
ἔστι τοίνυν καὶ παρ’ αὐτῆς τῆς πρεσβείας μαρτυρία τις ὑπάρχουσα . 
νυνὶ γὰρ Λακεδαιμονίους μὲν ἡ συμφορὰ δεῦρ’ ἦχε καὶ ὁ καιρὸς , ὃ πίστεως οὐδεμιᾶς ἐστι δεῖγμα οὐδὲ τοῦ φιλανθρώπως ἔχειν ὑμῖν , Θηβαῖοι δὲ νενικηκότες ἥκουσι καὶ παρακαλοῦσι μετέχειν ὑμᾶς ὧν ηὐτυχήκασιν · 
οὗ τί γένοιτ’ ἂν μεῖζον σύμβολον τοῦ πιστῶς ἔχειν ὑμῖν ; 
ἆρ’ οὐκ ἐξ ἁπάντων ἀδεέστερα καὶ ἀδολώτερα φαίνεται ; 
εἰ δὲ δεῖ πρὸς ἀναιδῆ διαβολὴν εὐγνωμοσύνης ὑπερβολῇ χρήσασθαι , τὸ μὲν μέλλον ἀφῶμεν · πολλὰ γὰρ ἐν τῷ παντὶ χρόνῳ γένοιτ’ ἂν ἃ καὶ προειδέναι ἀμήχανον καὶ προπιστεύειν οὐκ ἔνεστιν · ἐκ δὲ τῶν ἤδη γεγενημένων καὶ περὶ ὧν οὐδεμία τίς ἐστιν ἀμφισβήτησις , Θηβαίους αἱρούμενοι τὰ δίκαια ποιήσοντες ἐσμὲν δῆλοι , τοῦτο μὲν ἀνθ’ ὧν ὑπῆρξαν εἰς ὑμᾶς εὐεργεσιῶν , τοῦτο δὲ ἀνθ’ ὧν διὰ ταῦτα καὶ πρότερον αὐτοὺς προσηκάμεθα , τοῦτο δὲ ἀνθ’ ὧν Λακεδαιμόνιοι καὶ ἡμῖν ἀμέτρως κἀκείνοις ἀδίκως κέχρηνται . 
εἰ δ’ ὑπὲρ μὲν τοῦ μέλλοντος οὐκ ἐνέσται διισχυρίσασθαι , τὰ παρελθόντα δὲ ἀφ’ ὧν τὸ δίκαιον κρίνεται σιωπᾶν ἡμῖν προστάξουσιν οἱ μέχρι τοσούτου φιλοῦντες Λακεδαιμονίους , ὅσον τοῦ Θηβαίους μισεῖν ἀφελεῖν ἦν ἄξιον , ἄλλο τι λοιπὸν ἢ νεύματι τὴν βοήθειαν δεήσει δεικνύναι ; 
οὐ γὰρ εἰπεῖν γε δήπουθεν οὐδὲν ἐξέσται . 
καὶ τίς ἂν ταύτης τῆς ἀλογίας ἀνάσχοιτο ; 
ἄξιον δ’ ἐτάσαι τὴν Λακεδαιμονίων δεινότητα καὶ τὸν τρόπον ὅντινα ἀεὶ χρῶνται τοῖς πράγμασιν . 
οὗτοι πολεμήσαντες ἡμῖν πολέμους δύο , τόν τε Δεκελεικὸν τὸν πρότερον καὶ τὸν ὕστερον τουτονὶ τὸν Κορινθιακὸν , πῶς ἐχρήσαντο ἀμφοτέροις ; 
ἐπ’ ἐκεῖνόν τε βασιλέα σύμμαχον ἐκάλεσαν , δῑ οὗ μάλιστα ἡγοῦντο ἡμᾶς καταλύσειν , καὶ τοῦτον διὰ τοῦ αὐτοῦ τούτου κατέθεντο πέμψαντες Ἀνταλκίδην , ὃς ἐξέδωκε τοὺς Ἕλληνας αὐτῷ , μισθὸν τῆς εἰρήνης , καὶ ταύτην τελευτὴν ἀμφοτέροις ἐπέθηκαν . 
εἶτα Λακεδαιμονίους μὲν οὐδὲν κωλύσει δῑ ὅτου ποτ’ ἂν οἴωνται τρόπου πλέον ἕξειν , τούτῳ χρῆσθαι , ἡμεῖς δ’ εἴ τινας τῶν ὑπαρχόντων ἰσχυροὺς ἡ τύχη πεποίηκε , τούτους ἐγκαταλείψομεν ; 
καὶ μὴν οὐ τηλικοῦτόν ἐστι τὸ Ἀθηναίους Θηβαίοις προσθέσθαι κατὰ Λακεδαιμονίων , ἡλίκον τὸ Λακεδαιμονίους τῷ 
Πέρσῃ προσθεμένους ἐκδοῦναι τοὺς Ἕλληνας . 
ἢ ὅμοιον 
Ἴωνας καὶ Αἰολέας καὶ Δωριέας προέσθαι διαπραττομένους αὐτούς τι καὶ μηδένας ἀνθρώπων προδιδόντας τοῖς ἀστυγείτοσι καὶ συμμάχοις τὰ δίκαια φυλάξαι ; 
ἢ δέδιμεν μή τιν’ ἔχωμεν ἰσχυρὸν σύμμαχον ; 
καὶ τί γένοιτ’ ἂν αἴσχιον ἢ εἴ τις ἀκούσειεν ὅτι Ἀθηναῖοι βούλονται μηδένα τῶν αὐτῶν συμμάχων εὐτυχεῖν ; 
καὶ μὴν εἰ τοὺς ἔχοντας δύναμιν φευξόμεθα , τίνας εὐξόμεθ’ ὑμῖν ὑπάρχειν ; 
ἡμεῖς Κερκυραίους ποτ’ ἐδεξάμεθα ἐκσπόνδους ὄντας , συμφέρειν κρίναντες δηλονότι προκαταλαβεῖν αὐτοὺς , ἐπειδήπερ ἴσχυον , καὶ νῦν εὖ οἶδ’ ὅτι , εἰ τοῖς Θηβαίοις μηδὲν ὑπῆρχε κοινὸν πρὸς τὴν πόλιν , ἄλλως δ’ ἔχοντες δύναμιν ἑωρῶντο , πάντες ἂν ἔφασκον περὶ πλείστου ποιεῖσθαι οἰκειώσασθαι τοὺς ἄνδρας καὶ ἐφ’ ἡμᾶς ἀγαγεῖν καὶ δῑ ἡμῶν ποιήσασθαι . 
νῦν τοίνυν ἥκουσιν αὐτόματοι , καὶ τοῦτό εἰσι πεπεισμένοι συνεζεῦχθαι τῇ πόλει καὶ μὴ ἀποστατεῖν , ἄν τις αὐτοὺς δέχηται . 
καίτοι φρουρὰν μὲν ἤδη τινὲς ἐγκαταστᾶσαν ἐξέβαλον καὶ ὑποκύψαντες βίᾳ κατέδραμον , καὶ πάνθ’ ὡς εἰπεῖν ὅσ’ ἂν ἐκ προσαγωγῆς πραχθῇ ῥᾳδίως ἐπὶ καιροῦ λύεται · εὔνοια δ’ ἑκούσιος , μέχρι ἂν τῶν δικαίων τυγχάνῃ , διαρκέστατόν ἐστι . 
σκοπῶ δὲ κἀκεῖνο , εἰ μὴ ἐποιήσαντο τὴν εἰρήνην οἱ Λακεδαιμόνιοι ταύτην δὴ τὴν καλὴν , ἆρ’ ἄλλο τι ἢ πολεμοῦντες ἂν διετελοῦμεν πρὸς αὐτοὺς μέχρι νῦν , ἡμεῖς τε καὶ οἱ Θηβαῖοι , συνεστηκότες ὡς συνεστήκειμεν . 
εὔδηλον τοῦτ’ ἔστιν . 
εἰ τοίνυν μηδὲν ἐπεξαμαρτόντες πολεμίοις ἂν ἐχρῶνθ’ ἡμῖν , πῶς οὐ νῦν τοῖς αὐτοῖς χρήσονται δικαίως , ὅτε καὶ τοῦτ’ αὐτὸ προσηδικήκασι , τὸ τοιαύτην εἰρήνην συνθέσθαι ; 
εἰ δὲ δὴ καὶ μὴ συντέθεινται μόνον , ἀλλὰ καὶ παραβεβήκασιν αὐτὴν ταύτην , πῶς οὐκέτι μᾶλλον ἐπ’ αὐτοὺς βοηθητέον ; 
οὐ γὰρ λύει τὴν ἐκείνων κατηγορίαν ἡ μὴ Θηβαίων δύναμις νῦν · οὐ γὰρ διὰ τοῦτο ἐπῆλθον αὐτοῖς , ἵν’ ἰσχυροὺς ποιήσωσιν , οὐδ’ ἵνα ταῦθ’ ἃ νῦν πάθωσιν ὑπ’ αὐτῶν—καὶ γὰρ ἂν ἐμεμήνεσαν , εἰ ταῦτ’ ἐσπούδαζον—ἀλλ’ οἶμαι ταῦτα μὲν τύχῃ γέγονε , τὸ δ’ ἐκείνων βούλευμα ἕτερον ἦν · ἡ δὲ τοῦ δικαίου τάξις , ἐάν τε ἀσθενὴς ἐάν τε ἰσχυρὸς ὁ ἐπιβουλευθεὶς ᾖ , τὸν αὐτὸν ἔχει λόγον . 
μάθοιτε δ’ ἂν μάλιστα εἰ σκέψαισθε ἐκείνως . 
εἰ μὴ ἐπὶ τοὺς Θηβαίους , ἀλλ’ ἐφ’ ὑμᾶς ἦλθον καὶ κατέλαβον τὴν ἀκρόπολιν , πῶς ἂν ἠξιοῦτε ; 
συναλγεῖν ἡμῖν τούτους , ἢ ἐφήδεσθαι , ἢ τί φρονεῖν ; 
ἃ γὰρ παρὰ τούτων τότ’ ἂν δικαίως ἀπῃτήσατε , ταῦθ’ ὑμᾶς τούτοις ἔδει νῦν εἰσενεγκεῖν , ἐπειδήπερ προενέπεσον τῇ τούτων πλεονεξίᾳ βούλομαι δὲ πυθέσθαι παρὰ τῶν κατοδυρομένων τοὺς 
Λακεδαιμονίους , πότερον ὑπὲρ τῆς σωτηρίας αὐτῶν σπουδάζουσιν , ἢ ὑπὲρ τῆς ἡγεμονίας . 
εἰ μὲν γὰρ ὑπὲρ τῆς ἡγεμονίας , οὐκ ᾤμην ἔγωγε δεῖν τοῦτο φροντίζειν , ὅπως 
Λακεδαιμόνιοι δυναστεύσωσιν , εἰ δὲ ὑπὲρ τῆς σωτηρίας , τί ἐπείγονται ; 
ἔνεστι γὰρ καὶ Λακεδαιμονίους καταπολεμηθῆναι καὶ τὴν Σπάρτην εἶναι , τοῦτο δὴ τὸ αἰδέσιμον αὐτοῖς · εἰ μὴ τοῦτο λέγουσιν ὡς , ἐὰν μὴ ἄρχωσι τῶν 
Ἑλλήνων μηδ’ ἅπερ βούλονται δύνωνται ποιεῖν , οὐδὲ τῆς σωτηρίας προσδέονται , ἀλλ’ ἀπολέσθαι μᾶλλον αἱροῦνται . 
εἰ δ’ οὕτως ἔχουσιν , οὐ σφόδρα εἰσὶ ταπεινοί · ἐπεὶ καὶ 
Θηβαίους ἔγωγε νομίζω σφόδρα ἂν ἀσμένως ὑμῖν ὑπακοῦσαι πρὸ αὐτῶν , ἐὰν κατειργασμένοι τὸν πόλεμον περισῶσαι τὴν πόλιν βούλησθε . 
ὅταν γὰρ αὐτὸ τοῦτο δῑ ὑμῶν ἴδωσιν αὑτοῖς γεγονὸς , τὸ ἔχειν ὅ τι ἂν βούλωνται χρήσασθαι Λακεδαιμονίοις , πῶς οὐχ ὅ τι ἂν ὑμεῖς κελεύητε αἱρήσονται , ἢ τίνα καὶ φήσουσιν ὑμῖν ἀποδώσειν χάριν τῆς συμμαχίας καὶ τῶν ἔργων , εἰ τὴν διὰ τῆς ψήφου μὴ ἀντιδώσουσι ; 
τί δ’ ἂν φθάσωσιν ἀναιρεθέντες οἱ Λακεδαιμόνιοι ; 
καὶ πῶς τοῦτο γένοιτ’ ἄν ; 
εἰ πάντες νὴ Δία παρατάξαιντο . 
ἀλλὰ μάλιστα μὲν οὐδέποτ’ ἂν τοῦτο γένοιτο . 
οὐ γὰρ ἂν δή που τούς γε παῖδας καὶ τὰς γυναῖκας μεθ’ αὑτῶν ἐξαγάγοιεν . 
ἔπειτ’ ἔγωγε ἀντερήσομαι , τί οὖν ἂν οἱ Θηβαῖοι πανδημεὶ πταίσωσι , συνεστηκότων ἡμῶν τοῖς Λακεδαιμονίοις ; 
οὐχ ὑπερβεβηκότες τὸν ὅρον τῆς βοηθείας ἐσόμεθα ; 
πότερον οὖν ἀναιρήσομεν αὐτούς ; 
καὶ πῶς ἀνεκτόν ; 
ἀλλὰ πάλιν μετ’ αὐτῶν ἐσόμεθα ; 
καὶ τί ἔσται πέρας , ἄν γε πάλιν τοὺς Λακεδαιμονίους μειζόνως ἀμυνώμεθα ; 
οὐ γὰρ δὴ τρυτάνην γε εἰς τὸν πόλεμον κομίσαντες ἐπὶ ταύτης τὰ πράγματα στήσομεν , ἀλλὰ δεῖ τάξιν ἐξ ἀρχῆς ἑλομένους ἀντέχεσθαι τῆς ῥοπῆς , καὶ μὴ τὸ τῶν πλεόντων μεταστρέψαι πρὸς τὸν ἐλάττω διατοιχοῦντας ἀεί . 
ἐπειδὴ τοίνυν τὸ μὲν μὴ εἶναι ταμιεύσασθαι τὸν πόλεμον κοινόν ἐστιν ἐπ’ ἀμφοῖν , δεῖ δὲ τοὺς ἑτέρους ἑλομένους μὴ καταλιπεῖν μηδὲ προδοῦναι , σκοπῶμεν ποτέρων μᾶλλον προνοηθῆναι προσήκει . 
φέρε δὴ πρὸς τοῦ Πλαταιᾶσιν ἐλευθερίου καὶ τῶν τριάκοντα τυράννων , εἰ ὅτε πρῶτον καθίσταντο πρὸς ἀλλήλους εἰς πόλεμον πρέσβεις πεμψάντων , ἀκούσαντες ἀμφοτέρων ἐπὶ τοὺς Λακεδαιμονίους ἀπεκλίναμεν κἀκείνους εἱλόμεθα , οὐκ ἂν τοῦτο ἰσχυρότατον ἦν τοῖς νῦν ὑπὲρ αὐτῶν λέγουσιν , ὅτι ἤδη τῶν Θηβαίων κατέγνωτε καὶ οὐ δεῖ παριδεῖν οὓς τότ’ ἐποιήσασθε συμμάχους ; 
εἰ τοίνυν οὐκ ἐπὶ Θηβαίους , ἀλλ’ ὑπὲρ Θηβαίων τότ’ ἐξήλθετε καὶ τὴν αὐτὴν ἀεὶ λοιπὸν ἔχοντες τάξιν αὐτοῖς διετελεῖτε , οὐκ ἰσχύσει νῦν ἡμῖν πάλιν τοῦτο , ὃ τότ’ ἂν τούτοις ; 
ὅπου δὲ καὶ πρὶν ἐλθεῖν ἐπὶ τὴν Καδμείαν Λακεδαιμονίους εἵλεσθε τούτους , πῶς νῦν μεταθήσεσθε , ὁπότ’ εἰ καὶ μετ’ ἐκείνων ἦτε , τοὺς ἠδικημένους ἀνταλλάξασθαι προσῆκε ; 
καὶ μὴν εἴ γε ἀπήλαυνον ἡμᾶς οἱ Θηβαῖοι καὶ μὴ ἐδέχοντο , ὑβρίζειν ἅπαντες ἂν ἔφασκον αὐτοὺς καὶ δεινὰ ποιεῖν καὶ μετατάττεσθαι συνεβούλευον ἂν ὑμῖν . 
εἰ τοίνυν ἔχονται , ποθοῦσι , καλοῦσιν , οὐχ ἧττον ὑμῶν συστρατευομένων ἢ τῆς νίκης αὐτῆς δέονται , τοῦτ’ αὖ παρ’ οὐδὲν θήσομεν ; 
ἀλλ’ οὐκ ἄξιον . 
πῶς οὖν συμμαχήσομεν αὐτοῖς καὶ ἐπὶ τῷ ; 
τουτὶ γὰρ ἀρτίως ἐλέγετο . 
ἐγὼ δὲ ὅλως μὲν ἄνευ τοῦ μὴ θαυμάζειν λέγω τὸν εἰπόντα ὡς δεινὸν καὶ γελοῖον ἡγοῦμαι τοῦτο τὸ ἐρώτημα · οὐ γὰρ συμμάχους γενομένους ἢ οὕτως ἢ ’κείνως τότ’ ἔδει ζητεῖν εἰ χρὴ βοηθεῖν , ἀλλ’ ὑπὲρ τῆς συμμαχίας σκεψαμένους τότ’ ἐφ’ οἷστισιν ἔσται κοινῇ γνώμῃ σκοπεῖν . 
ἔπειτ’ ἔγωγε πρόχειρον ἔχω τοῦτ’ ἀποκρίνασθαι τοῖς ἤδη βουλομένοις εἰδέναι , ἐφ’ οἷσπερ πρότερον . 
καλοῦσι δὲ δήπουθεν ὑμᾶς ὥσπερ καὶ τότε , ὥστε πῶς οὐ συγχωρήσουσιν ; 
ἀλλ’ εἰ δεῖ προαρπάζειν τὸν καιρὸν , ἐπὶ 
Λακεδαιμονίων ταυτὸν τοῦτο σκοπῶμεν . 
πολὺ γὰρ τὸ ἐκείνων χαλεπώτερον εὑρήσομεν ὄν . 
εἰ γὰρ ἐφ’ οἷς πρότερον βουλήσονται συμμάχοις ἡμῖν χρῆσθαι , καὶ κατὰ γῆν καὶ κατὰ θάλατταν ἡγεῖσθαι βουλήσονται . 
ἱκέτας δὲ καὶ προστάτας τοὺς αὐτοὺς μὰ τοὺς θεοὺς ἔγωγε οὐκ ἐπινοῶ . 
ἀλλὰ κἂν ἐξ ἴσου δέῃ τὴν συμμαχίαν ποιεῖσθαι , θαρρῶν ἂν εἴποιμι Θηβαίους μᾶλλον αἱρεῖσθαι , οὓς ὅτι κρείττους 
Λακεδαιμονίων αὐτοὶ λέγουσιν οὗτοι . 
τὸ δὲ τοῖς κεκρατημένοις καὶ τοῖς ἠτυχηκόσιν εἰς ἴσον ἐλθεῖν οὐδ’ ὑπερβολὴν αἰσχύνης ἀπολιπεῖν νομίζω . 
πότε γὰρ πλεῖον , ὦ Ἀθηναῖοι , Λακεδαιμονίων ἕξομεν , εἰ νῦν ὅτ’ εἰς χρείαν ἡμῶν ἐληλύθασιν , ἐξ ἴσου γιγνόμενοι στέρξομεν ; 
εἰ δ’ ἐπωνυμίας σεμνότητα σκοποῦσιν , ἢ πρὸς δόξαν ὀνόματος τὰ τοιαῦτα κρίνουσιν , ἀρχηγέται Θηβαῖοι τούτων εἰσὶν οὓς θαυμάζουσι . 
μὴ οὖν ὡς φαυλοτέρους ἀναινέσθων , ἐπεὶ ὅτι γε εὐπρέπεια ταῦτ’ ἐστὶ ῥημάτων καὶ οὐδὲν οἷον ἂν δόξειέ τις ἐγὼ δείξω ῥᾳδίως ἐπ’ αὐτοφώρῳ . 
εἰ γὰρ ἠτυχήκασι Λακεδαιμόνιοι καὶ καταπεπτώκασι καὶ οὐδ’ ὁτιοῦν αὐτοῖς καταλείπεται , παραδόντες αὑτοὺς καὶ εἰσαγαγόντες ὑμᾶς εἰς τὴν πόλιν , ὥσπερ εἰς τὴν ἡμετέραν αὐτοί ποτ’ εἰσῆλθον , οὕτως εὑρισκέσθων τὴν σωτηρίαν · καὶ μὰ τὸν 
Δί’ οὐ πολλοί με φθάσουσιν , ἀλλὰ πρῶτος ἀναστὰς κελεύσω τοῖς Θηβαίοις ἀνταίρειν , ἂν μὴ πείθωνται λόγῳ μηδ’ ἀπέχωνται τῶν ἀνδρῶν . 
ἀλλ’ οὐ ποιήσουσιν οὐδέποτ’ , οἶμαι , ταῦτα Λακεδαιμόνιοι · πόθεν ; 
ἐπεὶ καλῶ τοὺς πρέσβεις , καὶ θεωρεῖτε . 
μικρὸν οὖν ὕστερον ὑμῖν ἐξέσται τούτου πεῖραν λαβεῖν · νῦν δ’ ἔτι μοι μικρὸν προσθεῖναι δότε . 
ὑπῆλθε γάρ με λέγοντα μεταξὺ τὸ τῆς παλαιᾶς βοηθείας , ἣν ἐν τοῖς ἐσχάτοις καιροῖς λαβόντες παρ’ ἡμῶν αἰτήσαντες αὐτοὶ τὸν αὐτὸν τρόπον ὅνπερ νῦν ἐλθόντες κατέπεμψαν , συνεστηκότος μὲν τοῦ πολέμου καὶ ἀκμάζοντος αὐτοῖς , ὄντες δ’ ἐν χρείᾳ συμμάχων , τοῖς δ’ ἄλλοις ἅπασι τοῖς παροῦσι χρώμενοι , καὶ οὐδ’ ἂν αὐτῶν αἰτουμένων συγχωρήσαντες ἀπελθεῖν ἐκείνων οὐδέσιν . 
ἂν οὖν , ὦ Ἀθηναῖοι , καὶ νῦν ταυτὸν ποιήσωσι καὶ φῶσι μηκέτι χρῄζειν ὑμῶν . 
ἤτοι νὴ Δί’ ὑποπτεύσαντες ἢ καὶ ὁπωσοῦν δόξαν αὐτοῖς , οἱ δ’ ἄνδρες ὑβρισταὶ καὶ κρυψίνοι , ἦ που χαρίεντα πεπονθότες ἄπιμεν καὶ ὑπ’ ἐκείνων ὑβρισμένοι καὶ τούτους παρεορακότες , ἐχθροὺς δ’ ἀμφοτέρους ἔχοντες τὸ λοιπόν . 
ἐμοὶ δὲ καὶ τοῦτο θαυμαστὸν φαίνεται , εἴ τις τὸ μὲν Θηβαίους μόνους ἀντιπάλους ἡμῖν καταλειφθῆναι δέδιε , τὸ δὲ πρὸς ἀμφοτέρους ἡμῖν εἶναι τὸν λόγον οὐδενὸς ἄξιον κρίνει φόβου . 
νὴ Δί’ ἀλλ’ ὄντων τῶν τροπαίων οὐκ ἄξιον καταπολεμῆσαι Λακεδαιμονίους . 
ἡμεῖς δὲ αὐτοὺς τοὺς εἰσηγησαμένους ἡμῶν πολίτας , δῑ ὧν ταῦτα ἀνεστήσαμεν , οὐκ ἀφήκαμεν διὰ ταῦτα , ὅτ’ ἠδικηκότας ὕστερον εὕρομεν , ἀλλὰ τοῦτο μὲν Μιλτιάδην ἐν τῷ δεσμωτηρίῳ τελευτήσαντα οὐκ ἐκρίναμεν παρ’ ἀξίαν ἀπολωλέναι , τοῦτο δὲ τὸν τῶν καλλίστων ἔργων σύμβουλον καὶ στρατηγὸν γενόμενον Θεμιστοκλέα φυγάδα ἐποιήσαμεν , ἀποκτεῖναι παρόντα λαβεῖν οὐ δυνηθέντες . 
πῶς οὖν οὐ δεινὸν αὐτοῖς μὲν ὑμῖν οὕτω κεχρημένους ὑμᾶς ὑπάρχειν δῑ ὧν ὁστισοῦν τὰς τότε πράξεις . 
κατωρθῶσθαι μᾶλλον ἂν ἢ διὰ Λακεδαιμονίων εἴποι , Λακεδαιμονίους δ’ ἀφεῖναι δῑ ἐκείνας καθελεῖν , εἰληφότας καιρόν ; 
καὶ μὴν ὅτι καὶ τὸ σχῆμα βέλτιον τοῦ πρὸς αὐτοὺς πολέμου ἤπερ τοῦ ὑπὲρ αὐτῶν εἴσεσθε ῥᾳδίως . 
ἐν ἐκείνῳ μὲν γάρ ἐστι τὸ μετὰ τῶν ἀσθενεστέρων εἶναι δοκεῖν , ὅπερ εἶναι γενναῖον οὗτοί φασιν · ἐν τούτῳ δ’ ἀντὶ μὲν τούτου σὺν τοῖς ἠδικημένοις εἶναι , μεῖζον ὂν εἰς σεμνότητα · ὃ δὲ σφαλερὸν πρόσεστιν ἐκείνῳ , τοῦτ’ ἐκπεφευγέναι διὰ τὸ βελτίους τοὺς κοινωνοὺς ἔχειν . 
ὃ δ’ ἀσφαλείᾳ νικᾷ δόξῃ παρισούμενον , πῶς οὐ κάλλιον ὁστισοῦν ἂν κρίνοι σωφρονῶν ; 
δείκνυμι μὲν δὴ ταῦτα · λέγειν δὲ καὶ κάλλιον καὶ δικαιότερον τὸ δόξαν ὑμῖν ἀνάγκη κἀμοὶ , καὶ μὴ λέγειν μόνον , ἀλλὰ καὶ συμπράττειν προθύμως . 
Λευκτρικὸς ε (ὑπὲρ μηδετέροις βοηθεῖν) εἴ τι κἀμοὶ μέτεστιν , ὦ Ἀθηναῖοι , παρρησίας , πειράσομαι περὶ τῶν παρόντων εἰπεῖν ἃ γιγνώσκω , δεηθεὶς ὑμῶν μὴ θορυβῆσαι πρὶν ἂν πάντων ἀκούσητε . 
ἔστι μὲν οὖν ἔργον τὸ συμφέρον ὑμῖν καθαρῶς ἐξετάσαι . 
τοῖς μὲν γὰρ ἢ τούτοις ἢ ’κείνοις συνειρηκόσιν ἥ τε πρὸς οὓς ᾕρηνται χάρις αὐτῶν ὕπεστι καὶ ἔτι πρὸς ὑμῶν τοὺς ταὐτὰ γιγνώσκοντας , τοῖς δ’ ἐξεστηκόσι τούτου καὶ μέσοις οὖσι μήτ’ ἐκείνων μηδετέροις τὰ πρὸς ἡδονὴν λέγειν συμβεβηκός ἐστι μήθ’ ὑμῖν ἃ βούλεσθέ τε καὶ προσδοκᾶτε . 
ὥστ’ εἶναι πολὺ τοῖς διαμαρτοῦσιν ἐκείνων λυσιτελέστερον ἢ τῷ ταῦτα πείσαντι , τοῖς μὲν ὑπαρχόντων ὑπὲρ ὧν ἠγωνίσαντο φίλων , τῷ δὲ οὐδεμιᾶς χάριτος παρ’ ὑμῶν οὔσης . 
οὐ μὴν ἀλλὰ καίπερ τοιαύτην δυσκολίαν ἔχοντος τοῦ πράγματος οὐκ ἀποκνήσω . 
δοκεῖ γάρ μοι τοῖς εἰρηκόσι τούτοις ὑπὲρ ἑκατέρων ὁ ὑπὲρ ὑμῶν ἐρῶν λοιπὸν ἐνδεῖν . 
ἐὰν οὖν οὗτος ἐγὼ φανῶ , χάριν ὑμῖν ὑπὲρ ὑμῶν εἴσομαι . 
τοῖς μὲν γὰρ ὑπὲρ τῶν ἑτέρων εἰρηκόσι , κἂν ἡττηθῶσι τῶν ἐναντίων , ἡ πρὸς οὓς ᾕρηνται χάρις σώζεται , ὁ δ’ ἐν μέσῳ γενόμενος τῆς μὲν παρ’ ἑκατέρων αὑτὸν ἤδη προαπεστέρηκε , τῶν δὲ παρ’ ὑμῶν ἄδηλον ὁποίων τεύξεται . 
συμβαίνει δὴ μηδαμῶς ἴσον εἶναι ἢ τὰ τῶν ἑτέρων συμφέροντα ᾑρημένον καὶ ὑμῶν τοὺς ταὐτὰ γιγνώσκοντας ἔχειν εὐμενεῖς , ἢ ὑπὲρ ὑμῶν ἀνεστηκότα προσκρούειν ὑμῖν , καὶ ἡττηθέντα μὲν τριῶν ἡμαρτηκότα ὑπάρχειν , κρατήσαντα δὲ καὶ διαγενόμενον ἐξ ἴσου τοῖς ἡττηθεῖσι γίγνεσθαι , ἑτέρων ἀνθ’ ὑμῶν ἐκείνοις ὑπαρχόντων οὓς ᾕρηνταί τε καὶ φίλους πεποίηνται . 
οὐ μὴν ἀλλ’ αἰσχρόν μοι φαίνεται καὶ οὐ πολιτικὸν οὐδ’ ἴσον οὐδαμῶς Ἀθήνησι τῶν λόγων γιγνομένων τοὺς μὲν ὑπὲρ Θηβαίων καὶ πάλιν Λακεδαιμονίων ἐροῦντας εὑρῆσθαι , τοὺς δὲ ὑπὲρ ὑμῶν ἐλλείπειν . 
ἐπαινῶ δὲ τοὺς ῥήτορας ἀμφοτέρους , ὅτι πολλὰ καὶ θαυμαστὰ εὑρόντες καθ’ ἑκατέρων ἐδίδαξάν με κοινῇ τί χρὴ περὶ αὐτῶν ἀποφήνασθαι . 
οἶμαι γὰρ καὶ εἰ μηδὲν ὅλως ἐτύγχανον γιγνώσκων ἐπ’ ἐμαυτοῦ , τοῖς γε ὑπὸ τούτων εἰρημένοις ἀκολουθῶν ἔχειν ἂν κατιδεῖν τὸ κράτιστον . 
μέμφομαι δ’ αὐτοῖς αὖ τοσοῦτον ὅτι πάντ’ ἐπικρυπτόμενοι καὶ ζητοῦντες ὅπως λήσουσι , πρὸς χάριν οἱ μὲν τούτων , οἱ δ’ ἐκείνων λέγοντες ἓν τοῦτ’ οὐκ ἔφυγον , ὅτι λαθεῖν ζητοῦσιν ἐνδείξασθαι . 
ἐπεὶ τί δεῖ λέγειν , νῦν οὐχ ἵνα Θηβαίοις χαρίσωμαι παρελήλυθα , κᾆτα κελεύειν βοηθεῖν αὐτοῖς , ἢ πάλιν οὐκ ἐθέλων χαρίσασθαι Λακεδαιμονίοις , εἶτα προστάττειν ὑμῖν κινδυνεύειν ὑπὲρ αὐτῶν ; 
εἰ γάρ ἐστιν ἀληθὲς τοῦτο τὸ σχῆμα ἀμφοτέροις καὶ δεῖ πιστεύειν αὐτοῖς ὥσπερ ἔγωγε φημὶ δεῖν , οὑμὸς ἔχει χώραν λόγος ἀμφοτέροις ἐκποδὼν στῆναι . 
νῦν δὲ ὥσπερ ζητούντων ὑμῶν τίσι πολεμήσετε , ἀλλ’ οὐχ ὃ τῇ πόλει συμφέρει πράττειν ὀφειλόντων , οὕτως οἱ μὲν τοῖς , οἱ δὲ τοῖς κελεύουσι πολεμεῖν , ὡς εἰ μὴ κινδυνεύσετε ζημίας οὔσης . 
τοῦτο δ’ ἢν ἐν μέσῳ κείμενον , τὸ μηδετέροις οἰκείως ἔχουσι τὰ ὑμέτερ’ αὐτῶν πράττειν παραινεῖν ὑμῖν · οὗ λυσιτελέστερον οὐδέν ἐστι τῇ πόλει , οὐδ’ ὅ τι μᾶλλον καὶ τοὺς ἐν ἡλικίᾳ διατηρήσει , καὶ ναυσὶ καὶ χρήμασι καὶ πᾶσιν ἔσται σωτήριον . 
λέγουσι δὲ ὡς πολλοὺς ὑπὲρ πολλῶν ᾕρησθε κινδύνους καὶ αὐτοὶ καὶ οἱ πρόγονοι , καὶ λέγουσιν ἀληθῆ . 
ἀλλ’ εἰ τῶν ἄλλων οὕτω προνοεῖσθε , ὥστ’ εἰ καὶ πολεμεῖν ὑπὲρ αὐτῶν δέοι μὴ κατοκνεῖν , πῶς οὐχ ὑπὲρ ὑμῶν γε αὐτῶν μέχρι τοῦ μὴ κινδυνεῦσαι παρὰ καιρὸν προνοήσεσθε ; 
οὐ γὰρ δή που τὰ μὲν τῶν ἄλλων συμφέροντα καὶ μετὰ κινδύνων βεβαιοῦν ἄξιον , τὰ δ’ ἡμέτερα αὐτῶν οὐδ’ ἡσυχῆ . 
ἔπειτα εἴ τις βούλεται σκέψασθαι διὰ τί ποθ’ ἡμῶν εὐδοκίμησαν οἱ πατέρες , πότερον δῑ αὐτὸ τὸ πλεῖν καὶ στρατεύεσθαι καὶ φιλοκινδύνως ἔχειν , ἢ διὰ τὸ σχῆμα τῶν ἔργων καὶ τὰς προφάσεις εὐλόγους καὶ ἀναγκαίας οὔσας , οὐκ ἂν , οἶμαι , φαίη δῑ ἐκεῖνα . 
λῃστῶν γὰρ ἂν αὐτοῖς ἔπαινον καὶ καταποντιστῶν ἀνατιθείη , εἰ τοῦτο θαυμάζοι καὶ ζηλωτὸν ἡγοῖτο τὸ τοῖς κινδύνοις ἀεὶ σφᾶς αὐτοὺς ὑποτεθεικέναι . 
ἀλλ’ οἶμαι τὸ τοὺς βαρβάρους ὑπὲρ τῶν Ἑλλήνων ἀμύνεσθαι καὶ μηδαμοῦ προΐεσθαι διὰ μαλακίαν τὰ δίκαια , τοῦτ’ ἐνδόξους ἐποίησεν αὐτοὺς εἰκότως . 
ἀλλ’ οὐχ ὁ νῦν πόλεμος τοιαύτην ἔχει τάξιν , ὥστ’ ἢ δῑ ἀνάγκην ὑμᾶς μετέχειν αὐτοῦ , ἢ διὰ προστασίαν , ἢ διὰ τοιούτου τινὸς δικαίου λόγον . 
αὐτὸ γὰρ τοῦτο πρῶτον οὐκ ἔνεστι διακρῖναι ποτέροις δεῖ βοηθεῖν . 
διὰ τί ; 
δῑ ἓν μὲν ἐκεῖνο , ὅτι εἰ τὸ πολλοῖς ἡμᾶς συνεπειλῆφθαι πραγμάτων αἴτιον εἶναι δεῖ τοῦ μηδὲ νῦν ἡσυχάσαι , κοινὸν ἀμφοτέροις ἐστὶ τοῦτο . 
ὥσθ’ οἷς μετὰ τῶν ἑτέρων ἔσεσθε δικαίως , τούτοις τοὺς ἑτέρους παριδόντες ἁμαρτάνειν δόξετε . 
ἔπειτα εἰ μὲν δεῖ μνημονεύειν ὧν ἠδικήμεθα ὑπ’ ἀμφοτέρων , οὐδετέροις προσθετέον · εἰ δ’ ἀφίεμεν τὴν μέμψιν , οὐ δή που τοῖς μὲν , τοῖς δ’ οὒ , ἀλλ’ ἀμφοτέροις ὁμοίως ἀφήσομεν . 
τούτων δ’ οὕτως ἐχόντων οὐχ ἕξομεν οὓς αἱρησόμεθα , ἀμφοῖν ὑπάρχοντος ταὐτοῦ δικαίου . 
ὅλως δὲ πῶς οὐκ ἔστιν ἄτοπον , οἷς ἂν οὕτω τύχῃ καὶ βοηθεῖν δεῖ κατὰ τὸν τοῦ μὴ μνησικακεῖν λόγον , τούτοις τοὺς ἑτέρους συναναιρεῖν ἐξεπίτηδες ; 
ὥστε εἰ δεῖ μὲν βοηθεῖν , τοῦτο δ’ ἀμήχανον ἀμφοτέροις , ὁ τοῦ μὴ δεῖν ἐγκαλεῖν λόγος εἰς τὸ μέσον κάτεισι , τῷ μήτε τούτοις βοηθεῖν , ὅτι κἀκείνοις ἔδει , μήτε ἐκείνοις , ὅτι καὶ τούτοις ὠφείλετο . 
ὥστε ὅτι οὐ μνησικακητέον , διὰ τοῦτο οὐ βοηθητέον . 
συμβέβηκε δ’ ἃ μάλιστ’ ἄν τις εὔξατο , Θηβαίους καὶ Λακεδαιμονίους συμπεπτωκέναι καὶ ὑμῖν δεδωκέναι σχολῆς καιρὸν καὶ ἀναπαύσεως , αὐτοὺς δ’ ἀνηνύτῳ πολέμῳ συνέχεσθαι , θεῶν τινος , ὡς ἐμοὶ δοκεῖ , προστασίᾳ καὶ προνοίᾳ περὶ τῆς ἡμετέρας πόλεως . 
εἴτε γὰρ δίκην ἐβουλόμεθα λαβεῖν παρ’ αὐτῶν , πραγματείας ἔδει καὶ κινδύνων , εἴθ’ ἡσυχίαν ἤγομεν , ἀθώους εἶναι κατελείπετο ἐκείνους . 
νῦν τοίνυν οὕτως ὑπὸ τοῦ δαιμονίου τὸ πρᾶγμα ἐστρατήγηται , ὥστ’ οἴκοι καθημένοις ὑμῖν ὑπάρχειν αὐτοὺς τιμωρήσασθαι δῑ αὐτῶν . 
δεῖ δὴ τοιούτῳ καιρῷ σωφρόνως καὶ πεφυλαγμένως χρήσασθαι , καὶ μὴ ὅπως ἐκείνων οἱ ἕτεροι τῶν ἑτέρων περιέσονται τοῦτο σκοπεῖν , ἀλλ’ ὅπως ὑμεῖς μηδ’ ὑφ’ ἑτέρων ἐνοχλῆσθε . 
καὶ γὰρ ἄτοπον ἐκείνους μὲν ἑκατέρους τὸ σφίσιν αὐτοῖς λυσιτελοῦν , μὴ τὸ ὑμῖν ζητοῦντας ἀπεσταλκέναι δεῦρο , ὑμᾶς δὲ τἀκείνων ἔμπροσθεν θεῖναι τῶν ὑμῖν αὐτοῖς συμφερόντων . 
σκέψασθε δὴ πρὸς Διὸς ὁπότεροι βελτίω λέγουσι καὶ μετριώτερα , οἱ πράγματ’ ἔχειν καὶ τοὺς ἑτέρους ἀμύνεσθαι καὶ ἐν ἐχθρῶν τάξει τοῦτο ποιεῖν κελεύοντες , ἢ ὁ μήτε κινδυνεύειν καὶ ἀμφοτέρους τιμωρήσασθαι καὶ μηδετέροις προσκροῦσαι παραινῶν . 
καὶ μὴν ἐξιοῦσι μὲν ὑμῖν οὐκ εὔδηλον ὡς πιστὰ τὰ παρὰ τῶν συμπολεμησάντων ἀπαντήσειεν , οὖσι δ’ οἴκοι , χωρὶς ἧς ὑμῖν αὐτοῖς παρέξετ’ ἀσφαλείας , δῆλόν ἐστι σαφῶς ὅτι κἀκεῖνοι χάριν ἕξουσιν ἀμφότεροι . 
οὐ γὰρ ὧν οὐ συναγωνιζομένων μὲν ὑμῶν ἔτυχον ἑκάτεροι μέμψιν ποιήσονται , τοῦτο μὲν γὰρ ἴσασι τῶν ἀδυνάτων ὂν , ἀλλ’ ὧν οὐχὶ κακῶς ποιούντων αὐτοὺς ἐπειράθησαν , χάριν ἕξουσιν ἀμφότεροι δικαίως · τοῖς γὰρ μηδετέρους λυπεῖν ἐγνωκόσι τοῦτ’ ἴσασι καταλειπόμενον μόνον . 
πῶς οὖν οὐκ ἄμεινον ἀμφοτέρους ἐπιτρίβοντας καταθέσθαι χάριν ἀμφοτέροις , ἢ τοῖς ἑτέροις προσθεμένους , μηδετέρους οἰκειώσασθαι , ἀλλὰ τοῖς μὲν πρότερον , τοῖς δ’ ὕστερον ἐχθροῖς χρήσασθαι ; 
ὅτι γὰρ ταῦτ’ εἰκότως ὑφορῶμαι ἔδειξαν ἀρτίως περὶ μὲν τῶν Λακεδαιμονίων οἱ τοῖς Θηβαίοις συναγορεύοντες , περὶ δὲ τῶν Θηβαίων οἱ τοῖς Λακεδαιμονίοις . 
δῆλον δὲ καὶ χωρὶς τῶν παρὰ τούτων λόγων ὅτι πάντα τὸν ἔμπροσθεν χρόνον συμπνέοντες καὶ κοινωνοῦντες ἑκάστων , ὡς οὐδεὶς δῆμος εἷς τῶν αὐτὸς αὑτοῦ μετέχει πραγμάτων , εἶτα μῦν ἐπ’ ἀλλήλους σὺν τοσαύτῃ σπουδῇ καὶ ῥώμῃ παρόντες , καὶ φίλους ὑμᾶς οὓς τότ’ ἠδίκουν ἀξιοῦντες ἔχειν , οὐδὲν περὶ ὑμῶν ἁπλοῦν οὐδὲ δίκαιον φρονήσουσιν ὕστερον , ἄλλως τε καὶ χρείᾳ νῦν , οὐκ εὐνοίᾳ παραλαβόντες . 
ἀλλὰ μὴν ὅπου γε νῦν ἡμᾶς ἐφέδρους εἰδότες , ὅμως πάρεισιν ἐπ’ ἀλλήλους , πῶς οὐχ ὅταν τοὺς ἑτέρους ἐξέλωμεν , ἐφ’ ἡμᾶς χρὴ νομίζειν τρέψεσθαι τοὺς περιγενομένους , ἐκεῖνό γ’ εἰδότας ὡς , ἂν ἡμᾶς κρατήσωσιν , οὐδεὶς αὑτοῖς λοιπὸς ἐναντίος ἔσται ; 
ἀλλ’ ὦ τᾶν τῇ γε ἄλλῃ δίκαιον παρακινδυνεῦσαι , κἂν εἰς τοσαύτην ἀγνωμοσύνην ἐμπεσεῖν δέῃ . 
δεινὸν γὰρ Λακεδαιμονίους περιιδεῖν ἢ Θηβαίους τοσαῦτα καὶ τοιαῦτα ἀγαθὰ εἰργασμένους ἀνθρώπους τὴν πόλιν . 
οἶμαι μὲν ὑπὸ τοῦ πλήθους ἑκατέρων τῶν εὐεργεσιῶν οὐκ ἔχειν νῦν διακρῖναι πότεροι πλείους καὶ μείζους εἰσενηνόχασιν ἡμῖν , τοῦτο μὲν ἡνίκα ἐνθυμηθῶ ὡς ἄρα οἰκείως καὶ προθύμως ἐνέβαλον ἀμφότεροι καθ’ ἕκαστον ἔτος δεῦρο , τριάκοντα ἑξῆς ὀλίγου δεῖν ἔτεσι , τοῦτο δὲ ὡς ἡδέως καὶ ῥᾳδίως 
Δεκέλειαν ἐπετείχισαν ἡμῖν καὶ εἰς Σικελίαν ἀπήντησαν καὶ πανταχοῦ πρὶν κληθῆναι παρῆσαν . 
περὶ μὲν γὰρ τοῦ 
Πλαταιέων ὀλέθρου παραχωρήσειν ἀλλήλοις ἀμφοτέρους οἴομαι . 
νὴ Δί’ ἀλλὰ οὐ κακῶς ἠγωνίσαντο ἐπὶ Δηλίῳ Θηβαῖοι . 
τί δ’ ἐπ’ Ἀμφιπόλει χεῖρον Λακεδαιμονίους ἐρεῖ τις ; 
τὰς μὲν γὰρ ἄλλας εὐεργεσίας οὐχ οἷός τέ εἰμι ὑπὸ τοῦ πλήθους ἀκριβῶς καταλέξαι . 
τοιαῦτ’ ἐστὶ τούτων τὰ ἀμοιβαῖα , οἷς κέχρηνται πρὸς τὴν πόλιν . 
ἀλλὰ καὶ τῷ βασιλεῖ προσέθεντο Θηβαῖοι τὸ παλαιόν . 
Λακεδαιμόνιοι δέ γ’ ὕστερον , ὄντων τῶν τροπαίων ἃ σὺν ἡμῖν ἀνέστησαν . 
ἆρ’ οὐκ εἰκότως ἀπορῶ πότεροι μειζόνων ἀγαθῶν αἴτιοι τῇ πόλει γεγόνασι ; 
νὴ Δία . 
ψῆφον γὰρ ἤνεγκαν 
Λακεδαιμόνιοι περισῶσαι τὴν πόλιν ἡμῶν · ἔστι ταῦτα . 
οὐκοῦν καὶ Θηβαῖοι καλούντων αὐτοὺς Λακεδαιμονίων οὐχ ὑπήκουσαν · ἔστι καὶ ταῦτα . 
πότερον οὖν δεῖ Λακεδαιμονίοις μὲν χάριν ἡμᾶς ἔχειν , ἐπειδήπερ οὐκ ἀνεῖλον τὴν πόλιν τὸν αὐτὸν τρόπον ὅνπερ Πλαταιὰς , Θηβαίοις δ’ , ἐπειδήπερ ἀπεῖπον ἐμβάλλοντες · ἢ Λακεδαιμονίοις μὲν ἀνθ’ ὧν εἰς τοῦτ’ ἤγαγον ἡμᾶς ὥστ’ ἐπ’ αὐτοῖς γενέσθαι χαλεπαίνειν , Θηβαίοις δ’ , ἐπειδήπερ ἁπασῶν τῶν ἔμπροσθεν ἐμβολῶν αὐτοῖς ἐκοινώνουν , ἐγκαλεῖν πολὺ μᾶλλον , ἢ ’κείνοις μὲν ὑπὲρ τοῦ σῶσαι , τούτοις δὲ ὑπὲρ τοῦ μὴ συνεμβαλεῖν ποθ’ ἅπαξ ὀφείλειν χάριν ἡγεῖσθαι ; 
καὶ μὴν οὔτε Θηβαίοις μᾶλλον δεῖ πικρῶς ἔχειν τὴν περὶ τῆς ἀναιρέσεως ἐνεγκοῦσιν ἢ Λακεδαιμονίοις τὸ ἔχειν ἐκείνοις ὅ τι ἂν βούλωνται ψηφίσασθαι περὶ ἡμῶν παραδοῦσιν , οὔτ’ αὖ Λακεδαιμονίοις τοῖς ἐπὶ τὸν Πειραιᾶ στρατευσαμένοις μᾶλλον ἔχειν ὀργὴν ἢ Θηβαίοις ἀντὶ τῆς αἰτίας δῑ ἣν ἀπελείφθησαν . 
ἣν ἄν τις ἀκριβῶς ἡμᾶς ἐᾷ σκοπεῖν , τῷ μὴ νικῆσαι τὴν ψῆφον αὐτῶν οὖσαν εὑρήσομεν . 
ἀλλὰ τί ταῦτα ἀκριβολογοῦμαι ; 
εἰ γὰρ τὰ μάλιστά τις εὐεργεσίας βούλεται ταῦτα νομίζειν , οὐ διαφέρομαι · 
ἀλλὰ πῶς ἔγνωκα φράσω πρὸς ὑμᾶς . 
εἰ μὲν εἴ τι χρηστὸν πεποιήκασι τὴν πόλιν δεῖ σκοπεῖν , οὐκ ἀξιῶ Θηβαίων μὲν τὰς εὐεργεσίας λέγειν , Λακεδαιμονίων δὲ τὰ ἀδικήματα , οὐδ’ αὖ τοὐναντίον , ἀλλ’ ἀμφοτέρων ὅσ’ εὖ πεποιήκασι λέγειν . 
εἰ δὲ τὴν ἀγνωμοσύνην αὐτῶν ἐξετάζειν δεῖ , μὴ τὴν μὲν τῶν ἑτέρων ἐπιδεικνύναι , τὴν δὲ τῶν ἑτέρων ἐπικρύπτειν ἐν οἷς εὖ πεποιήκασιν , ἀλλ’ ἐπειδήπερ ἀμφοτέροις τὰ καὶ τὰ ὑπάρχει , δυοῖν θάτερον , ἢ ὡς εὐεργέτας ὄντας ἀμφοτέρους μηδετέρους ἀδικῶμεν , ἢ κακόνους ἀμφοτέρους κρίναντες μηδετέροις βοηθῶμεν . 
καὶ μὴν εἴ γε ἀμφοτέροις ἀποδοῦναι δεῖ τὴν ἀξίαν , δῑ ἃ μὲν ἠδικήκασιν ἡμᾶς τὸ μὴ τυχεῖν τῆς βοηθείας , ἀνθ’ ὧν δ’ εὖ πεποιήκασι τὸ μὴ κακῶς παθεῖν ἑκατέροις ὑπαρχέτω , καὶ οὕτως πρὸς ἄμφω καλῶς ὑμῖν ἐσκέψεται . 
ἂν δ’ ἐπὶ τούτους ἢ ’κείνους ἀποκλίνητε , οὐδετέροις δικαίως χρήσεσθε , τοὺς μὲν ὄντων ὧν ἠδικήκασιν εὖ ποιοῦντες , τοὺς δὲ ὄντων ὧν εὐεργετήκασι διαφθείραντες , παρὸν ταμιεύσασθαι τὸ δίκαιον , καὶ τοσοῦτον τῆς περὶ τοὺς ἑτέρους σπουδῆς ἀφελεῖν , ὅσον οὐ δεῖ τοὺς ἑτέρους μισοῦντας ὑπερβάλλειν . 
εἰ δὲ δεῖ καὶ τοῦτ’ εἰπεῖν , ἡγοῦμαι Θηβαίοις μὲν ἡμᾶς ὧν οὐ συνεισέβαλλον Λακεδαιμονίοις καὶ ὧν Θρασύβουλον ἐδέξαντο ἀποδεδωκέναι χάριν αὐτάρκη , Λύσανδρον ἀποκτείναντας καὶ τἄλλα ὅσα σύνιστε συμπράξαντας · Λακεδαιμονίοις δ’ ἀντὶ τῆς ψήφου νῦν ἀποδοῦναι δεῖν τὴν χάριν , τὸ παρὸν μετὰ Θηβαίων ἀνελεῖν αὐτοὺς μὴ ποιῆσαι τοῦτο · καὶ τοῖς μὲν τοσοῦτον ἰσχῦσαι τὴν συμμαχίαν , ὅσον μὴ τοῖς Λακεδαιμονίοις ὑμᾶς προσθέσθαι , Λακεδαιμονίοις δὲ τοσοῦτον τὴν τότε εὐγνωμοσύνην , ὅσον μὴ καὶ νῦν ὑμᾶς μετὰ Θηβαίων γενέσθαι . 
ἀνισοῖ δ’ αὐτοὺς κἀκεῖνο , ὅτι οὔτε Λακεδαιμονίοις εὔλογον βοηθεῖν , ἐπειδήπερ τὰς πίστεις παρέβησαν , οὔτε Θηβαίοις , ἐπειδήπερ ἔχουσιν ἰσχυρὰν ἤδη παρ’ αὐτῶν τὴν δίκην . 
οὔτ’ οὖν ἐκείνοις συνεπεμβῆναι καλὸν οὔτε τούτους κωλῦσαι δικαίως ἀγανακτοῦντας . 
ἐξερήσομαι δὲ τοὺς ὑπὲρ ἑκατέρων εἰρηκότας χωρὶς οὕτως . 
ἄνδρες , οἳ Λακεδαιμονίοις συνείπατε , τί σπουδάζετε ; 
βούλεσθε μὴ λαβεῖν τοὺς Θηβαίους τὴν συμμαχίαν , μηδὲ παθεῖν μηδὲν ὑφ’ ἡμῶν ἄγνωμον τοὺς 
Λακεδαιμονίους ; 
ἐγὼ τούτου συνήγορος ὑμῖν . 
φέρε δὴ πάλιν · ἄνδρες οἱ Θηβαίοις συνειρηκότες βούλεσθε μηδὲν ἐμποδὼν γενέσθαι Θηβαίοις , μηδ’ ἐπὶ Λακεδαιμονίους ἡμᾶς ἀποκλῖναι ; 
σύμψηφος ὑμῖν ἐγώ . 
καὶ τί κεκράγαμεν εἰκῆ καὶ φιλονεικοῦμεν , οὕτω κοινοῦ καὶ δικαίου πεφηνότος διαλλακτοῦ ; 
ἀλλ’ οὐκ ἀπόχρη τὸ μέσον τοῦ πολεμεῖν τούτοις γε · εἰ δὲ μὴ ὑμῖν , ἕτερος λόγος . 
καὶ μὴν εἰ τριῶν ὄντων διὰ σπουδῆς ἑκατέροις ὑμῖν , ἑνὸς μὲν τοῦ μὴ κακῶς παθεῖν οὓς ᾕρησθε , ἑτέρου δὲ τοῦ μὴ τοὺς ἐναντίους εὖ , τρίτου δ’ ὅπως μείζους οὓς προῄρησθε ποιήσετε , τοῦτ’ ἀφαιρῶν , ἐκείνων ἔχομαι , πῶς οὖν οὐ διπλάσιον κοινωνῶ τῆς γνώμης ὑμῖν ἢ καθ’ ὅσον διέστηκα ; 
προσθήσω δ’ ὅτι καὶ κατὰ ταῦτα κοινωνῶ καθ’ ἃ καὶ ὑμεῖς αὐτοὶ βελτίους φήσαιτ’ ἂν εἶναι . 
πῶς γὰρ οὐ βέλτιον κοινῶς τὸ τῇ πόλει συμφέρον ζητεῖν ἢ χάριτός τινος ἢ δυσμενείας ἤδη προσάπτεσθαι ; 
εἶτα ἃ τοῖς ἑτέροις ἐπιτιμᾶτε ἑκάτεροι , ταῦτα αὐτοὶ ποιεῖτε . 
οὐκ ἐᾶτε λέγειν τὰς εὐεργεσίας , αὐτοὶ δ’ ὧν ᾕρησθε διέξιτε . 
ἀπολογεῖσθε ὑπὲρ τῶν ἐγκλημάτων , εἶτα κατηγορεῖτε . 
ἐγὼ μὲν οὖν , ὦ Ἀθηναῖοι , πρὸς τῷ μηδὲν ἐναντίον ἐμαυτῷ ποιεῖν καὶ τούτοις σύμψηφός εἰμι · οὗτοι δ’ ὁμοῦ μὲν αὐτοὶ τοῖς αὑτῶν ἑκάτεροι , ὁμοῦ δὲ τοῖς ἑτέροις τἀναντία φαίνονται λέγοντες . 
πρὸς δὲ οὐκ οἶδ’ ὅπως κἀμοὶ τῷ μηδετέροις διαφερομένῳ , καθ’ ὃ γοῦν ὡμογνωμόνηκα , εἶναι δεῖ μέρος . 
εἰς μὲν γὰρ τὸ βοηθεῖν ἀμφοτέροις κελεύειν οὐκ ἔνεστι δήπουθεν ἐλθεῖν τὴν συνηγορίαν . 
πῶς γάρ ; 
εἰς δὲ τὸ μηδετέροις ἐπελθεῖν ὁ τοῦ συνηγόρου λοιπὸν τόπος ἐκπέπτωκε . 
καὶ γὰρ οὗτοι καὶ αὑτοὺς ἑκάτεροι τοῖς ἑτέροις συστρατεύεσθαι κωλύουσιν . 
οὐδὲν οὖν ἄλλο ἐστὶν οὑμὸς λόγος ἢ ὥσπερ τινὸς ἀντιγραφέως ἀνάγνωσις συντεθεικότος ἑξῆς τὴν ἑκατέρων ῥῆσιν καὶ μίαν ἐκ δυοῖν πεποιηκότος . 
ἀλλὰ μὴν τό γε τοῦ βασιλέως , μέμνησθε γὰρ δή που λεχθὲν ἀρτίως γε , οὐδετέροις ἡμᾶς βοηθεῖν ἐᾷ μᾶλλον ἤπερ προτρέπει τοῖς ἑτέροις · ὅ τι δ’ ἐστὶν ὅ φημι σαφῶς εἴσεσθε . 
οὔτε Θηβαίοις ἔνεστι δή που βοηθεῖν κατὰ τοῦτον τὸν λόγον , ἐπερσίκασι γάρ · οὔτε Λακεδαιμονίοις , ὅτι καὶ αὐτοὶ τὰ τοῦ Πέρσου κακὰ ζηλοῦσι , καὶ τῆς ἐκείνου πονηρίας καὶ ἀπιστίας κληρονόμους εἶναι προσῆκον οὐδαμῶς ὑμῖν ἐστιν . 
οὔτε γὰρ δή που μισεῖν τὴν Ἑλλάδα φήσαιτ’ ἂν , ὥστε ὡς ἀσθενεστάτην ζητεῖν ποιεῖν ὥσπερ ἐκεῖνος , οὔτ’ ἀνεκτὸν μεταβαλλομένους φαίνεσθαι . 
τὸ δ’ ἐπὶ σφῶν αὐτῶν ἐᾶσαι κριθῆναι τοὺς διενηνεγμένους ἀνεπίφθονον , καὶ οὐδ’ ἂν εἷς ὑμῖν νεμεσήσαι . 
εἶτα καὶ βασιλεὺς μὲν οὐκ αὐτὸς καταβαίνων , οὐδὲ τῷ σώματι κινδυνεύων , ἀλλ’ ἀπὸ χρημάτων συνετέλει τοῖς πράγμασι πολλῶν εὐπορῶν , καὶ ὕπαρχον κατέπεμψεν ἂν , ὄντων οὐκ ὀλίγων αὐτῷ · καὶ ταῦτ’ ἦν ὁ τοῦ βασιλέως πόλεμος , Φαρνάβαζος , Πισσούθνης , Τισσαφέρνης , ψευδολογία , χρυσίον , τὰ τοιαῦτα . 
ἡμεῖς δ’ εἰ πρὸς τοὺς ἑτέρους ἐπικλίναιμεν , τοῦθ’ ὃ ἐκεῖνος διὰ τούτων ἐφυλάττετο πεισόμεθα . 
ὁ μὲν γὰρ ὅπως μὴ δῑ αὑτοῦ ποτε κινδυνεύσῃ προεωρᾶτο , καὶ διὰ τοῦτο πόρρωθεν ἔτριβε τὰ πράγματα · ἡμεῖς δ’ αὐτῷ τοὐναντίον τοῖς σώμασι καὶ τῇ χώρᾳ καὶ πάσαις ὡς εἰπεῖν ταῖς ἀφορμαῖς ἀποκινδυνεύσομεν . 
οὐ γὰρ ἔστι δῑ ἄλλων πολεμεῖν ἡμῖν , οὐδ’ ἄνω τοῦ πολέμου καθημένοις ἐπαρκεῖν τοῖς πράγμασιν , οὐδ’ ἐξ ἀκοῆς εἰδέναι περὶ αὐτῶν , οὐδ’ ἐκ περιουσίας , οὐδ’ ἐν τρυφῆς μέρει μετέχειν τῶν γιγνομένων , μέτρῳ τῇ βουλήσει χρωμένους , ἀλλὰ παρεῖναι δεῖ καὶ συμπονεῖν , καὶ μηδὲν ἔλαττον τῶν ἐξ ἀρχῆς συμπεπτωκότων κινδυνεύειν , οὐχ ὕπαρχον ὅταν βουλώμεθα ἀποστεῖλαι . 
καὶ γὰρ εἰ καὶ χρήμασιν , ἔστι μὲν οὐδαμοῦ τοσαῦθ’ ἡμῖν ὥστ’ ἐγχωρεῖν ἀπαλλοτριοῦν εἰς τοσαύτην χρείαν · εἰ δ’ οὖν καὶ τοῦτον τὸν τρόπον τοῖς ἑτέροις συντελέσαιμεν , οὐκ ἔστ’ εἰπεῖν 
Σοῦσα οὐδ’ Ἐκβάτανα εἶναι , οὐδ’ ἀποκρύψαι δεῖν τὴν θάλατταν ἐτησίαν ὁδὸν βαδίζοντας , ἀλλὰ μιᾶς ἡμέρας καὶ δυοῖν ὁδός ἐστι , τοῖς ἀδικηθεῖσιν ἐμβαλεῖν καὶ ἄγειν καὶ φέρειν ἡμᾶς , ὥστ’ ἐκ τούτων ἀνάγκην εἰς χεῖρας ἐλθεῖν εἶναι · τοῦτο δ’ ἐστὶ τἀκ τῆς δυσπραξίας πράγματα . 
ἐκέλευον δ’ ἂν καὶ αὐτὸς τοῖς Λακεδαιμονίοις ἐπικουρεῖν τῷ τὰ τῶν Θηβαίων ὑπεραίρειν , εἰ μὴ ὅσον πλήθει καὶ ἰσχύϊ τούτους περιεῖναι , τοσοῦτον ἐκείνους ἐπεπείσμην ἀνοίσειν ἀσκήσει . 
εἰ μὲν γὰρ ἐξ ἴσου καθειστήκεσαν , περὶ τῶν Θηβαίων ἔγωγ’ ἂν ἔδεισα ὡς ἀσθενεστέρων , ἐπεὶ δ’ οἱ Θηβαῖοι καλῶς ποιοῦντες παρεληλύθασιν , ἴσας ἔχειν λαβὰς τὸν πόλεμον ἡγοῦμαι · ἐνεῖναι γὰρ καὶ παρὰ 
Λακεδαιμονίοις καὶ ὑστέροις ὁρμηθεῖσι μεταδιῶξαι . 
συνέξει δὴ τὸν πόλεμον καὶ ποιήσει τριβὴν τὸ τοὺς μὲν οἷς κατωρθώκασιν ἐπαιρομένους ἐπὶ πᾶν ἀφικέσθαι ζητεῖν , τοὺς δ’ αὖ Λακεδαιμονίους ἀρετῇ καὶ φρονήματι κρείττους ἀξιοῦντας εἶναι μηδὲν πλέον ἂν τούτων ὑπομεῖναι παραδέξασθαι . 
εἰ δὲ δή τινων ἔργον δεῖ μιμήσασθαι , τὸ 
Ἀργείων καλὸν , οἳ παρὰ τὸν πόλεμον τὸν ἡμέτερον καὶ 
Λακεδαιμονίων τούτων ἡσυχίαν ἄγοντες καὶ νεότητι καὶ κατασκευῇ τῆς χώρας καὶ τοῖς πᾶσιν εὐθένησαν , ἕως συνεφαψάμενοι τῶν πραγμάτων προήκαντο τὴν ὑπάρχουσαν εὐδαιμονίαν καὶ ὁ δῆμος αὐτῶν τότε κατελύθη , καὶ πάλιν ἄλλ’ ἠκολούθησε κακά . 
πάντα γὰρ ὡς εἰπεῖν οἱ πόλεμοι φύουσι , πολιτειῶν καταλύσεις , φιλονεικίας , βλάβας , ἃς οὐδ’ ἂν προΐδοιτό τις παντοδαπὰς , ὧν εἴ τινες ἀνθρώπων καὶ ἡμεῖς ἐμπείρως ἐσχηκότες ἐν φυλακῇ δικαίως ἂν εἴημεν . 
ἀκούω δὲ καὶ τοὺς προγόνους ἡμῶν τοὺς ἐπ’ ἐκείνων τῶν καιρῶν ἀποστῆναι Σαλαμῖνος Μεγαρεῦσι χρόνον ἔστιν ὃν , κἄν τις εἴπῃ κομίζεσθαι , τεθνάναι ψήφισμα ποιήσασθαι . 
ὅπου δὲ καὶ τῶν οἰκείων παραχωρῆσαι καὶ προέσθαι ἔσθ’ ὅτε δεῖ καὶ συμφέρει , πῶς ἀλλοτρίων γε κακῶν ἄξιον κληρονομῆναι , καὶ τούτων μὲν ἂν τῶν νῦν καλούντων ἡμᾶς πικρῶς ἔχειν τοῖς ἐμβάλλουσιν εἰς τὴν Ἀττικὴν , εἰ τοῦθ’ ὁποτέροις οὖν αὐτῶν ἐπῆλθε ποιῆσαι , αὐτοὺς δ’ εἰς πόλεμον καὶ ταραχὴν ἀκατάστατον ἡμᾶς αὐτοὺς ἐμβαλεῖν εἰκῆ , καὶ ταῦτ’ εἰδότας ὡς ἄρξασθαι μὲν πολέμου ῥᾴδιον , ἀπαλλαγῆναι δὲ οὐδὲν οὕτω χαλεπόν ; 
οἱ γὰρ πολλοὶ τῶν ἀνθρώπων αἱροῦνται μὲν τοὺς κινδύνους αὑτῶν ὄντες κύριοι , φεύγουσι δ’ ἐπ’ ἄλλοις γενόμενοι · τούτων δ’ οὐδέτερον εὖ φρονούντων ἐστίν . 
ἡμῖν δὲ συχνὸν μὲν χρόνον ἡ χώρα κεκάκωται , πολὺν δ’ ἤδη τὰ σώματα φθείρεται , χρημάτων δ’ , ἅ ποτ’ εἰς τὴν ἀκρόπολιν συνηγάγομεν , τοσοῦτος ὄγκος ἐξερρύηκε , δεῖται δὲ ἡλικίας ἡ πόλις , ἣν ἀνερχομένην ἄρτι μὴ λυμηνώμεθα , ἀλλ’ ἐν ὅσῳ μισοῦσιν οὗτοι , χαλεπαίνουσιν , ἀλλήλοις ἐπίασιν , ἀπειλοῦσιν , ἡμεῖς ἀθλοθέται καθώμεθα τοῦ πολέμου , τὴν πόλιν περιέποντες , συλλέγοντες αὐτῇ χρήματα , ἵππους , τριήρεις , κατασκευάζοντες ὅλως τὰ πράγματα , ὥσπερ οἱ τὰς πεπονηκυίας οἰκίας ἀναλαμβάνοντες . 
κἂν ἐμοὶ πεισθῆτε καὶ κατάσχητε ὑμᾶς αὐτοὺς , ἥξουσι καὶ δεύτερον πρεσβεῖαι καὶ παρὰ τούτων καὶ παρ’ ἐκείνων , ἥξουσιν , εὖ ἴστε , ὅταν οὕτω πάνθ’ ὑμῖν συντεταγμένα καὶ καθεστηκότα φαίνηται · οἶμαι δ’ οὐ τούτους μόνους , ἀλλὰ καὶ πολλοὺς ἄλλους σὺν θεοῖς εἰπεῖν πρεσβεύσεσθαι , τῆς ἡμετέρας φιλίας ἐπιθυμοῦντας , ἐὰν ὑπομείνητε καὶ τῇ τούτων φιλονεικίᾳ πρὸς τὴν τῆς ἡγεμονίας κατασκευὴν ἐθελήσητε ἀποχρήσασθαι . 
οὐ γὰρ ἐκεῖνό γέ τίς φησι δεδιέναι , μὴ συστῶσιν ἀμφότεροι καὶ ἀφέντες ἀλλήλους ἐφ’ ἡμᾶς τράπωνται , οὐχ ὡς εὐμενῶς ἡμῖν ἢ τούτων ἢ ’κείνων ἐχόντων λέγω , ἀλλ’ ἐπειδήπερ οὐκ ἔνεστι λόγος τῷ πράγματι . 
ἀντὶ τοῦ γὰρ νὴ Δία συστήσονται ; 
ὅτι νὴ Δί’ οὐ συνεπεστρατεύσαμεν οὐδετέροις ; 
οὐκοῦν ὅσῳπερ ἂν μᾶλλον ὀργίζωνται , τοσούτῳ μᾶλλον ἀμήχανόν ἐστιν αὐτοῖς συστῆναι . 
ὅταν γὰρ ἑκάτεροι τῷ μὴ δῑ ὑμῶν δεδυνῆσθαι κακῶς ποιῆσαι τοὺς ἐναντίους ἀγανακτῶσιν , πῶς αὐτούς γε ἀφήσουσιν ; 
ἢ πῶς μετ’ ἀλλήλων ἔσονται , ὅταν ἑκάτεροι τοῖς ἑτέροις συνειδῶσιν ὀργιζομένοις , ἐπειδήπερ οὐκ ἔσχον ὑμᾶς συμμάχους ἐπ’ αὐτούς ; 
χωρὶς δὲ τούτων οὐδ’ ἐν τούτῳ σχολῆς εἶεν ἂν νῦν , ἀλλὰ Θηβαῖοι μὲν ἔγκεινται , νομίζοντες ἕτοιμον εἶναι σφίσι 
Λακεδαιμονίους ἀνελεῖν , καὶ οὐδ’ ἂν ἐπὶ τῇ βασιλέως ἀρχῇ τούτων τῶν ἔργων πρὸς οἷς εἰσι νῦν ἀποσταῖεν · 
Λακεδαιμόνιοι δ’ ἥδιστ’ ἂν τεθναῖεν ἅπαντες , εἰ λήψονται δίκην παρὰ Θηβαίων · οὕτω δῑ ὀργῆς αὐτοὺς ἔχουσι . 
καὶ θαῦμά γ’ οὐδὲν παρ’ ἀξίαν δοκοῦντας ἡττᾶσθαι χαλεπῶς ὑπὸ τῆς αἰσχύνης διακεῖσθαι . 
ὡς δ’ εἰπεῖν κεφάλαιον , τὸ πρὸς αὐτοὺς μῖσος αὐτῶν καὶ ὁ παροξυσμὸς ἐπεσκότησε τῇ πρὸς τὴν πόλιν δυσμενείᾳ , καὶ ὥσπερ νέφους ὑπελθόντος οὐδὲν τῶν πρὸς ἡμᾶς καθορῶσιν . 
ἀλλ’ εἰ νῦν φοβούμεθα αὐτοὺς ἂν μὴ ἀδικῶμεν , πῶς οὐ πολὺ μᾶλλον φοβησόμεθα εἰκότως μὴ τοῖς ἑτέροις προσθεμένων ἡμῶν ἅτεροι κρατήσωσι ; 
νῦν μὲν γὰρ οὐδὲν δέος ἐκ τῶν περιγενομένων , ἐάν τι νεωτερίζωσι . 
κεκομμένοι γὰρ καὶ τεταλαιπωρηκότες τάχα δὴ τὴν Καδμείαν νίκην νενικηκότες αἰσθήσονται , πρὸς ἡμᾶς ἀκεραίους καὶ καθαροὺς ἐὰν ἀγωνίζωνται . 
εἰ δὲ τοῖς ἑτέροις προσθείμεθα , τοῦτο μὲν , ἂν κρατῆσαι συμβῇ τῶν πραγμάτων , καὶ τῶν κακῶν οὐκ ἔλαττον εἶναι δεῖ μετεσχηκότας , ὥστε ἐὰν ὕστερον ἀγνωμονῶσιν , ἐξ ἴσου γιγνόμεθα αὐτοῖς , τοῦτο δὲ , ἂν κλίνῃ τὰ πράγματα , δῆλός ἐσθ’ ὁ κίνδυνος . 
νῦν μὲν οὖν οἱ νικήσαντες αὐτῶν ἡμῖν νικῶσιν , ἐκείνως δὲ δῑ ἡμῶν , ἂν οὕτως τύχῃ , κρατήσουσιν οἱ ἕτεροι . 
εἶτ’ οὐδ’ ἄλλως ὅμοια τοῖς τούτων τὰ ἡμέτερα . 
Λακεδαιμόνιοι γὰρ ἐσχατιὰν 
Πελοποννήσου κατοικοῦντες ἐν σκέπῃ πολλῇ τοῦ πολέμου καὶ τῶν πραγμάτων εἰσί · Θηβαῖοί τε ὑπὲρ Κιθαιρῶνα ἀπελήλανται · ἡ δὲ ἡμετέρα πόλις ἐν πόρῳ τοῦ πολέμου καὶ οὐδεμία οὐδετέροις ἐπὶ τοὺς ἑτέρους ἔξοδος ἔσται , πρὶν εἰς τὴν ἡμετέραν ἐμβαλεῖν , ταύτην δὴ τὴν πρόχειρον αὖ φθείρεσθαι . 
ὅλως δὲ οὐχ ὁρῶ περὶ ὅτου πολεμήσομεν , εἰ μήτε τούτοις μήτε ἐκείνοις ὑπομενοῦμεν περὶ ἀναιρέσεως , ἢ καθεδούμεθα ἐν μεταιχμίῳ φειδόμενοι τῶν ἀντιπάλων , ἐξὸν ὅλως φεύγειν τὸ δοκεῖν ἢ τούτους ἢ ’κείνους κακοῦν , μηδὲν πρὸς ὀργὴν ἀποφηναμένους τοῖς πρέσβεσιν , ἀλλ’ οὑτωσὶ πράως καὶ μετρίως ἀμφοτέροις εἶναι , καὶ εἰ μὲν ἐπ’ ἄλλους ἐκάλουν , ὑπακοῦσαι ῥᾳδίως ἂν , ἐπ’ ἀλλήλους δὲ καλούντων οὐκ ἐθέλειν παρεῖναι , οὐ τὸ εὖ ποιῆσαι τοὺς ἑτέρους φεύγοντες , ἀλλὰ τὸ ὁποτέρους κακῶς . 
ταῦτα δὲ κἀμοὶ φαίνεται εὔλογα εἶναι πανταχῆ σκοποῦντι . 
φοβοῦμαι δὲ , ὦ ἄνδρες Ἀθηναῖοι , μὴ βελτίους ἦτε τὰ τῶν ἄλλων ἐπανορθοῦν ἢ τὰ ὑμέτερ’ αὐτῶν εὖ τίθεσθαι . 
Συμμαχικὸς α# οὔτε Φιλίππου θαυμάσαι τις ἂν , ὦ ἄνδρες Θηβαῖοι , τὰ εἰωθότα πράττοντος · πολὺ γὰρ πλείους ἐξαπατῶν ἢ τοῖς ὅπλοις κεχείρωται , ὃ καὶ νῦν καθ’ ὑμῶν ἐλπίζων πάρεστιν · ὅ τε δῆμος ὁ τῶν Ἀθηναίων τὴν εἰωθυῖαν ἑαυτῷ καὶ πάτριον τάξιν φυλάττων ἀπέστειλεν ἡμᾶς δεῦρο , εἰ μὲν ἀγνοεῖτε , ἐν ὅτοις εἴητε διδάξοντας , εἰ δ’ ἐπίστασθε , ὑφεξομένους τὴν βοήθειαν καὶ νὴ Δία δείξοντας ὁμοῦ τοῖς λόγοις . 
ὑμέτερον δ’ ἐστὶ μὴ χείρους γενέσθαι τῆς τύχης , μηδ’ ὅσα μὲν καθ’ ὑμῶν ὁ καιρὸς ἔχει συγκαταστῆσαι κύρια , ἃ δ’ ἀντίρροπα τούτων ὑπάρχει προεμένους ὕστερον ζητεῖν . 
ἓν μὲν οὖν εὖ ποιῶν ὡμολόγηκε Φίλιππος , τὰ πολλὰ ταῦτα καὶ θαυμαστὰ ἃ διεξῄεσαν ἀρτίως οἱ πρέσβεις , αὐτοῦ χάριν , οὐχ ὑμῶν εἰργάσθαι · οὐ γὰρ ἂν ἐνταῦθ’ ἔληγεν οὐδ’ ᾔτει ταῦθ’ ἅπερ νυνί . 
ὑμεῖς δ’ εἰ μὲν ἴσα ἀντ’ ἴσων ἀποδώσειν μέλλετε , οὐ νεμεσῶμεν , ἀλλ’ ἔστω ταυτὸν ἐκείνῳ τὸ δοκοῦν καὶ ὑμῖν δίκαιον · εἰ δ’ ἡ χάρις δουλεύειν ἐστὶν , οὐδέτερόν μοι δοκῶ γιγνώσκειν , οὔθ’ ὁποῖον τοιοῦτον ἐκεῖνος ὑμᾶς εὖ πεποίηκεν οὔθ’ ὅ τι τοσοῦτον μέμψασθε ὑμῖν αὐτοῖς , ὥστε τοσαύτην ἐθελοντὰς δοῦναι δίκην . 
σκέψασθε δ’ εὐθὺς ἀπ’ αὐτοῦ τούτου τὸ διάφορον τῆς πρεσβείας ἑκατέρας . 
Φίλιππος μὲν γὰρ ἀπέσταλκεν , αὑτῷ βοηθεῖν ἀξιῶν ὑμᾶς , ἡμεῖς δ’ ἥκομεν αὐτοὶ βοηθεῖν ὑμῖν ἐθέλοντες , ἐὰν δέχησθε . 
ὅτι δ’ οὐδὲν καινὸν οὐδ’ ἔξω τῶν εἰωθότων πράττομεν , ἕν τι τῶν πᾶσι γνωρίμων ἀναμνήσθητε . 
ὅτε γὰρ πρῶτον ἀπηλλάγητε Λακεδαιμονίων μετὰ τὴν πολλὴν ἐκείνην φιλίαν καὶ συνήθειαν , ἣν οὐχ ὑμεῖς ἐλύσατε , ἀλλ’ ἐκεῖνοι , ταυτὸν Φιλίππῳ διανοηθέντες περὶ ὑμῶν , τότε τῶν πάντων Ἑλλήνων οὐδεὶς , οὔθ’ ὅσοι τὴν Εὐρώπην οἰκοῦσι λέγω οὔθ’ ὅσοι τὴν Ἀσίαν , μεθ’ ὑμῶν ἐγένοντο πλὴν ἡμῶν τουτωνί · τοσοῦτον εἰς τὸ πρόσω προβέβηκε τὸ νῦν παρόν . 
τότε μὲν γὰρ ὑμῶν ἐλθόντων ὡς ἡμᾶς ὑπηκούσαμεν , νυνὶ δ’ ἥκομεν αὐτεπάγγελτοι , τὴν τῶν παρ’ ὑμῶν συμβούλων τάξιν εἰληφότες , εἰ δὲ βούλεσθε , προειληφότες . 
τοσοῦτον γὰρ ἡμῖν εἶναι δοκεῖ τὸ περιὸν τῶν φόβων ἁπάσῃ τῇ Ἑλλάδι ὥστε ἀγαπητὸν ποιούμεθα , εἰ καὶ προσδεηθείς τις οἷός τε ἔσται πεῖσαι τοὺς ὑπολοίπους ἐθελῆσαι σωθῆναι . 
καὶ ταῦτ’ οὐ νῦν πρῶτον γιγνώσκομεν , ἀλλὰ καὶ κατὰ τὴν τοῦ βαρβάρου τὸ πάλαι στρατείαν ἅπαντας ὅσους οἷοί τ’ ἦμεν ἐπηγείραμεν , καὶ οὐκ ᾐσχυνόμεθα ὑπὲρ τῶν κοινῇ συμφερόντων δεόμενοι . 
πρὸς μὲν οὖν τοὺς ταὐτὰ γιγνώσκοντας ἡμῖν βραχὺς ἀρκεῖ λόγος καὶ τοσοῦτος ἴσως , ὅτι τοὺς ἱππέας καὶ τοὺς ὁπλίτας κατελείπομεν · πρὸς δὲ τοὺς οὔπω τοῦ μέλλοντος οὐδὲν ἐνθυμουμένους , ἀλλ’ ἔτι τῆς ἀπάτης καὶ τῶν ἐλπίδων ὄντας , ἓν μὲν ἐκεῖνο λέγω , ὅτι καὶ τοὺς λόγους αὐτοὺς βλάβος ἡγοῦμαι τοῖς πράγμασιν , εἰ μή τις αὐτοὺς ὡς εἰς ἐλάχιστον καταστήσει · ἔπειθ’ ὅσα καιρὸς ἤδη δίειμι . 
εἰ μὲν ἐν ὑμῖν πρώτοις ὁ Φίλιππος ἐκρίνετο , τῶν μὲν ἄλλων Ἑλλήνων εὐτύχημ’ ἂν ἦν · τοῦτο δ’ ὑμῖν ἴσως εἶχε κίνδυνον , οὐχὶ προειδόσιν οὐδ’ ἑορακόσιν ἔξω τὸν τρόπον αὐτοῦ . 
νῦν δὲ τὰ τῶν ἄλλων πταίσματα ὑμῖν ἐν εὐτυχίας γενέσθω μέρει , καὶ τοὺς λόγους τοὺς παρ’ ἀμφοτέρων ἀνελόντες τοῖς ἔργοις τοῖς ἐκείνου πιστεύσατε . 
ὡς μὴ ὤφελε μὲν τοιαῦτα ὑπάρχειν τοῖς Ἕλλησιν ἀπ’ ἀλλήλων παραδείγματα , ἀλλὰ πάντας ἐν ἡσυχίᾳ μετ’ εὐδαιμονίας τὰς πόλεις οἰκεῖν . 
τὸ δὲ μηδ’ ἐξ ὧν ἑοράκαμεν ἀξιοῦν πεπαιδεῦσθαι πᾶσα ἂν εἴη συμφορά . 
ἦν ὅτ’ ἦσαν Ὀλύνθιοι . 
τούτοις πῶς ἐχρῆτο Φίλιππος ; 
ἐγὼ μὲν οἶμαι φιλανθρωπότερον ἢ ’κείνοις ἦν δεομένοις . 
καὶ πάντα μὲν τίς ἂν εἴποι ; 
ἀλλ’ εἶχον μὲν τὸν Ἀνθεμοῦντα τῆς ἐκείνου χώρας , οὗ μηδ’ ἐπιβῆναι πρόσθεν αὐτοῖς ἦν . 
οὕτω δὲ πλείω λόγον τῆς πρὸς ἐκείνους φιλίας ἢ τῆς πρὸς ἡμᾶς ἔχθρας ἐποιεῖτο ὥστε Ποτίδαιαν ἡμῶν ἀποστερήσας ἐκείνοις ἔδωκε , καὶ τὸν μὲν κίνδυνον αὑτοῦ , τὸ δ’ ἆθλον ἐκείνων ἐποιήσατο . 
τί οὖν ἐλυσιτέλησε τοῖς Ὀλυνθίοις ταῦτα ; 
ἦ καλούς τινας ἤνεγκε τοὺς καρπούς ; 
ἀλλ’ ὁ πρόσθεν ἃ μηδεὶς ᾔτει διδοὺς , οὗτός ἐστιν ὁ μηδὲν ὕστερον λιπὼν αὐτοῖς , ἀλλ’ ἀντὶ μὲν τοῦ τότε δοῦναι τὴν Ποτίδαιαν αὐτοὺς οὐ παραδοὺς ἑτέροις , ἀλλ’ ἀνελὼν ὅλως , ἀντὶ δὲ τοῦ στῆσαι τὴν πλεονεξίαν ἐν Ὀλύνθῳ δύο καὶ τριάκοντα πόλεις ἐπιλαβὼν καὶ τὴν Σκυθῶν ἐρημίαν τοῖς ἐπὶ Θρᾴκης Ἕλλησι ποιήσας . 
καίτοι πρὸς θεῶν πόσου ποτ’ ἂν ἡγεῖσθε πρίασθαι τοὺς Ὀλυνθίους , ἡνίκ’ ἀπώλλυντο καὶ τὰ πολλὰ καὶ δεινὰ ἐκεῖνα ἔπασχον , ἐκγενέσθαι γνῶναι ταῦθ’ ἑαυτοῖς πρότερον καὶ βουλεύσασθαι βέλτιον περὶ τῶν πραγμάτων ; 
ἐγὼ μὲν οἶμαι τοῦ παντός . 
τοῦτο τοίνυν ἐκείνοις μὲν , ὡς ἔοικεν , οὐκ ἐξεγένετο , ἀλλ’ ἅμ’ ἐγίγνωσκον καὶ ἀπολώλεσαν . 
ὑμεῖς δ’ ἕως ἐστὲ κύριοι , χρήσασθε τῷ παραδείγματι καὶ μὴ βούλεσθ’ ἑτέροις αὐτοὶ γενέσθαι τῶν ὁμοίων . 
ἀλλ’ ὅταν ὑμῖν τὸ Τιλφωσσαῖον καὶ ἡ τῶν 
Φωκέων χώρα θαυμαστόν τι κέρδος φαίνηται , τότε τὴν ὑμετέραν αὐτῶν πόλιν καὶ χώραν καὶ ἱερὰ καὶ τάφους καὶ ἔθη καὶ δόξαν καὶ πάνθ’ ὅσα τοιαῦτ’ ἂν εἴποι τις ἀντιθέντες κρίνετε , καὶ ἐρωτᾶτε ὑμᾶς αὐτοὺς , εἰ οὐ πλείονος ἄξια · ὧν πάντων , εἰ πρὸς ἐκεῖνα βλέψετε , στέρεσθαι πρόκειται . 
ἄτοπον γὰρ τοῖς μὲν δανείζουσι μὴ ὅπως χάριν ἔχειν , ἀλλὰ μηδὲ προσελθεῖν ἐθέλειν πρῶτον , ἂν ἐπὶ πολλῷ τοῦτο ποιῶσι , τοῖς δ’ ἐπὶ τοιούτῳ τῷ τέλει χαριζομένοις καὶ τοσαῦτ’ ἀνταπαιτοῦσι μὴ μῖσος μηδ’ ἀπιστίαν ἀξιοῦν παρὰ πάντων ὀφείλεσθαι . 
ἐνθυμεῖσθε δὲ τοῖς τῶν Ὀλυνθίων ὁμοιοῦντες τὰ ὑμέτερ’ αὐτῶν , πλὴν τῆς τύχης . 
μὴ γὰρ εἰ τὰ ὀνόματα ἕτερα τῶν χωρίων , τά γε πράγματα ἡγεῖσθε διαφέρειν . 
ἀλλ’ ἢ ἔδωκεν ἐκείνοις δωρεὰς ὥσπερ ὑμῖν , ἢ οὐκ ἔδωκε ; 
καὶ πολλάς . 
καὶ συνήνεγκεν ἐκείνοις εἰς τέλος , ἢ οὐ συνήνεγκε ; 
φέρε δὴ κἀκεῖνο σκέψασθε πῶς αὖ πρὸς ἡμᾶς εἶχον κατ’ ἐκείνους τοὺς χρόνους οἱ Ὀλύνθιοι . 
ὡς ἂν μάλιστα 
Φίλιππος ηὔξατο , προσθήσω δὲ καὶ διέθηκεν · ἠπίστουν , ἐμίσουν , οὐδ’ ὄνομ’ ἠνείχοντο . 
τί οὖν ; 
ἐπεὶ πρὸς τὸν εὐεργέτην ἐκινδύνευον καὶ περιειστήκει κακῶν αὐτοὺς Ἰλιὰς , τίνες αὐτοῖς ἧκον εἰς σωτηρίαν ; 
οὐδένες οὔτε πρὸ ἡμῶν οὔτε μεθ’ ἡμᾶς . 
ἀλλ’ ἐνταῦθα καὶ κάλλιστα ἐδείχθη τὸ μέσον τῆς τε ἡμετέρας καλοκἀγαθίας καὶ τῆς ἐκείνου πλεονεξίας . 
οἱ μὲν γὰρ ἐν ἐχθρῶν μοίρᾳ κριθέντες ὑπ’ αὐτῶν , ἡνίκ’ ἀληθινῶν φίλων ἐδέησε , παρῆμεν πρῶτοι καὶ μόνοι , ὁ δὲ πάντ’ ἐλάττω διδοὺς ἢ ἐβούλετο , οὑτοσὶ πάντα συλλαβὼν εἶχεν , αὐτοὺς , τὰ ὅπλα , τὴν πόλιν , τὴν χώραν · καὶ διὰ μέν γε Φίλιππον ἠρήμωνται , διὰ δὲ τὴν ἡμετέραν ἀρετὴν οἱ διαφυγόντες Ἀθήνησι σώζονται . 
ἆρ’ οὐχ ἡμεῖς πολέμιοι βελτίους ἢ Φίλιππος φίλος καὶ πλείω χάριν ἡμῖν τῆς ἔχθρας ἢ Φιλίππῳ δεῖ τῶν εὐεργεσιῶν ἔχειν ; 
καὶ μὴν οὐδ’ ἐκεῖνό γ’ ἔστ’ εἰπεῖν ὡς ὑμεῖς τι τοιοῦτον ἐνδείξεσθε φιλανθρώπευμα Φιλίππῳ , διὸ καὶ παρὰ τὴν ὑπάρχουσαν φύσιν αὐτῷ φείσαιτ’ ἂν ὑμῶν . 
οὔτε γὰρ τῆς ἀξίας τῆς ὑμετέρας τοὺς ἔξω θαυμάζειν οὔθ’ ὑπερβάλλοισθ’ ἂν Ἀμφιπολίτας καὶ Πυδναίους , ὧν οἱ μὲν ἔθυον ὡς θεῷ , οἱ δὲ τοῦ πατρὸς αὐτοῦ νεὼν εἶχον δεικνύναι . 
ἀλλ’ ὅμως τοὺς μὲν ἐξέβαλεν , ἡνίκ’ αὐτῶν ἦν διακορὴς , τοὺς δ’ ἀπέσφαττεν ἐν τῷ νεῷ τοῦ πατρὸς , ὀμνὺς ἔτι , καὶ τὰς σπονδὰς αἱ σφαγαὶ κατελάμβανον . 
καίτοι μὴ νομίζετ’ αὐτὸν τοῖς μὲν ἔξω Πυλῶν καὶ τοῖς ἐπὶ Θρᾴκης ἐποικοῦσιν οὕτω χαλεπῶς ἔχειν καὶ φθονεῖν , οἳ τίνος αὐτοὺς εἶναι δεῖ σκοποῦντες ἀεὶ διαγεγόνασιν , ὑμῶν δὲ τῶν σὺν ἡμῖν τοῖς Ἕλλησιν ἐξεταζομένων καὶ ὧν οἱ τῶν Ἑλλήνων ποτ’ ἄρχοντες μίαν πληγὴν οὐχ ὑπήνεγκαν μηδένα ποιεῖσθαι λόγον , ἀλλ’ ἡδέως ἂν ἄμεινον ὁρᾶν πράττοντας ἢ ’κείνῳ συμφέρει · οὐχ οὕτω ταπεινὸν οὐδὲν σύνιστε ὑμῖν αὐτοῖς , ὥστε ἢ μὴ δεῖσαι τὸν Φίλιππον , ἢ μὴ πιστεύειν ἐκείνῳ τοῦτ’ ἐνεῖναι πρὸς ὑμᾶς , ἀλλ’ ἐξ ὧνπερ ἡμᾶς , ἐκ τῶν αὐτῶν οἶμαι καὶ ὑμᾶς κρῖναι πολεμίους . 
ἡμᾶς τε γὰρ οἶδεν οὐδαμῶς ἂν ὑπείξοντας ἐν δούλων μοίρᾳ ὑμᾶς τε ἑτέρους τοιούτους ὑπολαμβάνων ἐχθροὺς εἰκότως ἡγεῖται . 
εἰ μὲν οὖν οὐδ’ ἐφ’ ἡμᾶς ἔρχεται , ἀλλὰ ψεύδεται κατὰ τοῦτο τὸ μέρος , θάτερον αὐτῷ πιστεύετε , ὡς οὐδὲν ὑμῖν γε ὑπεναντίον πράξει · εἰ δ’ οἷς γε ὡμολόγηκεν οὐκ εἰκὸς ἀπιστεῖν , τοῖς αὐτοῖς καὶ περὶ ὧν ἔξαρνός ἐστιν ἐλέγχεται . 
ὥστε δυοῖν θάτερον , εἰ μὲν οὐ πολεμήσετε , δουλεύσετε , εἰ δ’ οὐκ ἀξιώσετε δουλεύειν , πολεμήσετε . 
καὶ μὴν εἰ μὲν τὸ φιλανθρώπως ἔχειν ποτὲ κωλύει τὰς ἐπιβουλὰς , οὐδὲ πρὸς ἡμᾶς αὐτῷ νῦν ἐστι πόλεμος , ἐπεὶ καὶ ἡμῖν αἰχμαλώτους ποτ’ ἀφῆκε καὶ φιλίας συνέθετο · εἰ δ’ ἡ πλεονεξία δεινὸν , τί λέγειν δεῖ τοὺς Φωκέας ; 
οὐ γὰρ ὑπὲρ τῶν ὑμῖν συμφερόντων ἀνεῖλε τοὺς Φωκέας , οὒ , ἀλλ’ ἀφορμῆς ἕνεκα τοῖς αὑτοῦ πράγμασιν , οὐδ’ ἵν’ ὑμᾶς ἰσχυροτέρους ποιήσειεν , ἀλλ’ ἵνα τοὺς Ἕλληνας ἀσθενεστέρους κοινῇ , εἰ μὴ καὶ δύο καὶ τριάκοντα πόλεις ἐπὶ Θρᾴκης ὑπὲρ ὑμῶν ἀνῃρηκέναι φήσει , καὶ Θετταλίαν ἅπασαν ἔχειν φρουραῖς καὶ τετραδαρχίαις κατειληφὼς , ἵν’ ὑμεῖς ἀκριβῶς τὴν πολιτείαν φυλάττητε , καὶ Μεγάροις ὑπὲρ ὑμῶν ἐπιχειρῆσαι , καὶ τὴν Εὔβοιαν ἀφαρπάζειν δῑ ὑμᾶς , καὶ τἀν Πελοποννήσῳ σκευωρεῖσθαι καὶ σφαγὰς ποιεῖν , ἵν’ ὑμεῖς ὡς ἥκιστα κινδυνεύητε , καὶ 
Παίοσί γε καὶ Τριβαλλοῖς καὶ τοῖς ἔξω τῶν ἄρκτων ἐνοχλεῖν καὶ πᾶσιν ἀνθρώποις παρέχειν πράγματα , ἵν’ ἡ τῶν Θηβαίων πόλις εὐθενῇ καὶ μηδὲν αὐτῇ φοβερόν ποτ’ ἐκ τῆς ὑπερορίας ἐπιστῇ , καὶ νῦν ἐπ’ Ἀθηναίους ὑπὲρ ὑμῶν ἔρχεται · πάνυ γε ὡς ἐκ τῶν ἄλλων δείκνυται . 
τί ποτ’ οὖν βουλόμενος οὐ προσομολογεῖ τὸ καθ’ ὑμῶν , ἀλλ’ ἀποκρύπτεται ; 
μάλιστα μὲν , ὦ ἄνδρες Θηβαῖοι , Φίλιππος ἐξῄρηκε τοὺς κήρυκας ἐκ τῶν πολέμων καὶ μέχρι τοῦ θεάτρου μόνου χρῆται . 
ἡγεῖται γὰρ , οἶμαι , πολλὴν εἶναι φλυαρίαν ἐν μὲν τοῖς γυμνικοῖς · ἀγῶσι μὴ προλέγειν τὰ παλαίσματα μηδὲ τί δεῖ φυλάξασθαι , ἐν δὲ κατασκευῇ πολέμου καὶ συστάσει πραγμάτων προπέμπειν τὸν κωλυτὴν ὥσπερ δεδοικότα ὑπὲρ τῶν πολεμίων . 
οὔκουν οὔτ’ Ὀλυνθίοις προεῖπεν ἃ ἐβούλετο , πρὶν ὥσπερ τι νόσημα αὐτῶν καὶ δὴ τῶν σωμάτων ἥπτετο , εἴς τε Φωκέας παριὼν τὴν τοῦ φίλος αὐτοῖς ἔρχεσθαι δόξαν προκαθίει . 
εἰ μὲν οὖν , οἶμαι , καὶ νῦν ὑμῖν οἷός τ’ ἦν σιωπῇ προσελθεῖν , πλείστου τοῦτ’ ἂν ἐτιμήσατο , ἐπεὶ δ’ ἀναγκαῖον ἦν φανερὸν γενέσθαι διὰ τῆς Βοιωτίας βαδίζοντα , τὰ μὲν τῆς ἀνάγκης ἥττηται , τὰ δὲ τῇ φύσει χρῆται , καὶ φησὶν ἐφ’ ἡμᾶς ἔρχεσθαι , οὐχ ἵν’ ἐξείπῃ τὸν πόλεμον τὸν πρὸς ἡμᾶς , ἀλλ’ ἵνα τὸν πρὸς ὑμᾶς ἐπικρύψηται , νομίζων οὐ μικρὸν διαφέρειν πρὸς ἀμφοτέρους , ἢ πρὸς τοὺς ἑτέρους ἀγωνίζεσθαι . 
ἂν δὲ δὴ καὶ τοῦτ’ αὐτῷ προσυπάρξῃ τὸ πρὸς οὓς ἔδει κινδυνεύειν αὐτὸν μεθ’ ἡμῶν ὄντας , μετὰ τούτων ἡμῖν ἐπέρχεσθαι θαυμαστὸν εἶναι τὸ εὕρημα . 
διὰ ταῦτ’ ἐκεῖνο μὲν ὡμολόγηκε , τοῦτο δ’ ἀρνεῖται . 
πρὸς δὲ τούτοις ὑπελάμβανεν , εἰ μὲν ἄντικρυς ὑμῖν πολέμου νόμῳ συμπλέκοιτο , ἡμᾶς ἀφίξεσθαι καὶ διακωλύσειν , εἰ δὲ διαστήσαι τὰς πόλεις , ὑμᾶς μὲν ἕξειν πρὶν ἀντᾶραι , πρὸς δὲ ἡμᾶς παρατάξεσθαι μόνους . 
πράττει δὲ οὐ νῦν πρῶτον τοῦτο , ἀλλ’ ἐξ ἅπαντος τοῦ χρόνου καὶ διὰ πάντων πραγμάτων , ὅπως μηδέποθ’ αἱ πόλεις ἐν ταὐτῷ γενήσονται · ἐπεὶ καὶ τῶν περὶ Φωκέας τότε πραγμάτων προϊόντων εἰς χρόνον , προειδὼς ὅτι χρήσεσθε ἡμῖν συμμάχοις ὥσπερ εἰώθειτε , ἀμφοτέρους ἐξέκρουσεν , ἡμῖν μὲν εἰρήνην προβαλὼν , ὑμᾶς δ’ ὡς φίλους προσέμενος . 
τότε μὲν τοίνυν ἀρχαϊκῶς ἀμφότεροι καὶ φαύλως ὑπήχθημεν , νῦν δὲ φανῶμεν μὴ χείρους ἐκείνου λογίζεσθαι . 
ἀλλ’ ὅμως ἀπαιτεῖ χάριν ὑμᾶς τῆς αὑτοῦ πλεονεξίας αὐτὸς ἅπασαν ἀνῃρηκὼς τὴν χάριν . 
ὃς γὰρ ἀνθ’ ὧν τότε μικρὸν ἔδωκε , νῦν ἥκει πάνθ’ ἁπλῶς ὑμᾶς ἀφαιρησόμενος , τίν’ αὑτῷ λέλοιπε παρ’ ὑμῖν χάριν ; 
ὥσπερ ἂν εἰ καὶ Φωκέας ἐπιχειροῖ χάριν ὧν πεπόνθασιν ἀπαιτεῖν . 
οὐ γὰρ εἰ καὶ Φωκέας ἀνεῖλε , διὰ τοῦθ’ ὑμῖν εὐμενῶς ἔχειν αὐτὸν ἡγεῖσθαι προσήκει , ἀλλ’ ὅτι καὶ Φωκέας ἀνεῖλε καθ’ ὑμῶν , καὶ νῦν ὑμῖν ὡς τότ’ ἐκείνοις βούλεται χρῆσθαι καὶ φυλάξασθαι καὶ μὴ δῑ ἐκεῖνα καὶ ταῦτα συγχωρεῖν , ἀλλ’ ἐκ τῶν νῦν τούτων κἀκεῖνα μισῆσαι . 
ἀλλὰ μὴν πρός γε τὰς αἰτίας καὶ τὰς διαβολὰς , αἷς ἐχρήσαντο καθ’ ἡμῶν οἱ πρέσβεις , ἐνθυμεῖσθ’ ὅτι πρῶτον μὲν ἑαυτοῖς περιπίπτουσιν , εἰ τἀληθῆ λέγουσιν . 
εἰ γὰρ ἡμεῖς ἀλλήλων ἔχομέν τι κατηγορῆσαι , ἡμῶν ταῦτ’ ἂν εἴη πρὸς ἀλλήλους διαφορὰ , ἀλλ’ οὐ τοῦ μηδὲν μετέχοντος τῶν ἐγκλημάτων . 
ὥστ’ οὐκ ἐκεῖνον πέμπειν ὡς ὑμᾶς παροξυνοῦντα προσῆκεν , ἀλλ’ ὑμᾶς εἴπερ ᾤεσθε δεῖν μνησικακεῖν , κἀκεῖνον καὶ πάντας ὅσους ἠδύνασθ’ ἐφ’ ἡμᾶς καλεῖν . 
ὅτε δ’ αὐτοὶ καθ’ ὑμᾶς αὐτοὺς σωφρονεῖν ἐπίστασθε , πῶς ἐκείνῳ γε ταράττοντι προσέξετε ; 
εἰ μὴ τοῦτό τις εἴποι , ὡς ὑπὲρ μὲν ὑμῶν αὐτῶν πράως οἴσετε , ὑπὲρ δ’ ἐκείνου μνησικακήσετε , καὶ ταῦτ’ ἐν οἷς ὑμεῖς , οὐκ ἐκεῖνος , ὕβρισθε , εἴ γε δεῖ τι τούτων εἰπεῖν . 
ἔπειτα κἀκεῖνο σκοπεῖτε , ὅπως μὴ ἅμα θ’ ὑμεῖς ὀργιζόμενοι φανήσεσθε καὶ τὴν δίκην παρ’ ὑμῶν αὐτῶν εἰληφότες , καὶ τοσούτῳ χείρους ἡμῶν περὶ ὑμᾶς αὐτοὺς γεγενημένοι , ὥσθ’ ἡμεῖς μὲν ἥκομεν συσσώζειν ὑμῖν ὄντες ἕτοιμοι τὰ πράγματα , ὑμεῖς δὲ—τί δ’ ἄν τις λέγοι τὸ βλάσφημον ; 
καὶ γὰρ εἰ μὲν τούτων ἕνεκα ὅσα πώποθ’ ὑμεῖς ἐμέμψασθε καὶ δῑ ἅ φασι δεῖν ὑμᾶς ἀγανακτεῖν ὁ Φίλιππος ἐπέρχεται , δῶμέν τι λέγειν τούτοις · εἰ δ’ ὑπὸ τοῦ μὴ δύνασθαι κατέχειν ἑαυτὸν , δειξάτω Πύθων , εἰ καὶ ὑμῶν αὐτῶν τι τοσοῦτον κατεγνώκατε , ὥστε μνησικακοῦντες ὑμῖν αὐτοῖς ὀρθῶς ἂν ἡγεῖσθαι βουλεύεσθαι . 
χωρὶς δὲ τούτων ἅπαντας ἂν οἶμαι συμφῆσαι τὸ μὲν ἡμᾶς ὄντας 
Ἕλληνας καὶ ὁμοφύλους ἐρίζειν πρὸς ἀλλήλους ὑπὲρ ἀρχῆς καὶ τάξεως ἀνεπίφθονον εἶναι καὶ τῶν νενομισμένων , τὸν δ’ ὅλως ἀλλότριον μηδεμιᾶς ὀργῆς μηδ’ ἔριδος χρῆναι προσίεσθαι , ἀλλὰ τὸν αὐτὸν τρόπον ὥσπερ ἂν εἰ δύ’ ἀδελφοὶ πρωτείων ἠμφισβήτουν ἐν σφίσιν αὐτοῖς , ἕν γ’ ἂν ἐκεῖνο ταυτὸν ἐγίγνωσκον , εἴ τις ξένος καὶ μηδὲν προσήκων ἐβιάζετο , κοιναῖς ταῖς θύραις ἀποκλείειν , οὕτως ἐπὶ τῶν Ἑλληνικῶν μηδενὶ τῶν ἔξωθεν λαβὴν εἶναι τὰ καθ’ ἡμᾶς αὐτοὺς ἀπόρρητα · —οὕτω γὰρ καὶ λέγειν ἄξιον περὶ αὐτῶν—ἀλλὰ νομίζειν τοὺς μὲν τῶν Ἑλλήνων πρὸς ἀλλήλους πολέμους καὶ τὰ ἐγκλήματα ταῖς στάσεσι προσεοικέναι , καὶ δεῖν μάλιστα μὲν , εἰ οἷόν τε , σκοπεῖν ὅπως μὴ συμβήσεται , εἰ δ’ ἄρα , τὴν ταχίστην ἀπαλλάττεσθαι , τὸν δὲ πρὸς τοὺς βαρβάρους καὶ πάλαι κακόνους πόλεμον φύσει προσειρῆσθαι , καὶ μὴ καιρῶν εἶναι ταῦτα νοσήματα καὶ φορὰν , ἀλλ’ ἀθανάτους ἑστάναι τούτων τοὺς ὅρους , ὥσπερ ὅταν τῳ χρέος ὀφείληται . 
ὅλως δ’ εἰ μὲν ἔξεστι μνησικακεῖν , δίκαιον μὲν οὒ , χρῆσθε δ’ , εἰ βούλεσθε , τούτῳ · εἰ δὲ κρείττων ὁ καιρὸς τῆς τοιαύτης μικροψυχίας , ἐπὶ θάτερα συμβούλῳ τῷ Φιλίππῳ χρησώμεθα καὶ νομίσωμεν ἥκειν αὐτὸν οἷον ἀκούσιον διαλλακτήν . 
ἡμῖν μέν γε εἰ μηδὲν ἄλλο , μέμψασθαί γε τὸ κοινὸν τοῦτο ἔχοι τις ἄν . 
Φίλιππος δὲ οὐδαμοῦ καταλείπει τὸν οἷα πέπονθεν ἐροῦνθ’ ὑφ’ αὑτοῦ οὕτω κακῶς ἀπολογεῖσθαι περὶ τούτων μελετᾷ . 
καὶ μὴν εἰ μὲν ἐν αὐτοῖς τοῖς καιροῖς τῶν ἐγκλημάτων ἐμέλλετε ἀγνωμονήσειν τι πρὸς ἡμᾶς , τάχ’ ἄν τις ἦν συγγνώμη · νῦν δὲ σκέψασθε οἷα παιδεύουσιν ὑμᾶς , ὡς οὔτε δίκαια οὔθ’ ὑμῖν συμφέροντα . 
εἰ γὰρ ἡνίκα μὲν δῑ ἀπεχθείας ἀλλήλοις ἦμεν , κατείχετε ὑμᾶς αὐτοὺς , ὅτε δ’ ἔργῳ πάντα ὑφ’ ἡμῶν λέλυται καὶ συστρατεύεσθαι βουλόμενοι πάρεσμεν , τηνικαῦτα ὀργιεῖσθε , σκοπεῖσθε μὴ θάτερον οὗ βούλεσθε ποιήσητε . 
οὐ γὰρ τοῖς ἀδικοῦσι δόξετε μνησικακεῖν , ἀλλὰ τοῖς εὖ ποιεῖν προῃρημένοις ὀργίζεσθαι . 
καὶ μὴν ἀμφοτέροις οὕτω γ’ ἂν ἐναντίως τοῦ δέοντος χρήσαισθε , [καὶ ὑμῖν ἀμφοτέρως τοῦ δέοντος ἐναντίως] τὸν μὲν καθ’ ὑμῶν ἥκοντα τῶν ὑπὲρ ὑμῶν προκρίναντες , ἡμῖν δ’ αὖ μετριώτερον ἐχθροῖς οὖσιν ἢ φίλοις χρώμενοι . 
πάντων δ’ ἀτοπώτατον τὰ μὲν ἐγκλήματα κοινὰ ἑκατέρωθεν εἶναι , τὸ δ’ ὀργίζεσθαι παρ’ ὑμῖν μόνοις , καὶ ταῦτα τοῦ στρατεύματος ὄντος οὐκ ἐπὶ ζωστῆρι οὐδ’ ἐν μεθορίοις τῆς Ἀττικῆς καὶ τῆς Βοιωτίας , ἀλλ’ ἐν μεθορίοις τῆς Φωκίδος καὶ τῆς ὑμετέρας , ἐν προθύροις οὑτωσὶ τῶν Θηβῶν , ὥστε με φρίττειν νυνὶ περὶ ταῖς πύλαις . 
τί ποτ’ οὖν ὑμετέρου τοῦ πράγματος ὄντος ἡμεῖς ἥκομεν τεταραγμένοι ; 
μάλιστα μὲν οἶμαι τύχη τις ἀμφοῖν ταῖν πόλεσιν ἀγαθὴ στρατηγεῖ , ἔπειτ’ αἴσχιστον ἦν ἔργῳ μὲν σώζειν ὑμᾶς ἐγνωκέναι , λόγῳ δ’ ὀκνῆσαι διδάξαι τὰ δέοντα , ἄλλως τε καὶ προσδοκίας οὔσης ἐγχειριεῖν ἐκεῖνον διαστρέφειν τἀληθὲς , ὅπερ εὑρήκαμεν . 
πρὸς μὲν οὖν τὴν πρεσβείαν , οἶμαι , τὴν παρ’ ἐκείνου πρέσβεων ἡμετέρων ἔδει , τῷ δὲ στρατεύματι στράτευμα ἀντιπροσέρχεται . 
εἰ δέ τις ἡγεῖται παράδοξον ἡμᾶς ὑπὲρ ὑμῶν πεφοβημένους ἥκειν , ἐνθυμείσθω κἀκεῖνο , ὡς παράδοξον Φίλιππον ἐφ’ ἡμᾶς ὑπὲρ τῶν ὑμετέρων ἐγκλημάτων ἔρχεσθαι . 
μὴ τοίνυν δυοῖν παραδόξοιν ὃ μέν ἐστι καθ’ ὑμῶν ἰσχυρὸν ποιήσητε , ὃ δ’ εἰς σωτηρίαν ὑπάρχει διαφθείρητε . 
ἡμεῖς δὲ πῶς οὐκ ἐμέλλομεν αἰσχυνεῖσθαι , εἰ Βυζαντίους μὲν πρώην ἀφειλόμεθα κινδύνου καὶ Περινθίους καὶ Χερρονησίτας , ἔτι δ’ Εὐβοέας καὶ Χαλκιδέας , τό γ’ ἐφ’ ἡμῖν , ἔχοντες εἰπεῖν περὶ πάντων τούτων ὡς οὐ κάλλισθ’ ἡμᾶς ἐδεδράκεσαν , ὑμᾶς δὲ ψυχρῶν ἂν ἕνεκ’ ἐγκλημάτων περιίδοιμεν πᾶσι τοῖς οὖσι κινδυνεύοντας · ὧν τίς συνηθέστερος ἡμῖν ἐν ἅπασι τοῖς Ἕλλησι ; 
θαυμάζω δὲ Πύθωνος , εἰ τῶν μὲν δυσχερῶν ὑμᾶς ἀξιοίη μνημονεύειν ἃ παρ’ ἀμφοτέρων ἀκουσίως γεγένηται , τῶν δ’ εἰς οἰκειότητα καὶ πίστιν φερόντων ἐκ τοῦ παντὸς χρόνου τοσούτων τὸ πλῆθος οὐχὶ νομίζει ποιήσεσθαι λόγον , καὶ ταῦτα πάντων ἀνθρώπων συνειδότων ὡς ἐν καλῷ γεγόνασιν ἀλλήλαις ἐπὶ τῶν χρειῶν αἱ πόλεις . 
ὡς μὲν οὖν Οἰδίπουν ἐδεξάμεθ’ ἡμεῖς καὶ ὡς 
Διόνυσος παρ’ ὑμῶν ὁρμηθεὶς Ἰκαρίῳ συγγίγνεται , καὶ τὴν δωρεὰν ἣν ἔδωκε , καὶ ὡς Ἡρακλῆς ἐμυήθη ξένων πρῶτος , καὶ ὡς πρῶτοι νεὼν ἱδρυσάμεθ’ αὐτῷ , καὶ τῶν παίδων ὡς προὔστημεν , καὶ πάνθ’ ὅσα τοιαῦτα , ἐάσομεν · ἀλλ’ ὧν ἔτι ζῶσιν οἱ μάρτυρες , τοῦτο μὲν ἡμεῖς ὅτ’ ἠτύχησεν ὁ δῆμος , ὡς δεῦρ’ ἐλθόντες πατρίδα τὰς 
Θήβας εἴχομεν , καὶ Λακεδαιμονίων μετὰ τοῦτο κελευόντων ὑμᾶς συνεμβάλλειν εἰς τὴν Ἀττικὴν ἅπαντες ἀπεψηφίσασθε , τοῦτο δ’ ὑμεῖς , ἡνίκ’ αὖθις ἐφ’ ὑμᾶς ἐβάδιζον 
Λακεδαιμόνιοι , τοσοῦτον ἀπέσχομεν τοῦ στρατεῦσαι μετ’ ἐκείνων , ὥστ’ ἀτειχίστου τῆς πόλεως οὔσης ἐκστρατευσάμενοι καὶ μάχῃ νικήσαντες μεθ’ ὑμῶν ἠλευθερώσαμεν τὴν 
Βοιωτίαν , ἀνάγκῃ μὲν οὐδεμιᾶς συμμαχίας , γνώμῃ δ’ ὑμᾶς εὖ ποιεῖν ἑλόμενοι . 
καὶ πάλιν τῆς εἰρήνης γενομένης τῆς ἐπὶ Ἀνταλκίδου , καὶ Φοιβίδου τὴν Καδμείαν καταλαβόντος , τήν τε φυγὴν ἐδεχόμεθα καὶ ἐπειδὴ τῶν ὅπλων ἔδει , παρῆμεν πανδημεὶ , καὶ οὐκ ἔφθημεν ἐλθόντες , καὶ 
Λακεδαιμονίους ὑποσπόνδους ἀπηλλάξαμεν , καὶ μυρία ἄν τις ἔχοι λέγειν , ὡς ἀγαθὴ τύχη πεφύκασιν αἱ πόλεις ἀλλήλαις . 
οὐ τοίνυν μόνον πόλει πρὸς πόλιν ἡμῖν πλεῖστα ὑπάρχει πρὸς ἀλλήλους , ἀλλὰ καὶ τῶν ἰδίων φιλιῶν τὰς παρ’ ὑμῶν τε καὶ ἡμῶν ἰσχυροτάτας εἶναι συμβέβηκε . 
τί γὰρ ἐνδοξότερον τῆς Ἡρακλέους καὶ Θησέως ἑταιρίας , ἢ τί μᾶλλον τοῖς Ἕλλησιν ἐν καιρῷ ; 
οἳ σκευήν τε τὴν αὐτὴν ἐφόρησαν καὶ ταὐτὰ γνόντες ἡμέρουν τὴν γῆν . 
καὶ ὅτε τοίνυν Ἡρακλεῖ φίλου ἐδέησε , Θησεὺς αὐτὸν Ἀθήναζε ἀγαγὼν ἀνακτᾶται . 
ὡς ἔδει γε , ὦ Ζεῦ καὶ Πόσειδον καὶ πάντες θεοὶ , νῦν ὡς ἀληθῶς , νῦν τῆς ἐκείνων συστάσεως καὶ μελέτης καὶ φιλοτιμίας . 
οἶμαι γὰρ οὔτε τὴν ἐπ’ Ἀμαζόνας στρατείαν οὔτ’ ἄλλον οὐδένα ἂν αὐτοὺς προελέσθαι πόλεμον , πρὶν μίαν ταυτηνὶ κεφαλὴν κοινῇ συνεξελεῖν , ἧς οὔτε Ἰσθμὸς ἀπείρατος οὔτε ἔθνος οὐδὲν , ἀλλὰ καὶ γῆ καὶ θάλαττα ἐπιλείπει λῃστευομένη . 
νῦν τοίνυν ἐκεῖνοι μὲν ἀθλοθέται τοῦ πολέμου , ἀγωνισταὶ δ’ ἡμεῖς ἐξ ἁπάντων προὐκρίθημεν . 
τί οὖν οὐ μιμούμεθα τοὺς ἀρχηγέτας ; 
καλὴν μὲν οὖν , ὦ ἄνδρες Θηβαῖοι , κἀκείνην κοινωνίαν συνέστημεν , ἧς μικρῷ πρόσθεν ἐμνήσθην , ἡνίκα Λακεδαιμονίους γῆς καὶ θαλάττης ἄρχοντας οὐ κατεδείσαμεν · 
οὐ μὴν ἐγένετο ἡμέρα τῆς ἐπιούσης ταύτης ἀναγκαιοτέρα οὐδὲ καιρὸς ἀμείνων οὐδ’ ἐν ᾧ μᾶλλον ἔδει συστῆναι καὶ πόλεις καὶ ἥρωας καὶ θεοὺς αὐτούς . 
ἀνὴρ ὑβριστὴς ἐκ τοῦ βαράθρου τῆς γῆς ὁρμώμενος κακῇ μοίρᾳ τῶν Ἑλλήνων , μᾶλλον δ’ αὑτοῦ τραφεὶς , κωμάζει συχνὸν ἤδη χρόνον οὐ φορητὰ , πόλεις ἀναιρῶν , πολιτείας μετατιθεὶς , φυγὰς ἐναλλάττων , ἐμβατεύων εἰς τὰ τῶν Ἑλλήνων πράγματα , ὥσπερ εἰληφὼς ὑπερήμερον τὴν Ἑλλάδα , κωλύει δ’ οὐδεὶς οὐδὲ κινεῖται , ἀλλ’ ὥσπερ ἄνω καταρρακτῶν ἢ περὶ τὴν ἐρυθρὰν τούτων γιγνομένων , ἢ πρὸς ἅπαντας ἀνθρώπους μᾶλλον ἢ πρὸς ἡμᾶς ὄντων , ὕπνος θαυμαστὸς ἅπασι καὶ ῥᾳθυμία κατακέχυται , καὶ καθάπερ τὰ ἐν ταῖς ἱστορίαις παράδοξα οὕτως ἀκούομεν , θαυμάζοντες τὰ γιγνόμενα , οὐχ ὅπως παύσεται ζητοῦντες · καὶ γέγονε πάνθ’ ὥσπερ ἐν Εὐρίπῳ τὰ τῶν Ἑλλήνων πράγματα , νύκια καὶ ἡμέραν ἄνω καὶ κάτω στρεφόμενα , καὶ κατέχει συνήθης ἀκοὴ τῶν κακῶν , ἐν πορθμῷ Φίλιππος , ἐν Μεγάροις Φίλιππος , Ἀρκαδία νοσεῖ , Χαλκιδεῖς ἀπολώλασι , 
Θετταλία δεδούλωται , πολιορκεῖ Βυζάντιον , Ἦλιν εἴληφεν , Ὁμήρου κατάλογος ἁρπαζομένων γέγονε τῶν Ἑλλήνων . 
καὶ τοσούτων χρημάτων καὶ σωμάτων καὶ τόπων ἀπολωλότων καὶ πάντων πάντα σεσυλημένων οὐδέν ἐστι τῶν πάντων φοβερώτερον οὐδ’ ἐφ’ ᾧ μεῖζον ἄν τις στενάξειεν ἢ ὅτι τὰς γνώμας ἡμῶν καὶ τὸ λογίζεσθαι σεσύληκε , καὶ τοσαύτῃ φαρμάκων περιουσίᾳ καὶ γοητείᾳ κέχρηται ὥστε πάντας ἅπαντ’ αὐτῷ καθ’ αὑτῶν συμπράττειν ἀναπέπεικεν , ὥσπερ ἐὰν ἀπόλωνται κερδανοῦντας , καὶ γέγονε τῶν Ἑλλήνων ἔρις ὅστις πρότερος ἐκείνου γένηται , καὶ περίεστι τοσοῦτον ἡμῖν , ὅσον τοῖς ἐκ πληγῆς ἤ τινος ἄλλου κακοῦ σφαλλομένοις βαδίζουσιν οἷς τὸ μὲν κατενεχθήσεσθαι πρόδηλον , τὸ δὲ μέλλειν ἔτι , τοῦτ’ ἐστὶν ἡ δύναμις . 
ὁ δ’ ὥσπερ τυφὼς ἢ πρηστὴρ ἐμπεσὼν ἐλαύνει κατάκρας αἰγίδι λαμπρᾷ πάντα τὰ πράγματα , οὐδὲν παριεὶς , τοῖς μὲν ὅπλα , τοῖς δὲ λόγους προσφέρων , μόνον οὐκ ἐπαναγκάζων ἅπαντας ἀναστῆναι . 
ἀλλ’ ὅμως οὐδείς πω τοῦθ’ ὑπήκουσεν αὐτῷ , ἀλλ’ ὥσπερ ὁμίχλης ἢ ζόφου πάντα κατειληφότος οὔθ’ ἡμᾶς αὐτοὺς οὔτ’ ἐκεῖνον γνῶναι δυνάμεθα , ἀλλ’ εἰδότες μὲν τὸ μέλλον , οὐ βουλόμενοι δὲ εἰδέναι δοκεῖν , ἑκούσιοι τὰς ἀνάγκας ἀναμένομεν . 
καὶ φάσματος μὲν ἄλλου του συμβάντος οἷα κατ’ οὐρανὸν , ἢ σεισμῶν ἢ πνευμάτων ἔξω τοῦ μετρίου κατασχόντων , ἔδει μὲν δεδιέναι πάντας , ἔδει δ’ ἀλλήλους συγκαλεῖν , ἰέναι δὲ θεωροὺς εἰς Δελφοὺς καὶ Δωδώνην καὶ παρ’ 
Ἀμφιάρεων περὶ σωτηρίας , Φιλίππου δ’ ἐπιπολάζοντος τοσοῦτον ἤδη χρόνον καὶ τὴν Ἑλλάδα ἐκ βάθρων κινοῦντος καὶ τοσαύτην γῆν ἐπερχομένου , ὅσην οὐδέπω κῦμα ἐπέκλυσεν , οὐδεὶς οὐ λόγος , οὐ σύλλογος , οὐκ εὐχὴ πρέπουσα , οὐκ ἐρώτημα Ἑλληνικὸν , ἀλλ’ ὥσπερ νεφέλῃ κεκαλυμμένος , ἢ τὴν τῶν ποιητῶν ἄτοπον κυνῆν περικείμενος , δρᾶσαι φανερὸς , παθεῖν δ’ ἀφανὴς , περιέρχεται δημαγωγῶν τοὺς Ἕλληνας , πάντα ἐκζητῶν , πάντα εὑρίσκων εἴ τί τῳ πέπρακται δυσχερὲς εἰς τὸ πλησίον , εἰ ῥῆμά τις ἔφθεγκται μόνον , διαβάλλων ἐν μέρει πάντας , ὥσπερ παισὶ τοῖς Ἕλλησι διαλεγόμενος . 
σοὶ δὲ τί τούτων , ὦ κακῶς ἀμφικτύων ; 
ἅπαντα ταῦθ’ ἕν ἐστι , δεινὸν πλεονάζων Φίλιππος . 
τίνες οὖν ἄλλοι ταῦτα κωλύσουσι ; 
τίνων , ὦ ἄνδρες Θηβαῖοι , χρὴ τοῦτο γενέσθαι τὸ ἕρμαιον ; 
ἡμῖν τὰς ἀνάγκας ταύτας οἱ θεοὶ προὐξενήκασι . 
σκέψασθε δὴ καὶ περὶ τῆς παλαιᾶς αἰτίας ὡς καλῶς αὐτὴν ἀπελύσασθε , λέγοντες οὐκ εἶναι τὴν πόλιν αὑτῆς , ἀλλὰ τοὺς κρατοῦντας τῶν πραγμάτων μηδίσαι . 
τούτοις μέντοι τοῖς λόγοις οὐκ ἀκολουθεῖ τὸ νυνὶ δέξασθαι Φίλιππον . 
ἀλλ’ ἢ κἀκεῖνα δεῖ ψεύδεσθαι δοκεῖν , ἢ τούτοις λόγος οὐ λείπεται . 
ὅτι τοίνυν οὐκ ἔστιν ἐφ’ ὑμῖν , οὐδ’ ἐὰν βούλησθε , ἁμαρτεῖν σκέψασθε . 
νυνὶ δυοῖν θάτερον αἰτεῖ Φίλιππος , ἢ συνεμβαλεῖν , ἢ διεῖναι . 
διέντες μὲν τοίνυν ἡμᾶς μὲν ὁμοίως προδεδώκατε , ἐκείνῳ δ’ οὐχ ὅσον βούλεται χαρίζεσθε . 
ὥσθ’ ἥ τε παρ’ ἡμῶν ὑπάρχει μέμψις καὶ ἡ παρ’ ἐκείνου προσγίγνεται . 
ἂν οὖν διοικήσηται τὰ πρὸς ἡμᾶς , ἔστ’ ἐφ’ ὅτους πρώτους εἶσιν ἢ ὑμᾶς ; 
ἢ τοῦτο μὲν κἂν εἰ μηδὲν ἔχοι μέμψασθαι πρόδηλον , πρὸς 
Διὸς , ἂν δ’ εἰσέλθῃ μὲν ὡς εὔνους καὶ φίλος , εἰσελθὼν δ’ ἔχῃ καὶ μὴ ἀνίῃ τὴν πόλιν—ἴσμεν δ’ ὃν τρόπον εἴληφε Φερὰς καὶ χωρὶς τῶν Φερῶν ἴσμεν ὃν τρόπον Φοιβίδας ἔσχε τὴν Καδμείαν ταυτηνὶ—ἂν οὖν ὡς τότ’ ἐκεῖνος παριὼν ὡς ἐπ’ Ὀλύνθου τὸ πρῶτον ἕρμαιον ἠξίωσε μὴ παρεῖναι , οὕτω καὶ νῦν οὗτος πρὶν εἰς Ἀττικὴν ἐλθεῖν , ἀξιοῖ τὰς Θήβας ἔχειν , κλητεύσετ’ αὐτὸν εἰς τοὺς Ἕλληνας , ἢ τί χρήσεσθε ; 
τί δ’ ἂν διαστήσας τὰς πόλεις καὶ φανεροὺς ἐπιδείξας ὑμᾶς ἐκ τοῦ φανεροῦ διιέντας , ἐπ’ αὐτοὺς ὑμᾶς τρέπηται προτέρους , ποῦ τὸ καθ’ ὑμᾶς θήσετε ; 
εἰ μὲν τοίνυν τοῖς ἴσοις ὑμᾶς ἀμυνούμεθα , οὐ βοηθήσομεν , εἰ δ’ οὐδὲν μᾶλλον μνησικακήσομεν , πῶς οὐκ εἰς ἔσχατον αἰσχύνης ἀφίξεσθε ; 
εἶεν . 
διεῖναι μὲν δὴ διὰ ταῦτα οὐκ ἔστιν ἁπλῶς , λοιπὸν δ’ ἐστὶ συνεισβαλεῖν καὶ κινδυνεύειν , εἴπερ ἐκεῖνος ὑμῖν ἢ ὑμεῖς ἐκείνῳ πιστεύειν μέλλετε . 
σκοπεῖτε δὴ πότερον βελτίους ἂν εἴητε ὑπὲρ τῆς δουλείας τῆς ὑμετέρας αὐτῶν καὶ τῶν ἄλλων Ἑλλήνων κινδυνεύοντες , ἢ παρόντος τοῦ κινδυνεύειν ὑπὲρ τῆς ἐλευθερίας τῆς θ’ ὑμετέρας αὐτῶν καὶ τῶν ἄλλων τούτῳ χρώμενοι . 
ἡγοῦμαι δ’ εἰ μὲν συνεισβάλοιτε , πλείους ἐλπίδας ὑμῖν εἶναι κρατηθεῖσιν ἐλευθέροις γενέσθαι ἢ νικῶσιν . 
ἡμεῖς μὲν γὰρ ἐγκλήματα πολλοῖς ἤδη παρήκαμεν , Φίλιππος δ’ ὧνπερ φίλος , τῶν αὐτῶν καὶ δεσπότης ἐστί . 
καὶ μὴν καὶ τὴν συμμαχίαν πρὸς μὲν ἡμᾶς ἐν τῇ ἴσῃ δή που καὶ ὁμοίᾳ ποιήσεσθε ὥσπερ ἀεί · Φιλίππῳ δ’ ἀκολουθεῖν ἀνάγκη . 
τοῦτο δὲ ὅσον διαφέρει γνῶτε . 
εἰ μὲν γὰρ ἡμεῖς πέμψαντες , μὴ γένοιτο δὲ οὐδ’ ἔσται , τοσοῦτον εἴποιμεν πρὸς Φίλιππον , ὅτι ἀκολουθεῖν ἐγνώκαμεν αὐτῷ καὶ ὑπηρετεῖν ὅ τι ἂν παραγγέλλῃ , ἔσθ’ ὑπὲρ οὗ λοιπὸν ἡμῖν ἀξιώσει πολεμεῖν ; 
οὐδ’ ἂν εἷς εἴποι . 
οὐκοῦν οὐ μικρόν τι μέρος προΐεσθε , ἀλλὰ τοσούτῳ χεῖρον περὶ ὑμῶν αὐτῶν ἢ περὶ ἡμῶν βουλεύσεσθε , ὥσθ’ ἡμῖν μὲν , εἰ μηδὲν ἄλλο , τὸ γοῦν ἀγωνίσασθαι περὶ τῆς ἐλευθερίας λείπεται , ὑμᾶς δὲ δεῖ πρότερον δουλεύειν συγκεχωρηκέναι , πρὶν παρατάξασθαι πρὸς ἡμᾶς . 
εἶθ’ ὃ τοῦ πολεμοῦντας ἁμαρτεῖν ἐστι πέρας , τοῦτ’ ἐξ ἀρχῆς ὑμῖν αὐτοῖς ἀναθήσετε , καὶ τοῖς τοῦ πολέμου κινδύνοις τὰς τῆς προδοσίας ἀδοξίας ἀναμίξετε ; 
μηδαμῶς · ἀλλ’ ἐνθυμηθέντες παρ’ ὑμῖν αὐτοῖς ὅτι Φίλιππον μὲν αἱρούμενοι , βάρβαρον ἄνθρωπον καὶ φύσει κεχωρισμένον αἱρεῖσθε , κἂν διαρραγῇ τὰ Πύθια ἐξορχούμενος , καὶ πρὸς τούτοις τύραννον καὶ ἀλάστορα τῆς Ἑλλάδος καὶ νῦν ἐφ’ ὑμᾶς ἥκοντα , ἡμᾶς δ’ οἰκειούμενοι πρῶτον μὲν Ἕλληνας καὶ ὁμοφύλους , ἔπειτ’ ἀστυγείτονας καὶ συνήθεις ἐκ παλαιοῦ καὶ νῦν ὑπὲρ ὑμῶν πεφοβημένους οἰκειοῦσθε , χρήσασθε τῷ καιρῷ , σκεψάμενοι πρὸς ἅπασι τοῖς ἄλλοις καὶ τὸ τῆς πρεσβείας ἑκατέρας σχῆμα . 
ἡμεῖς μὲν τοίνυν ἐν ἐλευθερίᾳ καὶ νόμοις τραφέντες παραπλησίοις ὑμῖν ἥκομεν αὐτοί τε ὑπὲρ τούτων ἕτοιμοι παρατάττεσθαι καὶ ὑμᾶς ἀξιοῦντες τοιούτους ἑτέρους εἶναι · τούτων δ’ οἱ μὲν προδόται τῶν ἑαυτῶν πατρίδων ἥκουσιν , αἰσχρὸν παράδειγμα πᾶσι τοῖς Ἕλλησιν , οἱ δ’ ὑπ’ ἀνάγκης ἀπεσταλμένοι , ἥδιστ’ ἂν εἰ κύριοι νεύματος ἦσαν , αὐτὰ τἀναντία ὑμῖν προδείξοντες . 
καίτοι πότερ’ ὑμεῖς Θετταλοὺς εἰς ἐλευθερίαν ἐξαιρούμενοι βελτίους ἂν εἴητε , ἢ οὗτοι πείθοντες ὑμᾶς εἰς τὴν δουλείαν ἑαυτοῖς συνεμβῆναι ; 
σκέψασθε δὴ κἀκεῖνο , εἰ περιῆν 
Ἐπαμεινώνδας , πότερ’ ἂν τούτων ὑμῖν συνεβούλευε , πότερον συγκαταδουλοῦσθαι τοὺς Ἕλληνας Φιλίππῳ καὶ ζῆν ἐν προσθήκης μέρει τούτῳ , ὅς ποθ’ ὡμήρευε παρ’ ὑμῖν , ἢ τἀναντία τούτων ; 
νῦν τοίνυν ἀντ’ ἐκείνου τὴν ἐκείνου δόξαν αἰσχυνθέντες καὶ τὴν ἐν Λεύκτροις μάχην , εὐξάμενοι τῷ Διὶ τῷ ἐλευθερίῳ καὶ Ἡρακλεῖ τῷ ἀλεξικάκῳ καὶ Ἀπόλλωνι τῷ Πυθίῳ καὶ Ἰσμηνίῳ καὶ θεοῖς καὶ ἥρωσι τοῖς κοινοῖς τῶν Ἑλλήνων , ἀξιώσατε ὑμᾶς αὐτοὺς μεθ’ ἡμῶν ὀφθῆναι · καὶ πειραθῶμεν τοῖς μεθ’ ἡμᾶς ἀρετῆς παραδείγματα μὴ χείρω καταλιπεῖν ἢ παρὰ τῶν προτέρων αὐτοὶ παρελάβομεν . 
οὕτως εἰ προσθῇ τις ἀπὸ τῆς στρατείας , θαρρῶμεν , ἐπειγώμεθα · εἰ δέ τις ᾤετο τοῖς πωλοῦσι τὰς πατρίδας μόνοις εἶναι θαρρεῖν , οὐκ ὀρθῶς ἐγίγνωσκεν . 
συμμαχικὸς β (πρὸς Θηβαίους περὶ τῆς συμμαχίας) ἀφικόμεθα μὲν οὐ λόγῳ πρὸς Φίλιππον ἀγωνιούμενοι , ἀλλ’ ἔργῳ βοηθήσοντες ὑμῖν τε καὶ τοῖς ὑπολοίποις τῶν 
Ἑλλήνων πράγμασι . 
πολλῷ δ’ ἔτι νυνὶ σαφέστερον , ὦ ἄνδρες Θηβαῖοι , γιγνώσκομεν ὡς ὀρθῶς ὑπὲρ ὑμῶν ηὐλαβήθημεν . 
τὸ γὰρ εἰς τοῦθ’ ἥκειν Φίλιππον τόλμης καὶ δεινότητος ὥστε πρῶτον μὲν ὅλως πρέσβεις ὡς ὑμᾶς , εἶτα βοήθειαν αἰτήσοντας ἀπεσταλκέναι , ἵν’ ὑμᾶς τε ἀμαχεὶ λάβῃ καὶ τὰ πρὸς ἡμᾶς ὡς βούλεται διοικήσηται , σφόδρα τῆς τ’ ἐκείνου συνηθείας οἶμαι καὶ προνοίας ὑμῖν ἄξιον . 
τὸ μὲν οὖν πρᾶγμα καινὸν ἴσως εἶναι δοκεῖ ὑμῖν , τῶν πολεμίων προσαγόντων , ἑτέρους ὑπὲρ ὑμῶν ἥκειν πεφοβημένους , καὶ μὴ μόνον αὐτεπάγγελτον ἔχειν ὑμᾶς τὴν βοήθειαν , ἀλλὰ καὶ παράκλησιν προσεῖναι τοῦ ταῦτα δέξασθαι · αἰτούμεθα δ’ ὑμᾶς τοσοῦτον μιμήσασθαι τὴν τῶν Ἀθηναίων πόλιν εἰς τὰ ὑμέτερ’ αὐτῶν καὶ μὴ παρ’ αὐτοῖς τουτοισὶ τοῖς πρέσβεσι πρώτοις αἰσχύνην ὀφλῆσαι . 
εἰ γὰρ ἡμεῖς μὲν οἷς οὗτοί φασι τοσαῦτα πρὸς ὑμᾶς ὑπάρχειν ὑπεναντία , πάντα ταῦτ’ ἀνελόντες ἥκομεν συσσώζειν ὑμῖν ἀξιοῦντες τὴν πόλιν , ὑμεῖς δ’ οἱ μηδὲν ἔχοντες ὑμῖν αὐτοῖς μέμψασθαι πάντ’ ἀκονιτὶ προήσεσθε , πῶς οὐ πάντων ἀλογώτατα πράξετε ; 
ἔστι δ’ οὐχ ὅσον τις ἂν εἴποι τὸ διάφορον τῆς παρούσης ἡμέρας , ἀλλ’ εἰς ἔσχατον ἧκον , δουλεύειν μὲν αὐτοὺς Φιλίππῳ , συγκαταδουλοῦσθαι δὲ τοὺς ἄλλους Ἕλληνας , ἀγροικίσασθαι δ’ εἰς τοὺς ὑπάρξαντας χρηστότητι , τριῶν δὲ τῶν αἰσχίστων δόξαν παρὰ πᾶσι λαβεῖν , σκαιότητος , πλεονεξίας , ἀχαριστίας · 
ἢ μετὰ τοῦ πατρίου σχήματος οἰκεῖν τὴν πόλιν , τῆς κοινῆς ἐλευθερίας προστάντας μεθ’ ἡμῶν . 
ὃ καὶ θαυμάζω , εἰ τοὺς μὲν ἐκεῖνα τούτων μᾶλλον ὑμῖν προσήκειν ἡγουμένους μισεῖν ἂν δικαίως ἀξιοίητε , Φίλιππον δ’ ἡμῶν περὶ πλείονος ποιήσεσθε , ὃς ἐκείνοις ἐνόχους ὑμᾶς καθίστησι καὶ τοὺς λόγῳ βλασφημοῦντας ἐχθροὺς ἂν νομίζοντες , ἐκεῖνον εἰς συμμάχου τάξιν θήσετε , ὃς ἔργῳ τὰ χείριστα καθ’ ὑμῶν βεβαιοῖ . 
εἰ τοίνυν καὶ τὸ ταὐτὰ συμφέρειν ἱκανὴ πίστις οἰκειότητος , καὶ τὸ ταὐτὰ προσήκειν ἡγεῖσθαι βέβαιον δή που φιλίας σύμβολον . 
ἡμεῖς τοίνυν ἅπερ ἡμῖν αὐτοῖς προσήκειν ἡγούμεθα , ταῦτα καὶ ὑμῖν , εὐδοξεῖν , προβουλεύειν , προτιμᾶσθαι τῶν ἄλλων Ἑλλήνων . 
ὥστε πῶς ἂν δικαίως ἑτέρους εὐνουστέρους ἡμῶν νομίζοιτε ; 
οὐ γὰρ ἄλλα μὲν ἡμᾶς ἆθλα ἐὰν νικήσωμεν , ἄλλα δ’ ἐστὶν ἃ ὑμᾶς μένει , ἀλλ’ ἃ βουλοίμεθ’ ἂν ἡμῖν γενέσθαι ταῦτα πρὸς ὑμᾶς κοινούμεθα . 
ὥστε ἃ τῇ ἡμετέρᾳ αὐτῶν πόλει παρὰ τῶν θεῶν αἰτοῦμεν , ταῦτα τῇ ὑμετέρᾳ συνευχόμεθα , ἥκιστα ἐγχωροῦν οἶμαι Φιλίππῳ πρᾶγμα , τὰς αὐτὰς εὐχὰς ὑπὲρ αὑτοῦ καὶ τῶν ἄλλων τινὸς ποιήσασθαι . 
τοιοῦτον γάρ ἐστιν ὁ δυνάστης , μηδένα τῆς ἴσης τιμᾶσθαι · εἰκότως , μᾶλλον δ’ ἀναγκαίως . 
ἅμα γὰρ τῶν ἴσων ἑτέρῳ μετέσται , καὶ αὐτὸς ὃ ζητεῖ , τοῦτ’ ἀπολώλεκε . 
δεῖ γὰρ οἶμαι τὸν μὲν ἄρχειν , τοὺς δὲ ἄρχεσθαι · ταῦτα δ’ ἀμφότερ’ οὐ ταυτὸν βούλεται . 
καὶ ταῦτ’ οὐχ ἡμᾶς ἐλέγχειν δεῖ τοῖς λόγοις , ἀλλὰ Φίλιππος ἔργῳ πιστοῦται . 
τίς γάρ ἐστι τούτου σύμμαχος , ὅστις οὐ χεῖρον πράττει τῶν πολεμίων ; 
τοὺς μὲν οὖν ἐν μέρει πολέμους δῑ ἀπορρήτων ὡς τὰ πολλὰ ποιεῖται , ὥσπερ νῦν ἐφ’ ὑμᾶς ἥκει συγκρύπτων ὡς οἷόν τε τἀληθές · ἣν δ’ ἐν τῷ καθάπαξ ἔχει γνώμην , ὁμολογεῖ πρὸς ἅπαντας καὶ καταμηνύει δῑ ἑνὸς ῥήματος , ἄν τις ὀρθῶς τηρῇ . 
ὅταν γὰρ ἐν ταῖς ἐπιστολαῖς αὐτῷ καὶ ταῖς συνθήκαις πρῶτον ἁπάντων ᾖ , βασιλεὺς 
Μακεδόνων , πῶς οὐκ εἰς ἅπαντας κηρύττει τότε τὰ ἀπόρρητα τῆς γνώμης , καὶ τὸ μηδενὶ τῶν ἐλευθερίας ἐπιθυμούντων εἶναι τούτῳ χρῆσθαι μηδὲ πιστεύειν ; 
οὐ γὰρ οὕτω γ’ ἀναίσθητος οὐδεὶς οὐδ’ ἔξω τοῦ φρονεῖν , ὅστις ἑνὸς μὲν ἔθνους καὶ τούτου κακῶν μεστοῦ καὶ οὗ μυρίοι βασιλεῖς ἤδη γεγόνασιν , ἀγάλλεσθαι κρατοῦντ’ αὐτὸν ἡγεῖται , τῆς δ’ Ἑλλάδος , ἣ μόνη τῶν ὑπὸ τὸν ἥλιον οὐδένα πώποτ’ ἔσχεν αὑτῆς κύριον , ταύτης δ’ οὔτ’ ἐπιθυμεῖν βασιλέα κληθῆναι οὔθ’ ἃ πράττει πρὸς ἄλλο τι τῶν πάντων ἔχειν τὴν ἀναφορὰν , ἢ ταῦτ’ ἐφεξῆς τὰ ῥήματα συνθεῖναι , Βασιλεὺς Ἑλλήνων Φίλιππος . 
μὴ δῆτα , ἀλεξίκακε Ζεῦ καὶ θεοί . 
θάτερα γὰρ καλλίω καὶ δικαιότερα , ἡμᾶς εἶναι τῶν ἐκείνου κυρίους . 
εἶτα λέγουσιν ὡς τὰ τῆς Ἀττικῆς βοσκήματα εἰς τὴν Βοιωτίαν ἥξει , καθάπερ χρησμούς τινας ἐξηγούμενοι . 
Φίλιππος δέ γε οἶδε μὴ ὅτι τἀκ τῆς Ἀττικῆς , ἀλλὰ καὶ τἀκ τῆς Μακεδονίας βοσκήματα ὑπὲρ τῶν ἑαυτῷ συμφερόντων διδόναι . 
γνῶτε δὲ εἰς τὸν Ἀνθεμοῦντα βλέψαντες , ὃν τοῖς Ὀλυνθίοις προεῖτο κατ’ ἀρχάς . 
εἶτά γ’ οἶμαι μεγάλους ἀνταπαιτεῖ τοὺς μισθοὺς ὕστερον · οὐ γὰρ μόνον βοσκήματα , ἀλλὰ καὶ παῖδας καὶ γυναῖκας καὶ τείχη καὶ πόλεις καὶ πάντ’ ἔχει συλλαβὼν , ὥσπερ τοῖς ἐπιορκήσασιν Ὅμηρος ἔφη συμβαίνειν , σὺν πολλοῖς καὶ μεγάλοις ὕστερον ἐκτίνειν τὰς δίκας . 
διαφέρει δὲ τοσοῦτον , ὅτι οὐ τοῖς ἐπιορκοῦσι ταῦτα συμβαίνει νῦν , ἀλλ’ οὗτος ταῦτ’ ἐπιορκῶν ἐργάζεται . 
καὶ πρός γε τοῖς βοσκήμασιν οἶδε καὶ χρυσίον τὸ ἐκ τῆς Μακεδονίας διδοὺς οὕτω τὰς πράξεις ὠνεῖσθαι , ὥσπερ τοὺς 
Ὀλυνθίων ἱππέας τούτων ἐπρίατο · καὶ ξύλων γε , ὥς φασιν , εὐφυῶν ἐκ τῆς Μακεδονίας , ἃ τοῖς ὑπάρχοις αὐτῶν προεῖτο . 
ἀλλ’ ὅμως οὐδὲν ἦν πλέον τοῖς Ὀλυνθίοις , τῶν ἐκ Μακεδονίας ξύλων ὡς αὐτοὺς ἐλθόντων , ἀλλ’ ἀνθ’ ὧν ἤρεψέ τις αὐτῶν τὴν οἰκίαν ἑαυτοῦ , ἀντὶ τούτων ἡ πόλις πᾶσα καθῃρεῖτο εἰς ἔδαφος . 
καὶ μὴν ὁ καὶ τὴν 
Ποτίδαιάν γε αὐτοῖς δεδωκὼς τἀκ τῆς Ἀττικῆς τρόπον τινὰ βοσκήματα ἐδεδώκει , ἐδεδώκει γὰρ τὰ ἡμέτερα · εἶτά γε αὐτοῖς ὡς βοσκήμασιν οἶμαι τοῦθ’ ὅ τι ἐβούλετο ἐχρῆτο . 
ταῦτ’ οὖν πότερον δωρεὰς καὶ φιλανθρωπίαν καὶ κέρδη τῶν λαβόντων , καὶ ὡς ἄν τις εὐφήμως ὑποκορίσαιτο , ἢ δέλεαρ καὶ πάγην καὶ πραγμάτων θήραν καὶ τιμὴν τῶν ἀτίμων καὶ τῶν ὑπαχθέντων ὄλεθρον καὶ συμφορῶν ὑποθέσεις καὶ μηχανήματα ἐπὶ τοῖς Ἕλλησι καὶ πάντα τὰ τοιαῦτα ἄμεινον καλεῖν ; 
ὥσπερ τὸν ἵππον φασὶ τὸν δούρειον δῶρον τοῖς Τρωσὶ δοθῆναι παρὰ τῶν Ἀχαιῶν . 
οὐκοῦν ταῦτ’ ἐστὶ τὰ τοῦ κακοδαίμονος δῶρα καὶ ὧν ἥκιστ’ ἄν τις ἑκὼν εἶναι πόλει δέξαιτο καὶ ταύτας τὰς δωρεὰς , ἐπεὶ καὶ τῶν πρὸς Φωκέας πραγμάτων—καὶ μηδεὶς ὑμῶν ἐξαίφνης ἀκούσας ἐκπλαγῇ , ἀλλ’ ἑπέσθω τῷ λόγῳ καθάπερ ψήφους τιθεὶς ἀεὶ τὸ δεύτερον τῷ προτέρῳ συναρμόττων—καὶ τούτων δίκην ὑποσχεῖν , ἀλλ’ οὐ χάριν κομίσασθαι δίκαιος ὢν , ἐὰν ὀρθῶς ἐξετάζητε , φανήσεται . 
εἰ μὲν γὰρ ἐκείνους ὑμῖν συγκαθελὼν , μετὰ ταῦτ’ ἦγεν ἡσυχίαν καὶ μηδὲν περιειργάζετο , τάχ’ ἄν τις ἔφη συμφέρονθ’ ὑμῖν αὐτὸν εἰργάσθαι · εἰ δ’ ἀρχῆς τῶν 
Ἑλλήνων ἐπιθυμῶν , καὶ ἵν’ ἐφ’ ὑμᾶς αὐτοὺς ἀδεέστερον καὶ ῥᾷον ὁπηνίκα βούλοιτο ἀφίκοιτο , τί οὐκ ἀπ’ ἐκείνης τῆς ἡμέρας ἐχθρὸν αὐτὸν ὅμοιον τίθεσθε ἀφ’ ἧς τοὺς 
Φωκέας προανεῖλεν ; 
οὐ γὰρ μᾶλλον τοὺς Φωκέας ὑπὲρ ὑμῶν ἐτιμωρεῖτο ἢ νῦν ἐφ’ ὑμᾶς ὑπὲρ Φωκέων ἀφικνεῖται . 
καὶ γὰρ οὐδ’ ἐκεῖνό γ’ ἔστ’ εἰπεῖν ὡς οἱ μὲν Φωκεῖς φόβον αὐτῷ παρεῖχον καὶ συμφέρειν ἡγεῖτο ἀνελεῖν αὐτοὺς , ἅτε καὶ πρότερον περὶ τῆς τῶν Ἑλλήνων ἀρχῆς διανοηθέντας καὶ δόξαν θαυμαστὴν ἐπὶ τοῖς ἔργοις λαβόντας , τὴν δὲ τῶν Θηβαίων πόλιν , οὗ ποθ’ ὡμήρευσε , παρὰ φαῦλον ἡγεῖτο δῑ αὑτοῦ ποιήσασθαι καὶ κατασχεῖν . 
τρεῖς γάρ εἰσι πόλεις πρὸς ἃς ἀναγκαῖον αὐτῷ συντείνειν τοὺς λογισμούς · ὧν ἡ μὲν Λακεδαιμονίων πορρωτάτω καὶ ὑφ’ ὑμῶν ἤδη σχεδὸν ἐξεληλεγμένη καὶ δῑ ἄμφω ταῦτα ἐλάττονος αὐτῷ λόγου , τὴν δ’ ἡμετέραν οὐδ’ αὐτὸς ἐγχειρεῖ λέγειν ὡς οὐκ ἐχθρὰν ἄγει · ἡ δ’ ὑμετέρα τῇ τε θέσει πρώτη καὶ κατὰ τοῦτ’ ἀναγκαία προλαβεῖν , καὶ τύχης ἕνεκα οὐκ ἀδεὲς τοῦτο , οὐδ’ ἧττον τῆς ἡμετέρας ὕποπτος , ἣν ἑτέρωσε ὁρῶσαν λαβεῖν ζητεῖ καὶ τοὺς εἰωθότας μισθοὺς τῶν εὐεργεσιῶν κομίσασθαι . 
διὰ ταῦτα οἱ Φωκεῖς καὶ τὸ 
Τιλφωσσαῖον ὑμνεῖται . 
οἷς γὰρ λογισμοῖς ἐχαρίζετο , τούτοις ἀναμιμνήσκει τὴν χρείαν ὠνούμενος , ὥσπερ ἂν εἰ καὶ οἱ θηρευταὶ πρὸς τοὺς ὄρνιθας λέγοιεν ὡς οὐκ ὀλίγον πόνον δῑ αὐτοὺς ἐπόνησαν , καὶ ἅμα δεικνύντες τὸ δέλεαρ τὴν χάριν ἀνταπαιτοῖεν . 
ὃν χρῆν εἰ τὰ μάλιστα ταῦθ’ ὑπὲρ ὑμῶν ἐτύγχανεν εἰργασμένος , αὐτὸν , ἀλλὰ μὴ ὑμᾶς , ἀναμιμνήσκειν , νῦν δ’ ἅπαντα ταῦτα ὑπερβὰς προσάγει μεθ’ ὅπλων τὴν αὑτοῦ κακίαν ἐπιδεικνὺς καὶ τὰ τέλη καθάπερ δράματος παρ’ ἐλπίδας ἐξάγων . 
θαυμαστὰ δέ μοι δοκοῦσι λέγειν οἱ πρέσβεις καὶ παντάπασιν ἐναντία ἑαυτοῖς , οἵτινες τῷ μὲν Φιλίππῳ φασὶ δεῖν χάριν ὑμᾶς ἔχειν , εἴ τι πώποτ’ ἐποίησεν ὑμᾶς εὖ , αὐτοὺς δὲ κελεύουσι προέσθαι πάντα τὰ πράγματα ἐφ’ ὑμῖν ὄντα , καὶ τοσούτῳ χείρους Φιλίππου γενέσθαι περὶ ὑμᾶς αὐτοὺς ὥσθ’ ὁ μὲν εἰ καὶ μὴ τοῦτ’ ἐβούλετο , ἀλλ’ οὖν τινά γ’ ὑμῖν ἔπραξεν εἰς καιρὸν , ὑμεῖς δ’ ὧν οὐκ ἂν ἔχοιτε μείζω , ταῦθ’ ἑκόντες εἰς ὑμᾶς αὐτοὺς ἐξαμαρτήσεσθε , καὶ τοσοῦτον ἀφέξετε τοῦ μιμεῖσθαι ἐκεῖνον , ὥσθ’ ὁ μὲν ὑμῖν τοὺς πολεμίους παρέδωκεν , ὑμεῖς δ’ ἐὰν ἃ πείθουσιν οὗτοι ποιῆτε , ὑμᾶς αὐτοὺς τοῖς πολεμίοις παραδώσετε . 
τίνος οὖν ἕνεκ’ εἰπέ μοι λοιπὸν τῷ 
Φιλίππῳ χάριν ἕξετε , εἰ μηδὲν ὑμῖν τοῦ σώζεσθαι μέλει ; 
ἐγὼ μὲν γὰρ ἐξ ἀμφοτέρων ἡγοῦμαι τῇ τότε κοινωνίᾳ τὴν νῦν ἐναντίαν εἶναι . 
εἰ μὲν γὰρ ὡς ἀληθῶς εὔνους ὢν ὑμῖν ἐκεῖνα προὐθυμεῖτο , αἰσχρὸν ἐκεῖνον μὲν ἐπαινεῖν τῆς προθυμίας , ὑμῶν δ’ αὐτῶν ἀμελῆσαι · εἰ δὲ πεῖρα καθ’ ὑμῶν ἦν καὶ παρασκευὴ τοῦ μέλλοντος χρόνου , δυοῖν , οὐχ ἑνὸς ὑμῖν ὀφείλει δίκην , τοῦ τ’ ἐπ’ ἐκείνων φενακίζειν καὶ τοῦ νῦν μεθ’ ὅπλων ἐπέρχεσθαι . 
ὥστ’ οὐ δῑ ἐκεῖνα ταῦθ’ ὑπακουστέον , ἀλλ’ ὑπὲρ ἀμφοῖν τῇ τιμωρίᾳ χρηστέον ἡνίκ’ εἴληπται . 
εὖ δ’ ἂν ἔχοι τῇ πονηρίᾳ τοῦ 
Φιλίππου χρησαμένους ὃ πρόσεστι ζημίας αὐτῇ φυλάξασθαι . 
οὐδεὶς ἀντιλέγει τὸ μὴ οὐ δικαίως Φωκέας ἀπολωλέναι , ἀλλ’ οὐ διὰ τοῦτο δίκαιος πιστεύεσθαι Φίλιππος . 
ἀλλ’ εἴ τι δεῖ καὶ περὶ Φωκέων εἰπεῖν , τῷ μὲν καθ’ αὑτοὺς μέρει δικαίως ταῦτα πεπόνθασιν , ὅσα δ’ εἰς Φίλιππον οὐκ ὀρθῶς . 
ὅταν γὰρ μὴ τοῦ θεοῦ χάριν μηδ’ ὑμῶν , ἀλλ’ ὑπὲρ τῆς αὑτοῦ πλεονεξίας , ἣν ἐν ἅπασι δείκνυσι , φαίνηται ταῦτα συμπράξας , ἐκεῖνοι μὲν ἴσως δικαίως ἀπολώλασιν , οὗτος δ’ οὐχὶ δικαίως ἀνῄρηκε . 
μὴ τοίνυν τῷ Φωκέας εἰκότως ἀπολωλέναι τὰ ὑμέτερ’ αὐτῶν εἰκῆ πρόησθε , μηδὲ συγκαταγνῶτε ὑμῶν αὐτῶν παθεῖν ἅπερ Φωκεῖς . 
καὶ γὰρ ἐκείνους μὲν ἔχοιμεν ἂν εἰπεῖν ὡς προσήκοντα ἔπαθον πλημμελήσαντες περὶ τὸν θεὸν , ὑμεῖς δ’ ἀνθ’ ὅτου ταύτην ὑφέξετε νῦν τὴν δίκην οὐχὶ σύνισμεν ἡμεῖς γε . 
δεινὸν δέ μοι φαίνεται καὶ τοῦτο εἰ Φωκεῖς μὲν ὤφειλον δίκην , ἐπειδὴ τὸ ἱερὸν τὸ ἐν Δελφοῖς κατέλαβον , ὁ δ’ οὐ μόνον τὸ ἐν Δελφοῖς ἱερὸν σεσυληκὼς , ἀλλ’ ἀντὶ μὲν τοῦ συλῆσαι τὸ ἱερὸν ἄγων τὰ Πύθια καὶ τοῖς Ἕλλησιν ἐξηγούμενος τὰ μηδὲν ἑαυτῷ προσήκοντα , ἀντὶ δὲ τοῦ τὸ ἐν Δελφοῖς μόνον συλῆσαι δύο μὲν καὶ τριάκοντα ὁμοῦ πόλεων ἱερὰ ἐπὶ Θρᾴκης οὐ σεσυληκὼς , ἀλλ’ ἀνῃρηκὼς , χωρὶς δὲ τούτων ἅπασαν τὴν Ἑλλάδα συλῶν καὶ οὐδὲν ἐξαίρετον ποιούμενος , οὐ νεὼς , οὐκ ἀναθήματα , οὐ τείχη , οὐχ ἵππους , οὐχ ὅπλα , οὐ χρήματα , οὐ σώματα , οὐ λιμένας , οὐ πολιτείαν , ἀλλὰ πάντα ὥσπερ ὑπὸ βροντῆς κινῶν , καὶ τὰ μὲν ἄρδην ἀφανίζων , τοῖς δ’ ὅ τι ἂν βούληται χρώμενος , οὗτος δ’ οὐχὶ δίκην ὀφείλειν δόξει τούτων , ἀλλ’ ὡς εὐεργέτης στεφανώσεται , καὶ ταῦθ’ ὑφ’ ὑμῶν , ὧν τῇ τάξει λελύμανται . 
εἰ δὲ μὴ , πότε βέλτιον ἐπράττετε , ὅπως δὲ μηδὲν ἀχθεσθῆτε , πότερον ἡνίκα 
Ἐπαμεινώνδας καὶ Γοργίδας καὶ Πελοπίδας ὑμῶν ἡγοῦντο καὶ Φίλιππον ὁμηρεύοντα ἐγιγνώσκετε , ἢ τούτου παρελθόντος εἰς τὴν ἀρχὴν καὶ ἡνίχ’ ὑμῶν οὗτος ἡγεῖτο τοσαῦτα χαριζόμενος , δῑ ὧν ἔμελλεν εἰσαῦθις ἀσθενεστέροις χρήσεσθαι ; 
οἶμαι δ’ εἰ κατ’ ἀρχὰς εὐθὺς τοῦτον μισθὸν ὑμᾶς Φίλιππος ᾔτησε τῆς βοηθείας , ὑποκύψαι καὶ παραδοῦναι τὴν πόλιν αὑτῷ , μηδένα ἂν τοσούτου τιμήσασθαι τὴν πρὸς Φωκέας φιλονεικίαν . 
μὴ τοίνυν ἅ γ’ ἐξ ἀρχῆς οὐκ ἂν ἠνέσχεσθε , ταῦτα νῦν ἀντ’ ἐκείνων δῶτε , ἀλλ’ ἐνθυμεῖσθ’ ὅτι πρῶτον μὲν οὐδὲν ἧττον ὑμῖν ἃ βούλεσθε πέπρακται , ὥστε μηδὲν σφόδρα τούτου δεῖν ἔτι · ἔπειτ’ εἰ καὶ δυοῖν αἵρεσις ἦν , ἄμεινον Φωκεῦσι πολεμεῖν ἢ τοῦτον εἰσφρήσεσθαι . 
ἐκείνων μὲν γὰρ ἂν καὶ καθ’ ὑμᾶς αὐτοὺς ἐκρατήσατε καὶ μεθ’ ἡμῶν , ὥσπερ Λακεδαιμονίων πρότερον , καί τιν’ ἄλλον ἴσως τρόπον · εἰ δ’ ἅπαξ οὗτος ἐγκρατὴς ὑμῶν ἔσται , οὐκ οἶδ’ ὅ τι μεῖζον παρ’ ὑμῶν αὐτῶν εἰσαῦθις εὑρήσετε . 
εἶτα κἀκεῖνο μὲν ἦν ἂν μὴ λαβεῖν δίκην παρὰ Φωκέων , τοῦτο δ’ αὐτοὺς σῶσαι μὴ βεβουλῆσθαι . 
βέλτιον δὲ δήπουθεν ἄλλων φείσασθαι δῑ αὑτοὺς ἢ δῑ ἄλλους αὑτοὺς ἀξιοῦν ἀπολωλέναι . 
οὐ τοίνυν οὐδ’ ὅσ’ ἐβλασφήμησαν οὗτοι περὶ ἡμῶν οὐδένα νοῦν ἔχει . 
τί γὰρ ἂν γένοιτο ἀλογώτερον ἢ κατηγορεῖν μὲν εἴ τι πρὸς ἀλλήλους ἡμῖν ὑπάρχει δύσκολον , εἰ δέ τι χρηστὸν νῦν πράξομεν συστάντες , ἀσχάλλειν καὶ μὴ συνιέναι τοῖς αὑτῶν λόγοις ἐλεγχομένους ; 
εἰ μὲν γὰρ ὀρθῶς ἐκεῖνα πέπρακται , τί κατηγοροῦσιν ; 
εἰ δ’ ἡμάρτηται , τί οὐ τὰ βελτίω νῦν , ἐπειδή γ’ ἔξεστι , προαιρούμεθα ; 
ὥσπερ γὰρ ἐκεῖνα ἐπιτιμήσεως ἄξια , οὕτω τά γ’ ἐναντία τοῦ κρείττονός ἐστι λόγου . 
ἡγοῦμαι δὲ νοῦν ἐχόντων εἶναι ὅσα μὲν τῶν ὑπαρχόντων καλῶς ἔχει , ταῦτα καὶ πρὸς τὸ λοιπὸν ἀξιοῦν μιμεῖσθαι καὶ τηρεῖν ὡς οἷόν τε δῑ ἀσφαλείας , ἃ δ’ οὐδ’ ὅλως πεπρᾶχθαι προσῆκε , τούτοις ὡς ἥκιστ’ ἀκολουθεῖν . 
οὐ γὰρ ἐπεξαμαρτάνειν ἦν ἄρα πάντων ἄριστον , ἀλλ’ ἐξ ἀρχῆς τὰ δέοντα βουλεύεσθαι , τούτων δ’ ἀμφοτέρων μέσον ἂν ἁμάρτημά τι συμβῇ , μεταγνῶναι . 
καὶ μὴν εἰ μὲν ὥσπερ ἡμῖν πρὸς ὑμᾶς , οὕτω καὶ ὑμῖν εἰς ἡμᾶς πέπρακταί τινα δυσχερῆ , τί μᾶλλον ἡμῶν ἢ ὑμῶν ταῦτα κατηγορήκασιν ; 
εἰ δ’ οὐδὲν πώποτ’ εἰς ἡμᾶς ἡμάρτετε , τοῦ χάριν νῦν ἀξιώσετε πρῶτον , ἐν ᾧ καὶ τὰ ὑμέτερ’ αὐτῶν συμπροήσεσθε ; 
θαυμάζω δ’ εἰ παρ’ αὐτὰ μὲν τὰ ἐγκλήματα καὶ τὰ μέγιστα τῶν ἐναντιωμάτων ἡμεῖς τε παρ’ ὑμᾶς ἦμεν καὶ ὑμεῖς ἡμῖν ἐπεκέχρησθε , ἐπεὶ δ’ ἐκεῖνά τε τῷ χρόνῳ κεκούφισται καὶ ταῦτ’ ἐπ’ ἐκείνοις γεγένηται , εἶτ’ ἐξ ἀρχῆς ἀγανακτήσομεν , καὶ χωρὶς μὲν παραδείγματος σωφρονεῖν ἐπιστησόμεθα , τοσούτων δ’ ὑπαρχόντων οὐδὲν βελτίους ἐσόμεθα . 
ἀλλ’ εἰ μέν τις τοῖς ἑτέρων παραδείγμασιν ἐχρῆτο ὑπὲρ σωτηρίας , ᾤμεθ’ ἂν δεῖν προσέχειν , παρ’ ἡμῶν δ’ αὐτῶν ἔχοντες τοσαῦτα πῶς οὐ δεινὸν εἰ μὴ χρησόμεθα ; 
καὶ μὴν εἰ μὲν ὅλως οὐδενὸς δεῖ μεμνῆσθαι , τοῦ χάριν ταῦτ’ ἀνακινοῦσιν ; 
εἰ δ’ ὀρθῶς ἔχει , μνημονεύειν ἄμεινον τῶν ἐπὶ σωτηρίᾳ καὶ μὴ τὰ βελτίω παρέντας ἑκόντας ἔχεσθαι τῶν χειρόνων . 
ἡγοῦμαι δ’ εἰ πάντα τἀναντιώτατα ἡμῖν ἐπέπρακτο πρὸς ἀλλήλους , ἀφ’ οὗ τὰς πόλεις οἰκοῦμεν , καὶ πάντα πρὸς Φίλιππον ὑπῆρχεν οἰκειόταθ’ ὑμῖν ἄχρι τούτου , τήν γε παροῦσαν ἡμέραν εἰκότως ἂν ἅπαντα μεταστῆσαι . 
ὁ μὲν γὰρ ἐφέστηκεν ὑμῖν τελευταῖα ταῦτα κελεύων βουλεύσασθαι , ἡμεῖς δ’ ἥκομεν συνδιαλύσοντες ἅπαντα τὸν κίνδυνον . 
ὥστ’ εἴπερ ἔδει καὶ μνησικακεῖν , ἐκεῖνός γ’ οὐκ εἴα . 
ἡδέως δ’ ἂν ἐροίμην τοὺς τἀναντία πρεσβευομένους , πότερον ἀπὸ τοῦ μέλλοντος χρόνου ταῦτ’ ἀξιοῦσι κριθῆναι , ἢ τοῦ παρελθόντος . 
εἰ μὲν γὰρ ἀπὸ τοῦ μέλλοντος , τὰ μὲν παρ’ ἡμῶν ἐλευθερία , σωτηρία , τὸ πρώτους ἐν τοῖς 
Ἕλλησι τετάχθαι , πάντ’ ἐστὶ τὰ κάλλιστα · τὰ δ’ ἐξ ἐκείνου τί τις ἂν λέγοι , πλὴν ὅσον αὐτῷ τρέπειν εἰς κεφαλὴν τοὺς θεούς ; 
ἀλλὰ μὴν εἴ γ’ ἀπὸ τοῦ παρελθόντος χρόνου δεῖ κριθῆναι , δειξάτω πάνθ’ ὅσα πώποτ’ ἔπραξε 
Φίλιππος εἰς ὑμᾶς δυοῖν βοηθείαιν ἡμετέραιν ἀντάξια , τῆς τε εἰς Ἁλίαρτον προτέρας καὶ τῆς ἐπὶ τὴν φρουρὰν ὕστερον · ὧν ἡ μὲν τῆς Βοιωτίας , ἡ δὲ τῆς Καδμείας 
Λακεδαιμονίους ἐξήλασεν . 
ἆρ’ ὅμοια ταῦτα τῷ πρὸς Φωκέας βοηθῆσαι ; 
οὐκ ἴσθ’ ὅτι πρὸς μὲν ἐκείνους ἐκ περιουσίας ἠγωνίζεσθε , ἐν αἷς δ’ ἦτε ἀνάγκαις , τότε οὐδένων ἄλλων πλὴν ἡμῶν ἐδεῖσθε , παρεξετάζετε δὲ καὶ τίνες οἱ 
Φωκεῖς παρὰ τοὺς Λακεδαιμονίους καὶ πῶς ἔχοντες αὐτῶν ἑκάτεροι . 
οὐχ οἱ μὲν τῶν Ἑλλήνων ἄρχοντες , οἱ δ’ οὐδένων ἄμεινον πράττοντες ; 
καὶ ἐῶ λέγειν ὅτι Λακεδαιμόνιοι μὲν ὡσπερεὶ διὰ τῆς Ἀττικῆς εἰς τὴν Βοιωτίαν ἐνέβαλον , τὸ ἄστυ παρεξιόντες ἡμῶν , καὶ ταῦτ’ ἀτείχιστον ὂν τὸ κατ’ ἀρχάς · Φιλίππῳ δ’ οὐδὲν ἦν πρᾶγμα ἀπὸ 
Φωκέων , ἀλλ’ ἐν μέσοις τοῖς αὐτὸς ἑαυτοῦ συμμάχοις εἶχε 
Φωκέας . 
ἀλλὰ μὴν οἰκειότερον μὲν τὸ μέλλον ἅπασι τοῦ παρελθόντος—τὸ μὲν γὰρ ἀπηλλοτρίωται καὶ οὔτε χεῖρον οὔτε βέλτιον ἄν τις πράξειεν ὑπ’ αὐτοῦ , τὸ δὲ μέλλον ἐπέρχεται—ἡμεῖς δ’ ἐξ ἀμφοτέρων τῶν καιρῶν τοσοῦτον νικῶμεν , ὥστ’ ἐν μὲν ἐκείνῳ πολὺ τούτου κρείττους περὶ ὑμᾶς γεγενήμεθα , ἐκ δὲ τούτου μία ψῆφος ὑμῖν ἀπόκειται μεθ’ ἡμῶν γίγνεσθαι . 
οὕτως ἀμφοτέροις νικῶντες τῷ κυριωτέρῳ μειζόνως περίεσμεν . 
ἀλλὰ γὰρ ἕν τι χρηστὸν ὅμως τῆς πρεσβείας ἐστὶν αὐτοῦ . 
δείκνυσι γὰρ ὅπως πεφόβηται τὰς πόλεις καὶ ὅτι συστάντων ἡμῶν οὐδ’ ἡντινοῦν ἐλπίδ’ ἔχει περὶ τῶν πραγμάτων . 
ἡμέτερον τοίνυν ἐστὶν ὁρῶντας τὸν φόβον αὐτοῦ καὶ ὅπη σαθρός ἐστι μηδὲν ἀνεῖναι ῥώμης , ἀλλ’ ἐπικεῖσθαι καὶ παρελέσθαι τὰς λαβὰς καὶ μὴ τἀκείνῳ συμφέροντα προκρῖναι . 
οὐ γὰρ εἴ τι δύσκολον ἡμῖν ὑπάρχει πρὸς ἀλλήλους , τοῦτ’ αὐτὸν ἄγει νῦν ὑπὲρ ὑμῶν ἀγανακτοῦντα , ἀλλ’ ἵν’ ἀμφοτέροις ἀποχρήσηται , διὰ τοῦτο ταῦτ’ ἀναζητεῖ . 
ὥσθ’ ὅσῳ ἂν πλεόνων εὐπορήσῃ , τοσούτῳ μᾶλλον ἀπιστητέον αὐτῷ . 
οὕτω τοίνυν οὐδ’ ἐκεῖνος ὑμῖν πιστεύει , ὥστ’ οὐχ ἁπλῶς αἰτῶν πέπομφε τὴν βοήθειαν , ὡς ἄν τις θαρρῶν τοῖς ὑπάρχουσιν , ἀλλ’ ἑλέσθαι φησὶν ὁπότερα βούλεσθε , ἢ συνεμβαλεῖν εἰς τὴν Ἀττικὴν , ἢ διεῖναι , ὡς ἄν τις μηδετέρου δικαίως τύχοι . 
λογίζεσθε γὰρ , εἰ μὲν , ὦ ἄνδρες Θηβαῖοι , συνεμβάλοιτε , καὶ τοῦτον τὸν τρόπον αὐτῷ χαρίσασθαι προέλοισθε , πλέονι χείρους γενέσθαι ἢ ’κεῖνος ἐπήγγελκεν . 
ὅταν γὰρ ἐκεῖνος μὲν ἐξ ἴσου ποιῆται , ἄν θ’ ἡσυχίαν ἄγειν βούλησθε ἄν τε συστρατεύεσθαι , ὑμεῖς δὲ τὸ μεῖζον αἱρῆσθε , ὃ προστίθετ’ οἶμαι , τοῦτ’ εἰς ὑπερβολὴν φαυλότητος γίγνεται . 
καίτοι πῶς ἀνεκτὸν , ἢ πῶς δόξαν μετρίαν ἔχον , ὅταν μηδ’ ἀκούειν καθάπαξ τῶν δυναστῶν δέον , καὶ ταῦτ’ ἐπὶ τοῖς Ἕλλησι καὶ τοῖς ὁμοφύλοις , ὑμεῖς ὧν ἐφ’ ὑμῖν ποιοῦνται τὰ μείζω χαρίζησθε καὶ παρέρχηται τὴν χρείαν ἡ προδοσία ; 
ἀλλὰ μὴν εἴ γε διήσετε , οὐκ εἰς χάριν ὑμῖν , ἀλλ’ εἰς ἔγκλημα ἀφίξεται τῷ χρόνῳ . 
νῦν μὲν γὰρ οἶμαι τὸν καιρὸν θεραπεύων στέρξειν ἐπαγγέλλεται , εἰ δ’ ἀπαλλαγείη τῆς πρὸς ἡμᾶς ἔχθρας , πρόφασιν τὸ μὴ συστρατεύσασθαι ποιήσεται . 
καὶ τοῦτο παρ’ αὐτῶν τῶν ἤδη συμβεβηκότων ἔξεστι μαθεῖν . 
ὑμῖν γὰρ , ὦ ἄνδρες Θηβαῖοι , Λακεδαιμόνιοι τοῦτό ποτ’ ἐγκαλέσαντες τὸ μὴ συνεισβαλεῖν εἰς τὸν Πειραιᾶ εἰς πόλεμον κατέστησαν . 
καὶ ὅτι παῖδες Λακεδαιμόνιοι πρὸς Φίλιππον εἰς δεινότητος λόγον καὶ τοῦ κακουργεῖν πάντες σύνισμεν δή που . 
καὶ μὴν κἀκεῖνο ἴσμεν περὶ Λακεδαιμονίων , ἐπεὶ καὶ τούτων ἐμνήσθην , ὅτι ἡνίκα μὲν τὸν πόλεμον τὸν πρὸς ἡμᾶς ἐπολέμουν , ὑπὲρ τῆς τῶν Ἑλλήνων ἔφασκον ἐλευθερίας πολεμεῖν , καὶ τούτῳ τοὺς πολλοὺς προσήγοντο · ἐπειδὴ δ’ ἔπραξαν ἃ ἐβούλοντο , ἐπ’ αὐτοὺς τοὺς συμμάχους πρώτους ἐτράποντο καὶ τὸν πόλεμον εἰς ἐκείνους μετέστησαν . 
Χίους μέν γε προθυμοτάτους τῶν νησιωτῶν περὶ αὐτοὺς γενομένους καὶ σχεδὸν πᾶσι τοῖς Ἕλλησιν ἄρξαντας τῆς ἀφ’ ἡμῶν ἀποστάσεως τὴν πολιτείαν καὶ τὰ τείχη παρείλοντο , καὶ τοσούτων φυγῶν καὶ σφαγῶν ἐνέπλησαν , ὥστε εἰρήνην αὐτοῖς εἶναι δόξαι πάσας τὰς τοῦ πολέμου ταλαιπωρίας · βασιλέα δὲ τὸν μέγαν ἐκ γῆς καὶ θαλάττης ἐπολιόρκουν , φρουρὰν δ’ ἐφ’ ὑμᾶς ἔφαινον , καὶ μικρὸν ὕστερον εἰς Κόρινθον παρῆσαν . 
ἂν οὖν , ὦ ἄνδρες Θηβαῖοι , καὶ νῦν ὁ Φίλιππος ἴδῃ τὰ ἐν χερσὶν ἀφέντας περὶ τῶν ὕστερον βουλεύεσθαι , τὸν πρὸς ἡμᾶς πόλεμον θέμενος κατὰ νοῦν τοὺς Λακεδαιμονίους μιμῆται καί τινος εὐπορήσας προφάσεως , ἢ καὶ χαίρειν ἁπάσας τὰς προφάσεις ἐάσας , ἁπλῶς οὕτως ὑμῖν ἐπιχειρῇ , πότερον καθ’ ἡμῶν τῶν Ἀθηναίων αὐτῷ ταῦθ’ ὑπηρετηκότες εἶναι φήσετε , ἢ καθ’ ὑμῶν αὐτῶν ; 
ποτέρως δ’ ἂν ἄμεινον ὦ πρὸς Διὸς αὐτὸν ἐφ’ ὑμᾶς ἐλθεῖν οἴεσθε καὶ προθυμότερον , πότερον εὐθενούντων ἡμῶν καὶ τὴν τάξιν ἐχόντων ἥνπερ νῦν , ἢ μόνων ὑμῶν λειφθέντων καὶ μηδενὸς ὄντος ἀφ’ ἡμῶν φόβου τῷ τι νεωτερίζειν ἐπιχειροῦντι ; 
καὶ μὴν τοσοῦτόν γ’ ἐπίστασθε , ὅτι εἰ τότ’ ἐν τοῖς Ἕλλησιν ἐνίκησε τὰ λεχθέντα ὑπό τινων , ὡς χρὴ τὴν πόλιν ἡμῶν ἀνδραποδίσασθαι καὶ τὴν χώραν ἀνεῖναι μηλόβοτον , οὐκ ἂν ὅθ’ οἱ Λακεδαιμόνιοι τὴν ἐφ’ ὑμᾶς στρατείαν ἐποιοῦντο , ὡς οὕστινας ἔλθητε εἴχετε . 
νῦν δὲ τὸ σωθῆναι καὶ περιγενέσθαι τὴν πόλιν ἡμῶν εἰς δέον οὐ μόνον ὑμῖν , ἀλλὰ καὶ πᾶσιν , ὡς ἔοικε , τοῖς Ἕλλησι κατέστη . 
οὐκοῦν εὔδηλον ὡς οὐδ’ εἰ νῦν τι πάθοιμεν , τὰ καθ’ ὑμᾶς ἀκίνδυνα , οὐδ’ εἰ μηδέπω πρότεροι κινδυνεύετε , ἀλλὰ μί’ ἡμέρα τά τ’ ἐκεῖ , καλὸν γὰρ οὕτω λέγειν , καὶ τἀνταῦθ’ εἰς τὸ δέον καταστήσει . 
σκέψασθε δὴ κἀκεῖνο ὅτι ὑμᾶς ᾐτιάσαντό τινες τὴν γνώμην ἐκείνην καθ’ ἡμῶν εἰπεῖν , ὑμεῖς δ’ ἐλθόντες παρῃτεῖσθε , λέγοντες ἀληθῆ , ὡς οὐκ ἀπὸ τοῦ κοινοῦ τῆς πόλεως ἡ ψῆφος ἠνέχθη , ἀλλ’ εἷς ἀνὴρ εἶπε συνεδρεύων · ὥστ’ οὔτ’ ἐγκαλεῖν εἴχομεν ἔτι , βοηθεῖν τ’ ἐψηφισάμεθα . 
ἆρ’ οὖν , ὦ ἄνδρες Θηβαῖοι , τῶν αὐτῶν ἐστι τότε μὲν τῷ μηδὲν περὶ ἡμῶν ἐψηφίσθαι δυσχερὲς ἰσχυρίζεσθαι καὶ τὴν αἰτίαν εἰς ἕτερον τρέπειν , νῦν δ’ ὃν ἴστε καθ’ ἡμῶν παριόντα ἐπὶ τῷ ποιῆσαι τοῦθ’ ὅ τι ἂν δύνηται , τούτῳ συμπράττοντας ἑκόντας ὀφθῆναι ; 
καὶ μὴν εἰ μὲν ἀληθεῖς τις ἐκείνους εἶναι δοίη τοὺς λόγους ὑμῶν , οἷς ἀπολύεσθε τὴν μέμψιν , ὥσπερ ἡμεῖς γε πεπείσμεθα , οὐ μόνον αἰσχρὰ ταῦτα , ἀλλὰ κἀκείνοις ὑπεναντία · εἰ δὲ ψεύδεσθαι φήσετε , οὐχὶ πρέπονθ’ ὑμῖν αὐτοῖς ἀναθήσετε . 
μὴ τοίνυν ἐξὸν καὶ τότ’ ἀληθεύειν δοκεῖν καὶ νῦν τὰ δίκαια πράττειν , τρία ταῦτ’ ἀνθέλησθε τὰ χείριστα , ἐξ ἀρχῆς τε κακοὶ γνώμην γενέσθαι περὶ ἡμᾶς καὶ ληφθέντες ἀναισχυντεῖν καὶ νῦν αὖθις ἐξεπίτηδες πονηρεύεσθαι , μηδ’ ἀνθ’ ὧν ἥκομεν ἡμεῖς ὑμῖν ἐθέλοντες τοῦ κινδύνου κοινωνεῖν , ἀντὶ τούτων ὑμεῖς Φιλίππῳ συνεμβάλλοντες ἐφ’ ἡμᾶς φανεροὶ γένησθε . 
οὔτε γὰρ τῶν ἀρχαίων κοινωνιῶν ἄξιον οὔθ’ , ἵνα πάντα τἄλλ’ ἀφῶ , τῆς παρούσης γνώμης ἡμῶν . 
ὅτι τοίνυν καὶ χεῖρον περὶ ὑμῶν αὐτῶν ἢ περὶ ἡμῶν βουλεύσεσθε ἀποκλίναντες πρὸς ἐκεῖνον ἐνθένδε λογίσασθε . 
εἰ γάρ τις ἔροιθ’ ὑμᾶς ὑπὲρ ὅτου νῦν ἡμῖν ἐστι πόλεμος πρὸς Φίλιππον , ὑπὲρ τῆς ἐλευθερίας καὶ τοῦ μὴ ποιεῖν τὸ κελευόμενον πάντες ἂν οἶδ’ ὅτι φήσαιτε . 
εἶεν · πότεροι δὲ κρατήσουσιν , ἡμεῖς ἢ Φίλιππος , ἄδηλον οἶμαι παντὶ , πλὴν εἰ μὴ τοῖς θεοῖς . 
οὐκοῦν ὅτ’ ἄδηλον εἰ κρατησόμεθα , ἄδηλον εἰ δουλεύσομεν ; 
καὶ μὴν ὅτι γ’ , ἂν πρόσθησθε Φιλίππῳ , τὸ κελευόμενον καὶ πεποιήκατε καὶ ποιήσετε παντὶ γνώριμον . 
δεῖ γὰρ οἶμαι μετὰ τῶν ἄλλων ἕπεσθαι καὶ πράττειν ἃ ἂν ἐκείνῳ δοκῇ . 
πῶς οὖν οὐ χείρους περὶ ὑμᾶς αὐτοὺς ἢ περὶ ἡμᾶς ἔσεσθε , εἴ γ’ ἃ τῷ πολέμῳ σφαλεῖσιν , ὃ μὴ γένοιτο , ἡμῖν ἀπόκειται , ταῦθ’ ὑμεῖς ἐν τῇ τοῦ ποτέροις δεῖ συμπολεμεῖν αἱρέσει πείσεσθε καὶ πρότερον δουλεύσετε πρὶν πότεροι κρατήσουσι γιγνώσκειν ; 
δύο γὰρ δή που , κἂν ἄλλο τι συμβαίνῃ , παρά γ’ ὑμᾶς κερδαίνομεν · πρῶτον μὲν τὸν χρόνον , ὃν περὶ τούτων ἀγωνιζόμεθα , ἔπειτα τὸ μὴ δοκεῖν ἡμῶν αὐτῶν ἑκόντες τὰ χείριστα κατεγνωκέναι . 
ὥσθ’ ἃ μὲν ἡ τύχη δίδωσιν ἀνεκτὰ τοῖς εὖ φρονοῦσι , τὸ δ’ αὑτοὺς τῶν χειρίστων ἑκόντας τιμᾶν οὐδὲν αἰσχύνης ἐλλείπει · καὶ γὰρ δικαίως αὑτῷ καὶ μὴ ποιεῖν εἰς ταυτὸν τελεῖ . 
καὶ μὴν εἰ μηδεὶς ὑμῶν ἄχρι τούτου νομίζει πρὸς Φίλιππον ἡμῖν εἶναι τὸν ἀγῶνα , ἄχρι τοῦ τὸ κελευόμενον ποιεῖν ἢ μὴ , ἀλλ’ ὑπὲρ αὐτοῦ τοῦ ἐδάφους καὶ τῶν ἐσχάτων ἔσεσθαι καὶ φύσει ταῦτα τοῖς ἀλλοφύλοις ὀφείλεσθαι , πρῶτον μὲν οὐκ εἰς καλὸν ὑμᾶς αὐτοὺς σχῆμα καθίστατε , ὅταν τῷ τοιούτῳ αὐτὰ συμπράττητε · ἔπειτα πῶς ὑμῖν γε θαρρεῖν ὑπὲρ τῆς ἐλευθερίας ἔξεστιν , ὅταν μηδὲ δουλεύειν ἀλλήλοις ἐξῇ , ἀλλὰ δέῃ καθάπαξ ἀπολωλέναι Φίλιππον , ἔγωγε προσθείην ἂν , ὦ Ζεῦ ; 
τίς δὲ καὶ ὁ νοῦς ἔσται τῆς συμμαχίας ; 
εἰ μὲν γὰρ οὐκ ἐπιτρέψετε τούτῳ ταῦτα ποιεῖν , πῶς ἄξιον συνάρασθαι ; 
εἰ δ’ ἄχρι παντὸς συμπράξετε , πῶς ἄξια ταῦτα τοῦ Διονύσου καὶ τοῦ Ἡρακλέους , οἳ παρ’ ὑμῖν φύντες ὑφ’ ἡμῶν πρῶτον ἐθαυμάσθησαν ; 
οἷς νῦν ὑμεῖς πολλῷ δικαιότερον σπένδοιτ’ ἂν μεθ’ ἡμῶν καὶ ὑπὲρ τῆς τῶν Ἑλλήνων ἐλευθερίας ἢ καθ’ ὑμῶν αὐτῶν καὶ τῶν ὑπ’ ἐκείνων προκριθέντων . 
κἀκεῖνο μέμνησθε ὅτι νῦν Φίλιππος ὑμῶν ἐγγυτέρω ὥσπερ νέφος ἢ πῦρ , καὶ ὅτι οὐ διὰ τῆς Ἀττικῆς εἰς τὴν Βοιωτίαν βαδιεῖται , ἀλλ’ εἰς τὴν 
Ἀττικὴν διὰ τῆς Βοιωτίας . 
οὐ βαδιεῖται δὲ , ἐὰν οἵ τε θεοὶ τὰ δίκαια ποιῶσι καὶ ὑμεῖς σωφρονῆτε . 
καὶ τὰ μὲν ἄλλα λόγους καὶ χρόνους ἐστὶν ἐνδεχόμενα , ἅττα ποτ’ αὐτῷ περὶ ἡμῶν πράττειν ἔπεισι , τοῦτο δὲ ὁρῶμεν , πρὸς τοῖς ὅροις ὑμῶν ἁνὴρ , οὐκέτ’ εἰς Φωκέας ἐμβάλλων ὥσπερ πρὸ τοῦ , ἀλλ’ αὐτοῖς ὑμῖν τὰ ὅπλα , ἐπισείων , πάντως ἐπιβησόμενος τῶν Θηβῶν , ἂν δέχησθε · ὁμοιότατον πείθων ὥσπερ ἂν εἰ δυοῖν ἀνδροῖν ἑστώτων ἐπιὼν τὸν μέσον καὶ πρὸ αὑτοῦ τοῦτ’ ἀνέπειθεν , ὅτι δῑ αὐτοῦ τὸ σιδήριον ὤσας ἀποκτενεῖ τὸν ἕτερον , αὐτοῦ δὲ ἀφέξεται . 
[καὶ ἐφ’ ὑμᾶς τὰ πρῶτα τῆς πληγῆς , ἡμεῖς δὲ δεύτεροι.] θώμεθα ὅ τι βούλεσθε ὄνομα τῷ πράγματι , ἢ δέξασθαι ἡμᾶς συμμάχους , ἢ γενέσθαι αὐτοὶ σύμμαχοι , οὐδὲν διοισόμεθα · 
τὸν δ’ ἐπ’ ἀμφοτέρους ἰόντα κωλύοιμεν ἀμφότεροι , μάλιστα μὲν , ὦ ἄνδρες Θηβαῖοι , τοῖς θεοῖς τοῖς κοινοῖς τῶν 
Ἑλλήνων πιστεύσαντες , οἷς ἡμεῖς τόνδε τὸν χρόνον λειτουργήσομεν—οὐ γὰρ ἄλλο γε οὐδὲν ἢ ὑπὲρ τοῦ γένους τοῦ παντὸς ὁ ἀγὼν ἔσται καὶ ἱερῶν καὶ τάφων καὶ τῶν ὑπολοίπων ἐλπίδων , ὧν πολὺ δή που μᾶλλον οἴεσθαι χρὴ μέλειν τοῖς θεοῖς ἢ τῆς Φιλίππου πλεονεξίας—ἔπειτα καὶ τοῖς πρότερον παραδείγμασι χρώμενοι , ὅσον αἱ πόλεις ἠδυνήθησαν ἐν ταὐτῷ γενόμεναι . 
καὶ γὰρ τὸ μήτε Φιλίππῳ προσγενέσθαι συμμάχους , ὥσπερ νῦν ὑμᾶς καθ’ ἡμῶν ἐθέλει λαβεῖν , ἡμᾶς τε ἀλλήλοις ὑπάρξαι μεγάλη ῥοπὴ καὶ μερὶς εἰς τὸ θαρρούντως δέχεσθαι τὰ ἀναγκαῖα . 
καίτοι καὶ τοὐναντίον οὐχ ἧττον εἰκότως ὑμᾶς προτρέπει . 
εἰ γὰρ καὶ νῦν μεθ’ ἡμῶν γιγνομένοις ἔνι τις φόβος , ἦ που κομιδῆ καθ’ ὑμᾶς αὐτοὺς οὐ θαρρήσετε , ἄλλως τε κἂν τὰ ἡμέτερα ἐκποδὼν , ὃ μὴ συμβαίη , γένηται . 
ἃ χρὴ πάντα συλλογιζομένους μὴ πρὸς ἀθυμίαν τρέψαι τὸν φόβον , ἀλλ’ εἰς τὸ προθύμως ἃ γένοιτ’ ἂν , εἰ ῥᾳθυμήσομεν , κωλῦσαι , καὶ μὴ τὸν κίνδυνον νομίζειν χαλεπὸν , ἀλλὰ τὸ μὴ κινδυνεῦσαι περὶ τηλικούτων . 
πῶς γὰρ οὐκ αἰσχρὸν , ὦ ἄνδρες Θηβαῖοι , ὑπὲρ μὲν τῆς Μεσσηνίων κατοικήσεως τοιοῦτον πόλεμον Λακεδαιμονίοις πολεμῆσαι , καὶ φιλοτιμεῖσθαι τῇ πόλει ταύτῃ δῑ ὑμῶν οἰκουμένῃ , καὶ ὑπὲρ τῶν ἐν Ἀρκαδίᾳ φίλων εἰς Πελοπόννησον διαβαίνειν , καὶ μηδ’ ἐκείνων ἐπιτρέπειν τοῖς βουλομένοις μεταγνῶναι , ἀλλ’ ὑπὲρ τοῦ καλοῦ καὶ δικαίου πάντα κίνδυνον αἱρεῖσθαι , ὑπὲρ δὲ τῆς ὑμετέρας αὐτῶν ἐλευθερίας ἅμα καὶ σωτηρίας , μᾶλλον δὲ καὶ τῶν ἄλλων Ἑλλήνων , μὴ τολμῆσαι προβαλέσθαι τὰ ὅπλα , ἀπαντήσαντας πρὸς τὰ ὅρια Βοιωτίας , ἀλλὰ καὶ τῶν ἐγνωκότων τοὺς Ἕλληνας ἐλευθεροῦν κωλυτὰς καὶ προδότας γενέσθαι , καὶ λυμήνασθαι μὴ μόνον τοῖς κοινοῖς πράγμασιν , ἀλλὰ καὶ τοῖς ὑμετέροις αὐτῶν ἔργοις , ἀφ’ ὧν βεβόησθε . 
πολλὰ δὲ λοιδορησαμένων ἡμῖν Θετταλῶν καὶ Πύθωνος ἐν τοῖς λόγοις , Θετταλοὺς μὲν ἐάσωμεν · ἱκανὴ γὰρ ἣν Φιλίππῳ διδόασι δίκην , ὥστ’ οὐ χαλεπαίνειν αὐτοῖς ἄμεινον ἢ συνάχθεσθαι καὶ συνεύχεσθαι γενέσθαι γνώμης κυρίους . 
ὑμεῖς δὲ τοσοῦτον ἐνθυμεῖσθε , ὅτι , ἂν μὲν ἡμῖν πείθησθε , ἡμῖν ὁμοίως διακείσεσθε , ἐὰν δὲ Θετταλοῖς , τούτοις . 
οὗτοι μὲν τοίνυν τετραδαρχίας οἴκοι καταλιπόντες ἥκουσιν , ἡμεῖς δ’ οὐδένα δεσπότην πλὴν τῶν νόμων εἰδότες . 
καὶ μὴν καὶ κατ’ αὐτοὺς τοὺς λόγους οὗτοι μὲν ταῦτα συμβουλεύουσιν ἐξ ὧν βεβαιότερον δουλεύσετε , ἡμεῖς δ’ ἐξ ὧν τὴν ὑπάρχουσαν εὐδαιμονίαν αὐξήσετε . 
ἀλλὰ μὴν πρὸς Πύθωνα τὸν χρηστὸν μικρὰ ἀποκρινούμεθα . 
οὗτός ἐστιν , ὦ ἄνδρες Θηβαῖοι , 
Βυζάντιος · καὶ σκέψασθε μὴ πόρρωθεν ἡμᾶς οἵτινες φύσιν , καὶ ταῦτα οὐδαμῶς φιλικῶς ἡμῖν ἐκ τῶν ἔμπροσθεν δοκεῖ μένειν , ἡμεῖς τε οἱ Ἀθηναῖοι καὶ οὗτος , ἀλλ’ ἀπ’ αὐτῆς τῆς τούτου πατρίδος . 
οὗτος μὲν τοίνυν τοὺς οἴκοι προδοὺς Φιλίππῳ ζῇ , ἡμεῖς δ’ ἐπὶ Βυζάντιον ἐλθόντος 
Φιλίππου βοηθήσαντες ἐλύσαμεν τὴν πολιορκίαν καὶ τὴν πόλιν διετηρήσαμεν . 
οὗτος μὲν οὖν ἃ τοῖς αὑτοῦ πολίταις εἰσηγεῖται τὸ καθ’ αὑτὸν , ταῦτα καὶ ὑμῖν προξενεῖ , δουλεύειν , ἀκροᾶσθαι τοῦ χείρονος , ἐν προσθήκης εἶναι μέρει · ἡμεῖς δ’ ἃ τοῖς τούτου πολίταις δῑ ἡμῶν ἐγένετο , ταῦτα καὶ ὑμῖν ἂν βουλοίμεθα , οἶμαι δὲ καὶ πολὺ μειζόνως , ὅσῳ τιμιώτερον ἡμῖν ἐξ ἀρχῆς τὸ τῶν Θηβαίων ἔδαφος καὶ πρὸς τὰ παρόντα πράγματα μᾶλλον τοῖς Ἕλλησιν ἐν καιρῷ . 
ἡμῖν μὲν οὖν καὶ λόγῳ καὶ ἔργῳ τὰ μὲν ἠγώνισται , τὰ δ’ , ὡς ἔοικεν , ἀγωνισθήσεται · ὥρα δὲ καὶ ἡμῖν ἤδη βεβουλεῦσθαι καὶ πρὶν ἰδεῖν Φίλιππον ὃ πράξετε ἐπιστῆναι μετὰ τῶν ὅπλων , ἵν’ εἰδῇ σωζομένας τοῖς 
Ἕλλησι τὰς χεῖρας , ἕως ἂν Ἀθῆναι καὶ Θῆβαι συνασπίζωσιν . 
Συμβουλευτικὸς περὶ τοῦ μὴ δεῖν κωμῳδεῖν ἔστι μὲν οὐ σμικρὸν , ὦ ἄνδρες Σμυρναῖοι , πλεονέκτημα τῷ μέλλοντι πείσειν τὸ πρὸς ἡδονὴν εἶναι τοὺς λόγους τοῖς ἀκούουσι · τῶν δ’ ἐθελόντων νουθετεῖν μὴ ὅτι χρῶνται ταῖς γνώμαις οἱ πολλοὶ ῥᾳδίως , ἀλλ’ οὐδ’ ἀνέχονται τὸ παράπαν . 
οὐ μὴν ἀλλ’ ὅσα μὲν τῶν πραγμάτων αὐτὰ ἐφ’ αὑτῶν παρακαλεῖ σπουδάζειν , οὐ δεῖ συμβούλου περὶ τούτων , ἀλλ’ ἡ φύσις πρὸς τὸ ἴδιον ἄγει πανταχοῦ , ἃ δὲ τῷ λόγῳ δεῖ διδαχθέντας ἢ διώκειν ἢ φυλάττεσθαι , ταῦτα δὲ τῷ συμβούλῳ καταλείπεται . 
ὥστ’ ἄν τις ἀκούειν μὴ βούληται , τὸ συμβουλεύειν ἀναιρεῖ τῷ καθ’ αὑτὸν μέρει . 
ἔτι δ’ ἄλλους μέν τινας εἰκὸς ἀγροικίζεσθαι , ὑμᾶς δὲ , οἳ καὶ συνέσει καὶ τῷ πεπαιδεῦσθαι τοσοῦτον προέχειν δοκεῖτε , μὴ πρῶτον μὲν ὅλως εὐμενῶς ἔχειν πρὸς τὰς ἀκροάσεις τῶν λόγων , ἔπειτα ἄν τις τὰ βέλτιστα παραινῇ , μὴ κεχρῆσθαι μετὰ τοῦ χάριν πρὸς ἔχειν , ἕν γέ τι τῶν ἀτοπωτάτων , ὥς γ’ ἐμοὶ κρῖναι . 
εἰ μὲν οὖν ἢ πόνους τινὰς ἢ πραγματείας ἔμελλον εἰσηγήσεσθαι , πρῶτον μὲν ἀγῶνος ἴσως ἂν ἔδει , ἔπειτα διδάσκειν ἐπειρώμην ἂν ὡς τῆς παραχρῆμα ψυχαγωγίας αἱρετώτερον τὸ συνοῖσον τοῖς ὅλοις . 
νῦν δὲ τοσοῦτον ἀπέχω τοῦ δυσχερὲς εἰσηγεῖσθαί τι , ὡς ταὐτὰ δὴ ταῦτα καὶ συμβουλεύσων ἥκω , μήτε λέγειν μήτ’ ἀκούειν δυσχερὲς μηδὲν , οὕτω πολλοῦ δέω πράττειν γέ τι ἢ συμβουλεύειν τῶν δυσχερῶν . 
ἄρξομαι δὲ ὅθεν καὶ ὑμεῖς ἄριστ’ ἂν ἀκολουθήσαιτε καὶ ἀπὸ τῆς ἐμαυτοῦ συνηθείας . 
φημὶ δὴ χρῆναι τῷ μὲν Διονύσῳ τὴν ἑορτὴν ποιεῖν καὶ νὴ Δία τῇ γε Ἀφροδίτῃ καὶ τοῖς ἄλλοις ἅπασι θεοῖς , σπένδοντας καὶ θύοντας καὶ παιωνίζοντας καὶ στεφανηφοροῦντας καὶ τῶν εἰς εὐσέβειαν μηδὲν ἐλλείποντας . 
ἓν δὲ τούτοις ὃ πρόσεστι τοῖς μὲν πολλοῖς ἐπιεικῶς κεχαρισμένον , τοῖς δ’ ἐπιεικέσι πάντων ἀνιαρότατον , τοῦτ’ ἐκποδὼν ἀνελεῖν , λέγω τὰς βλασφημίας καὶ τοὺς κώμους τουτουσὶ τοὺς μεθημερίνους , καὶ νὴ Δία γε τοὺς ἐπὶ ταῖς παννυχίσι , καὶ μήτε ποιητὰς εἶναι τούτων μήτε ἀγωνιστὰς , μηδὲ παίζειν ἃ μὴ βέλτιον . 
ὡς ἔχει γε οὕτως , κακηγορίας ἄκοντας μὲν ἀκούειν οὐ τερπνὸν , ἑκόντας δὲ ἀνέχεσθαι μελέτη κακοηθίας · τοῦτο δὲ τῶν πρώτων εἰς μοχθηρίαν καὶ οὔτε ἰδιώτου μεῖζον οὐδὲν ἄν τις κατηγορήσειεν οὔτε πόλεως ἢ ὅτι χαίρει κακοῖς . 
ὃ γὰρ ἔσχατον εἶναι δοκεῖ τῶν ἀνθρωπίνων ἁμαρτημάτων ὁ φθόνος , οὐκ ἔχων παραίτησιν , τούτου μετέχειν ἀνάγκη , καὶ τοῦτον αὔξειν ἐν αὑτῷ τὸν τῆς ἐπιθυμίας ταύτης ἐλάττω , σημεῖον δέ · οὐδεὶς γοῦν οὓς ἀγαπᾷ καὶ οἷς ἀγαθόν τι συμβούλεται , τούτοις κακῶς ἀκούουσιν ἐφήδεται . 
περὶ μὲν οὖν αἰκίας καὶ βλάβης καὶ τῶν τοιούτων ἔξεστιν εἰπεῖν ὡς ἄκων τις ἔπραξε , τὸ δὲ τῆς κακοηθίας τοσοῦτον διενήνοχεν ὥστε πρῶτον μὲν ἐπώνυμόν ἐστι τῆς κακίας , ὡς οὐδεμίαν συγγνώμην ἐνδεχόμενον , ἔπειτ’ οὐδενὸς πράγματός ἐστι πρόσρημα , ἀλλὰ φύσεως μηδὲν ἄν τῳ χρηστὸν εἶναι συμβουλομένης . 
ὥσπερ δ’ αὐτὸ πλεῖστον μετέχει κακίας ἀπὸ τῆς προσηγορίας ἀρξάμενον , οὕτως ἡ κακηγορία πάλιν αὐτοῦ πλεῖστον μετέχει μέρος ἐκ τῆς παρισώσεως ἀρξάμενον τῆς περὶ τοὔνομα · οὕτως ἄμφω κακῶν καὶ φαύλων ἐστὶν ἀνθρώπων . 
ἀεὶ μὲν οὖν οἶμαι τὰ βέλτιστα προαιρετέον καὶ φρονεῖν καὶ λέγειν , ἐν δὲ ταῖς ἱερομηνίαις καὶ ταῖς ἑορταῖς πῶς οὐκ εἰκὸς ἅπασαν μὲν εὐφημίαν εἶναι προθυμεῖσθαι , πᾶσαν δὲ γνώμην ἀστειοτάτην , πάντας δὲ ὡς οἰκειότατα ἀλλήλοις ἔχειν , ὡς τῶν θεῶν ταύτην τὴν φιλίαν καὶ ὁμόνοιαν βραβευόντων , καὶ νομίζειν γε τὰς ἑορτὰς σχεδὸν ὡς εἰπεῖν φιλίας συνθήματα , καὶ μήτε θυσίαν οὕτω λαμπρὰν μήτε σπονδὰς κεχαρισμένας , ὧν οὐχ ἥδιον ἂν εἶναι τοῖς θεοῖς ἢ εἰ τὴν γνώμην ἐκ τῶν δυνατῶν ὡς βελτίστην παρεχοίμεθα . 
καὶ μὴν τοῦ γε αἰδεῖσθαι τοὺς θεοὺς τί μεῖζον ἂν εἴη σύμβολον ἢ μηδὲν ἀπηχὲς μήτε λέγειν μήτε ἀκούειν ἐναντίων αὐτῶν ; 
ἢ φίλου μὲν αἰδεσίμου παρόντος πολλὰ ἂν ὀκνήσαιμεν εἰπεῖν , κἂν εἴ τῳ δικαίως ἔχοιμεν λοιδορήσασθαι , τὰς δὲ τῶν θεῶν ἀκοὰς προστησάμενοι ῥᾳδίως οἱ μὲν ἐροῦμεν , οἱ δὲ ἀκουσόμεθα ἃ μηδ’ αὐτοὶ φαῖμεν ἂν εἶναι τῶν καλῶν , ἀλλ’ ὡς αἰσχρῶς ἔχοντα οὕτω διασύρομεν ; 
ἵνα δὲ εἰδῆτε ὅτι οὐδὲν καινὸν λέγω , ἀλλὰ πάλαι ταῦτα ἀνωμολόγηται κἀν τοῖς νόμοις κἀν τοῖς ἔθεσι τοῖς κοινοῖς , ἐνθυμήθητε μὲν τῶν κηρύκων τὰς πρώτας φωνὰς εὐφημεῖν ταῖς πανηγύρεσι κελευόντων , ἐνθυμήθητε δὲ τῶν ἱερέων καὶ τῶν καταρχομένων ἡμῖν , ἐπειδὰν θύωμεν · ἔτι δ’ ὡς αὐτοὶ τοῦτο μάλιστα ἐπὶ ταῖς εὐχαῖς σπουδάζομεν . 
καίτοι τίν’ ἔχει λόγον ἡγεῖσθαι μὲν κάλλιστον ἁπάντων τὴν εὐφημίαν καὶ μάλιστα πρέπειν ἱεροῖς , ἄδειαν δ’ εἶναι τοῖς ἐθέλουσι βλασφημεῖν ; 
καὶ θύοντας μὲν οὕτω κοσμίους εἶναι , οἷς δὲ τὰς θυσίας ποιοῦμεν θεοῖς , ἐπὶ τῇ τούτων προφάσει τὰ αἴσχιστα ἀκούειν καὶ λέγειν , καὶ τοὺς αὐτοὺς ἅμα μὲν δυσχεραίνειν ταῖς κακηγορίαις , ἅμα δ’ ὧν κακῶς ἀλλήλους ἀγορεύομεν προστάτας ποιεῖσθαι ; 
καὶ μὴν εἰ μὲν φίλον αὐτὸ νομίζομεν τοῖς θεοῖς , τἀναντία ἡμῖν αὐτοῖς γιγνώσκομεν , φυλαττόμενοι ταυτὸν τοῦτο , ὁπόταν προσίωμεν τοῖς θεοῖς , εἰ δ’ ἐχθρὸν ἡγούμενοι χαίρομεν αὐτῷ , πῶς εὐσεβῶς διακείμεθα ; 
ἢ πῶς διὰ τούτων τιμῶμεν τοὺς θεοὺς , ἃ τῶν θεῶν χάριν εἰκὸς ἦν φεύγειν ; 
θαυμαστὸν δέ μοι φαίνεται , εἰ τὰς μὲν τῶν ὀρνίθων φωνὰς ὡς αἰσιωτάτας ἀξιοῦμεν ἡμῖν γίγνεσθαι , κἂν ἐπὶ τῆς ἐρημίας ὄντες , ἢ οὗ τύχοιμεν , τὰς δὲ παρ’ ἡμῶν αὐτῶν οὐδ’ ἐπὶ τῶν θεάτρων φυλαξόμεθα μὴ οὐ δυσχερεῖς εἶναι . 
καὶ τοῖς μὲν τῆς Κληδόνος βωμοῖς προσιόντες βουλοίμεθ’ ἂν ὡς εὐφημότατ’ ἀκούειν , οὕτως ἰσχυρόν τι τὸ τῆς θεοῦ ταύτης ἡγούμεθα · ἃ δὲ μηδαμῶς ἀνέχεσθαι χρῆν , ταῦτα ταῖς ἑορταῖς ἀποδώσομεν · καὶ τοὺς μὲν παῖδας κελεύομεν εὐστομεῖν , κἀν τοῖς διδασκαλείοις καὶ κατ’ οἰκίαν προδιδάσκοντες ὡς ἃ ποιεῖν αἰσχρὸν οὐδὲ λέγειν καλὸν , πάλιν δὲ εἰς ταυτὸν ἀθροίσαντες παῖδας καὶ γυναῖκας καὶ πᾶσαν ἡλικίαν κακηγορίας ἆθλα τίθεμεν , καὶ τοῖς ἄριστα ἐκμελετήσασιν ὅπως εἰς κέρδος ἔσται παρασκευάζομεν . 
ἃ δὲ ποιήσαντας ἢ παθόντας οὐ θέμις εἴσω περιρραντηρίων παριέναι , ταῦτ’ ἐν μέσοις ἱεροῖς ᾄδομεν , καὶ θύειν μὲν ἃ μὴ χρὴ δυσσεβὲς ἡγούμεθα , τιμᾶν δὲ οἷς οὐ χρὴ τοὺς θεοὺς εὐσεβείας μέρει προστίθεμεν , καὶ τὴν εὐσχημοσύνην ἐπὶ μὲν τῶν ἄλλων τιμῶμεν , τῶν δ’ αἰσχρῶν ῥᾳδίως μὲν πάντα σχήματα ὁρῶμεν , ῥᾳδίως δὲ πάσας φωνὰς ἀποδεχόμεθα . 
κἂν μὲν εἷς τις ἀπᾴδῃ τῶν χορευτῶν , τοῦτον ἐκβάλλομεν , ἂν δ’ ἅπας ὁ χορὸς οὕτως ἀμούσως ᾄδῃ , ποιούμεθα κέρδος . 
κἂν μὲν ὑπ’ ἄλλων οὕτως κακῶς ἀκούωμεν , ὀργιζόμεθα , ἂν δ’ ἡμᾶς αὐτοὺς τοῦτο ποιῶμεν , ἑορτὴν ἡγούμεθα ἀληθινὴν , οὕτω καὶ πρὸς τοὺς θεοὺς ἀλλοκότως καὶ πρὸς ἡμᾶς αὐτοὺς πολὺ τἀναντία ἢ προσῆκε διακείμεθα . 
καίτοι τολμῶσί τινες λέγειν ὡς ἀγαθὸν τὸ κακῶς ἐξεῖναι λέγειν ἐν τῷ θεάτρῳ , τούς τε γὰρ κακῶς βεβιωκότας ἐξελέγχεσθαι καὶ τοὺς ἄλλους φόβῳ τοῦ κωμῳδεῖσθαι σώφρονας παρέχειν αὑτούς . 
ἐγὼ δὲ πολλοῦ σφόδρα ἂν ἡγούμην ἀξίαν εἶναι τὴν μέθην , εἰ παιδεύειν οἵα τε ἦν ἀνθρώπους , ἀλλὰ μὴ τῶν χαλεπῶν ᾖ μεθύοντας αὐτοὺς ἑτέρους ποιεῖν σωφρονεῖν , καὶ πρὶν αὐτοὺς καταπαῦσαι , τοῖς ἄλλοις ᾄδειν ὅπως εἰς κάλλος βιώσονται . 
τίς γὰρ οὐκ οἶδεν ὑμῶν ὅτι πρῶτον μὲν οὐ πολλῶν τὰ τοιαῦτα παιδεύειν , οὐ μᾶλλόν γε ἢ νόμους τιθέναι καὶ γνώμας ἐν δήμῳ λέγειν ; 
ἢ τὸν μὲν εἰς Κόρινθον πλοῦν οὐ παντὸς ἀνδρὸς εἶναι πιστεύσομεν , τὴν δὲ τοῦ βίου τοῦ παντὸς πορείαν ἥντινα καὶ δῑ ὧν δεῖ τῶν ἐπιτηδευμάτων ποιήσασθαι πᾶς ἀνὴρ εἴσεται καὶ πᾶς ἐπὶ τούτοις τοῖς οἴαξι καθεδεῖται τῇδε κἀκεῖσε κομίζων τοὺς νέους ὡς ἂν αὐτῷ δοκῇ ; 
καὶ τῶν μὲν ἀθλητῶν ἐγκρίσεις ποιοῦμεν , ὅπως αὐτῶν ὅστις φαῦλος ἑαυτὸν καταισχύνας ἀπίῃ καὶ δίκην ἅμα δοὺς ἐκ τοῦ σώματος , τοὺς δὲ τῶν σπουδαιοτάτων ἡγεμόνας καὶ διδασκάλους ἀπὸ πάντων μὲν ἐργαστηρίων , πάντων δὲ τῶν σπουδαιοτάτων οὑτωσὶ φαύλως ἐγκρινοῦμεν ; 
διδασκάλων ἄρα αὐτοὶ δεῖσθαι δόξομεν . 
καὶ θυρωροῖς μὲν οὐ πᾶσιν , ἀλλὰ τοῖς πιστοτάτοις χρώμεθα , ἵνα μή τις αἰσχύνη συμβαίνοι περὶ τὴν οἰκίαν , παῖδας δὲ καὶ γυναῖκας καὶ πάντα τὰ τῆς πόλεως πληρώματα καὶ συλλήβδην ἔστιν εἰπεῖν τὴν ἀξίαν τοῖς βουλομένοις μεταχειρίζεσθαι δώσομεν · καὶ ὧν νηφόντων κατεγνώκαμεν , τούτοις μεθύουσι πιστεύσομεν ; 
καὶ μὴν οὐδ’ ὁ καιρὸς παιδευόντων , ἀλλὰ παιζόντων εἰ μὲν βούλεσθε ὁ τῶν Διονυσίων , εἰ δὲ βούλεσθε , ὁ τῶν σάμων τῶν ἱερῶν καὶ τῶν παννυχίδων . 
ὥστε πῶς εἰκὸς ἐν ᾧ τῶν ὄντων διδασκάλων τοὺς παῖδας ἀφίεμεν , ἐν τούτῳ τοὺς μηδὲν προσήκοντας καὶ τοὺς ἑαυτοὺς εἰσποιοῦντας ἐφιστάναι , καὶ μηδὲ παρ’ αὐτοῦ τοῦ τόπου δύνασθαι μαθεῖν ὅτι ἄλογος ἡ προσποίησις . 
δεῖ γὰρ τόν γε διδάσκαλον οὐκ εἰς τὰ θέατρα βαδίζειν κἀκεῖ νουθετεῖν · 
ταῦτα μὲν γὰρ ταῖς ἡδοναῖς καὶ ταῖς ψυχαγωγίαις ἀνάκειται · ἀλλ’ εἰσὶ τόποι δήπουθεν ἐπώνυμοι τοῦ προσρήματος , οὗ δεῖ φιλοσοφεῖν , καὶ οὐδ’ ἐν τούτοις τοῦτον , οἶμαι , τὸν τρόπον χλευάζοντα καὶ κακῶς ἀνέδην ἀγορεύοντα , ἀλλ’ ὡς χρὴ τοὺς ἐλευθέρους παιδεύοντα καὶ προδιδάσκοντα πρὸς τοῖς ἄλλοις καὶ τὴν ἀσχημοσύνην φυλάττεσθαι . 
καὶ μὴν εἰ μὲν τοὺς ἀσελγαίνοντας κωμῳδοῦντες τῶν ἄλλων ἀπείχοντο , τάχ’ ἄν τις λόγος ἦν · νῦν δὲ ἄρχεται μὲν τὸ πρᾶγμα ἀπ’ ἀρχῆς εὐπροσώπου , τελευτᾷ δὲ εἰς καλὸν οὐδαμῶς . 
πολλοὶ μὲν γὰρ οὐδὲν προσῆκον αὐτοῖς ἀκούουσι κακῶς , εἰσὶ δ’ οἳ καὶ μηδένα λανθάνοντες ὅμως τὴν ἐν τῷ μέσῳ λοιδορίαν διαφεύγουσι . 
διὰ τί ; 
ὅτι οὐ διδασκάλων οὐδὲ σωφρονιστῶν οὐδὲ βελτίους ποιεῖν βουλομένων τρόποις χρῶνται , αὑτοὺς γὰρ ἂν πρότερον ἐποίησαν βελτίους , ἀλλὰ καὶ πρὸς ἔχθραν καὶ πρὸς χάριν τὴν ἑτέρων , τὸν μὲν ἀργύριον αἰτήσαντες οὐ τυχόντες , τοῦ δ’ ἐρασθέντες οὐ πείσαντες , οὕτω ψέγουσι , καὶ πάλιν αὖ σιωπῶσι διὰ θάτερα , ὥστε οὐ τοὺς αἰσχρῶς ζῶντας φανεροὺς καθιστᾶσι . 
σκέψασθε δ’ οὑτωσὶ , τίνας μάλιστ’ εἰκὸς ἐξωνεῖσθαι τὰς κακηγορίας ; 
ἆρ’ οὐ τοὺς τὰ τοιαῦτα συνειδότας ἑαυτοῖς φαίητ’ ἄν ; 
τίνας δ’ ὡς ἥκιστα τούτων φροντίζειν ; 
ἆρ’ οὐχ οἵτινες αὑτοῖς καὶ τοῖς βεβιωμένοις θαρροῦσι ; 
δῆλόν που . 
οὐκοῦν τἀναντία τῆς ὑποσχέσεως γίγνεται , οἱ μὲν ἀσελγεῖς καὶ αἰσχροὶ ἀθῶοι τῷ λόγῳ , κωμῳδοῦνται δ’ οὓς ἥκιστα δεῖ . 
φέρε δὴ θῶμεν ἀμφοτέρους ἀναμὶξ ἀκούειν κακῶς , —οὐ γὰρ ἐκεῖνό γ’ ἂν σὺ φαίης , ὡς οὐδεὶς μή ποτ’ ἀκούσῃ κακῶς ἐπιεικὴς ὢν τοὺς τρόπους—οὐκοῦν οἱ μὲν δόξης ἠμεληκότες καὶ διεφθαρμένοι καθάπαξ ὑπὸ τῶν αἰσχρῶν ἐπιθυμιῶν οὐδ’ ὁτιοῦν δή που ζημιοῦνται , ἀλλὰ καὶ κέρδος ἂν θεῖντο ἀγαλλόμενοι τῷ φανεροὶ πᾶσι γίγνεσθαι , οἱ δὲ παρ’ ἀξίαν ἀγωνιζόμενοι πῶς οὐ πολὺ τῶν ἄθλων ἃ τῆς σωφροσύνης εἶναι χρὴ διαμαρτάνουσιν ; 
ὥστ’ οὐχ ἵνα βελτίους ὑμῖν ὦσιν οἱ νέοι , διὰ τοῦτο κωμῳδητέον , ἀλλ’ εἰ μηδενὸς ἄλλου χάριν , τούτου γε παυστέον τοῦ κωμῳδεῖν . 
ἵν’ ἐξῇ τοῖς νέοις ἀσκεῖν ἀδεῶς τὰ βελτίω . 
τοὺς μὲν γὰρ δὴ φαύλους ἔνι δή που καὶ ἄλλως ἀμύνασθαι , τοὺς δ’ ἐπιεικεῖς ὅταν τοιαῦθ’ ὑβρίζωμεν , τίν’ ἐροῦμεν λόγον ; 
οἷς γὰρ μηδὲ λόγον δίκης προσήκει λαγχάνειν , πῶς ἀνυπευθύνως γε ἀτιμοῦν τῷ βουλομένῳ δεδόσθαι προσήκει ; 
εἰ τοίνυν κἀκεῖνό τις ὑμῶν ὑπείληφεν , ὅτι καὶ τῶν ἐπιεικῶν πολλοῖς αἱρετώτερον εἶναι δόξει ἀργύριον τοῦ μὴ κακῶς ἀκούειν προΐεσθαι , καὶ τοσούτῳ μᾶλλον ὅσῳπερ ἂν αἰσχυντηλότεροι τοὺς τρόπους ὦσι , πῶς οὐ πανταχόθεν δῆλον ὡς δυσχερὲς ἡ κωμῳδία καὶ βέλτιον εἰσάπαξ ὑφ’ ὑμῶν κωλυθῆναι ; 
εἴ γε οἱ μὲν χρηστοὶ δυοῖν θάτερον , ἢ οὐ δόντες ἀκούσονται κακῶς , ἢ ὑπὲρ τοῦ μὴ ἀκοῦσαι κακῶς ζημιώσονται , χρήμασι τὰς βλασφημίας ὠνούμενοι · εἰ δὲ μηδὲν φροντίζουσιν ἀκούοντες κακῶς , τί ἔσθ’ ὃ πείσονται ; 
ὅλως δ’ οὐκ ἔνεστι μὴ τῆς τῶν ἰδιωτῶν δόξης ἀπολαύειν κοινῇ τὴν πόλιν . 
ὁποῖοι γὰρ ἄν τινες ὦσιν οἱ κωμῳδούμενοι , τοιοῦτοι πολλάκις οἱ σύμπαντες ἔδοξαν εἶναι . 
σκέψασθε δὲ καὶ εἰς τοὺς πατέρας ὑμῶν τοὺς Ἀθηναίους ἀνενεγκόντες , οὓς αἱ μὲν ἄλλαι συγγραφαὶ κοσμοῦσι σχεδὸν ὡς εἰπεῖν ἅπασαι , μόνη δὲ ἡ κωμῳδία διέσυρε καὶ παρέσχε τοῖς βουλομένοις βλασφημεῖν ἔτι νυνὶ λαβάς · ἔδοξαν γὰρ αὐτοὶ παρ’ αὑτῶν ἐξελέγχεσθαι . 
καὶ ὅσον μὲν , ὦ γῆ καὶ θεοὶ , τὸ μέσον τῆς τε νῦν κιβδηλίας καὶ ὁπόση τις ἔν γε ταῖς καλουμέναις παραβάσεσι νουθεσία καὶ παίδευσις ἐνῆν ἐῶ λέγειν . 
ἀλλ’ οὖν τό γε τῆς παροιμίας ἐξ ἀξίου τοῦ ξύλου καὶ πάσχειν ὑπῆρχεν , εἴ τῳ συμβαίνοι · 
τοῦ δὲ τοσαύτη μὲν λέξεως μοχθηρία , τοσαύτη δὲ μελῶν ἀσέλγεια , ἔτι δὲ σχημάτων αἰσχύνη , κωμῳδία δ’ οὐδεμία ἐφίκοιτ’ ἂν τῶν τούτοις προσόντων κακῶν , τίς τρόπος ἡδονῆς ; 
καὶ πότερον ὡς καλὰ ταῦτα ἀνέξεσθε ; 
καὶ τί τούτων αἴσχιον ; 
ἀλλ’ ὡς συμφέροντα ἀκούειν ἢ θεωρεῖν ; 
καὶ μὴν διαφθορᾶς γέ ἐστι συνθήματα · ὅταν γὰρ εἰς συνήθειαν καταστῇ τοῦ κακῶς ἀκούειν ἀνὴρ ἢ γυνὴ καὶ τὰ χείριστα φέρειν τῶν ὀνειδῶν , εὐχερῶς ἀνίησιν ἡ γνώμη καὶ διδάσκεται πᾶς τις φαῦλος εἶναι , εἰ καὶ μὴ πρόσθεν ἦν , ἄλλως τε τούτων ὧν οὐδὲν πρὸς τὸν Διόνυσόν ἐστιν . 
ἀλλ’ ἔμοιγε καὶ τὸ τῆς παροιμίας εἰς τὰς τοιαύτας ἀβελτηρίας οὐχ ἥκιστα ἔχειν δοκεῖ . 
εἶεν · ἀλλ’ εἰς δόξης λόγον θαυμαστὰ , ὅταν ἐν τοῖς βαλανείοις , ὅταν ἐν τοῖς στενωποῖς , ὅταν κατ’ ἀγορὰν , ὅταν ἐν ταῖς οἰκίαις γύναια , παιδάρια , πᾶς τις ἐφεξῆς τοιαῦτα ἐπιμελῳδῇ ; 
καὶ πότερον τοὺς πολίτας μόνον ἐξέσται κωμῳδεῖν ; 
οὐκοῦν δεινὸν εἰ τῶν μὲν ξένων εἴσεσθε φείδεσθαι , ὑμῶν δ’ αὐτῶν οὐ τολμήσετε , ἀλλ’ οὕτως ἀνόμοιοι τοῖς Λακεδαιμονίοις ἔσεσθε ὥστ’ ἐκεῖνοι μὲν ἅπαντα ἀπόρρητα ἐποιήσαντο τὰ ἑαυτῶν , ὑμεῖς δὲ καὶ τὰ μηδὲν προσήκοντα λέγειν καθ’ ὑμῶν τοῖς βουλομένοις δώσετε . 
ἀλλὰ νὴ Δία καὶ τῶν ξένων ἐπιληψόμεθα ; 
πολλὴν ἄρα τὴν εὐποιίαν παρὰ πάντων καὶ τὴν ἐπιμιξίαν ἕξομεν · ἦ που ῥᾳδίως μὲν οἱ πατέρες τοὺς υἱεῖς , ῥᾳδίως δὲ ἀδελφοὶ πρεσβύτεροι νεωτέρους κομιοῦσι δεῦρ’ ἐπὶ παιδείαν , παρ’ οἷς τοιαῦτ’ ἐστὶ τὰ ᾀδόμενα . 
οὐ παύσεσθε στηλιτεύοντες ὑμᾶς αὐτούς ; 
νὴ Δί’ , ἀλλ’ ἀστεῖον τὸ τοῦ σκώμματος . 
οὐκοῦν τοσούτῳ μᾶλλον οὐ πολλῶν , εἴπερ γε μὴ πολλοὺς τοὺς ἀστείους εἶναι δεῖ δοκεῖν . 
ἡδέως δ’ ἂν ἐροίμην τοὺς χαίροντας τῷ λοιδορεῖν πότερον παίζουσιν ἢ σπουδάζουσιν . 
εἰ μὲν γὰρ παίζουσι , τί προσποιοῦνται νουθετεῖν ; 
εἰ δὲ σπουδάζουσιν , αὖθις αὖ πυθέσθαι καλὸν αὐτῶν πότερόν ποτ’ ἀληθῆ ταῦτα λοιδοροῦσιν ἢ ψευδῆ . 
εἰ μὲν γὰρ ἀληθῆ , τί μαθόντες οὐ χρῶνται τοῖς νόμοις ; 
ἀλλ’ οὗ μὲν δεῖ λέγειν σιωπῶσιν , οὗ δὲ δεῖ σιωπᾶν λέγουσιν . 
ἀλλὰ μὴν εἴ γε καταψεύδονται , ἀγαπᾶν εἰκὸς ἦν μὴ πάσχοντας κακῶς , οὐκ ἀγανακτεῖν , εἰ μὴ λέγειν κακῶς αὐτοῖς ἐξέσται . 
οἶμαι τοίνυν ἐγὼ πᾶσι μὲν ταῦτα συμβουλεύων ὀρθῶς ἂν ποιεῖν , οὐχ ἥκιστα δ’ ὑμῖν . 
ὅσῳ γὰρ παιδείᾳ καὶ φιλανθρωπίᾳ προέχειν δοκεῖτε , τοσῷδε αἴσχιον ἃ μὴ χρὴ φαίνεσθαι διώκοντας . 
Ἐπιστολὴ περὶ Σμύρνης 
Αὐτοκράτορι Καίσαρι Μάρκῳ Αὐρηλίῳ Ἀντωνίνῳ σεβαστῷ καὶ αὐτοκράτορι Καίσαρι Λουκίῳ Αὐρηλίῳ Κομόδῳ σεβαστῷ Αἴλιος Ἀριστείδης χαίρειν . 
πρότερον μὲν , ὦ μέγιστοι βασιλεῖς , ἀγωνίσματα καὶ λόγους ἐκ διατριβῶν καὶ τοιαῦθ’ ὑμῖν ἀπέστελλον , νυνὶ δὲ ἑτέραν ὁ δαίμων ἔδωκεν ὑπόθεσιν . 
κεῖται Σμύρνα τὸ τῆς 
Ἀσίας ἄγαλμα , τῆς δὲ ὑμετέρας ἡγεμονίας ἐγκαλλώπισμα , πυρὶ καὶ σεισμοῖς ἐκτριβεῖσα . 
ὀρέξατε πρὸς θεῶν χεῖρα , ὀρέξατε , ὅσην ὑμῖν πρέπει . 
Σμύρνα τοι μέγιστα δὴ τῆς νῦν Ἑλλάδος εὐτυχήσασα καὶ πρὸς θεῶν καὶ πρὸς ὑμῶν , τῶν τε ἀεὶ βασιλέων καὶ τοῦ συνεδρίου κοινῇ , μέγιστα δὴ καὶ πέπονθε τῶν μνημονευομένων . 
ἓν δὲ ὅμως αὐτῇ κἀν τούτοις ἐφυλάχθη παρὰ τοῦ δαίμονος ὡσπερεὶ σύμβολον σωτηρίας · εἴδετε τὴν πόλιν , ἴστε τὴν ζημίαν . 
ἀναμνήσθητε ὧν ἐπὶ τῆς πορείας ἐφθέγξασθε ὁρῶντες εἰς αὐτὴν , ἀναμνήσθητε ὧν εἴσω παρελθόντες , ὡς διετέθητε , ὡς διεθήκατε . 
οἱ μὲν Θεοξένια ἦγον , ὑμεῖς δὲ ὡς ἐν τοῖς ἡμερωτάτοις ὧν κέκτησθε ἀνεπαύεσθε . 
ποία προσβολὴ τῆς ὄψεως οὐχ ἡδίους ὑμᾶς ἐποίησε ; 
τί τῶν πάντων ἐθεάσασθε σιγῇ καὶ οὐ μετὰ τῆς πρεπούσης ὑμῖν εὐφημίας ; 
ὧν οὐδὲ ἀπελθόντες ἠμνημονήσατε . 
ἃ νῦν πάντα ἐν κόνει . 
μέμυκε μὲν ἐκεῖνος λιμὴν , οἴχεται δὲ ἀγορᾶς κάλλη , κόσμοι δὲ ὁδῶν ἀφανεῖς , γυμνάσια δὲ αὐτοῖς ἀνδράσι καὶ παισὶ διέφθαρται · ναοὶ δὲ οἱ μὲν κεῖνται , οἱ δὲ κατέδυσαν · ἡ δὲ πρὸς θέαν ὡραιοτάτη πόλεων καὶ τοῦ κάλλους ἐπώνυμος ἀνθρώποις ἅπασιν ἀωρότατον θεαμάτων ἀποπέφανται , κολωνὸς ἐρειπίων καὶ νεκρῶν . 
ζέφυροι δὲ ἐρήμην ἐπιπνέουσι . 
τὸ δὲ λειπόμενον πᾶν εἰς ὑμᾶς βλέπει , συναποβλέπει δὲ καὶ ἡ ἄλλη πᾶσα Ἀσία , ὑμῖν μὲν τἀγαθὰ νῦν τε καὶ ἀεὶ συνευχομένη , τῇ Σμύρνῃ δ’ ἔλεον παρ’ ὑμῶν , εἰ δὴ Σμύρνα γε τοὔδαφος . 
παράδοξον μὲν οὖν οἶδα ἐρῶν λόγον , οὐ μὴν ἀνόητόν γε , ὡς οἶμαι . 
εἰ γὰρ καὶ ἀβούλητος ὑμῖν ἡ ὑπόθεσις , τῆς γε ἀγαθῆς τύχης ὑμῖν γέγονε , δούσης ἀφορμὴν ἐφ’ ἧς κάλλιστα δὴ καὶ φανερώτατα τῇ φύσει χρήσεσθε ἐπὶ πολλοῖς καὶ μεγάλοις οἷς πρότερον ἐπεδείξασθε . 
μὴ γάρ μοι Λυσίμαχον ἔτι , μηδὲ 
Ἀλέξανδρον αὐτὸν , μηδὲ Θησέα καὶ μύθους , ἀλλ’ ὑμεῖς οἰκισταὶ τῆς πόλεως γένεσθε , ὑμεῖς νέαν ἐξ ἀρχῆς ἀποδείξατε , ὑμῶν γενέσθω πᾶσα καὶ δῑ ἁπάντων ἡ πόλις , εἴτε ὡς καλύπτραν βασιλίδων εἴτε ὡς βασιλέων διάδημα εἴθ’ ὅπως βούλεσθε λογίσασθε , οὕτω σώσατε τὴν πόλιν . 
τίνας οἰκιστὰς , ποίους βασιλέας οὐκ ἀποκρύψετε ; 
ποίους οὐχ ὑπερβαλεῖσθε ὅρους μεγαλοψυχίας , ἃ χρόνῳ καὶ καθ’ ἕκαστον ἐκτήθη τῇ πόλει , ταῦθ’ ἑνὸς οἰκισμοῦ ποιήσαντες γενέσθαι ; 
καὶ ταῦτα οὐχ ὡς συμβουλεύων εἶπον , οὐδ’ ὡς ἀγνοοῦντας διδάσκων , οὐχ οὕτως ἔκφρων γέγονα ὑπὸ τῆς συμφορᾶς , ἀλλά τοι καὶ εὔχεσθαι οὕτω νομίζουσιν ἄνθρωποι , Δὸς νίκην Αἴαντι , καὶ νῦν αὖτέ με φῖλαι 
Ἀθήνη . 
ἐν ᾧ τοίνυν τρόπῳ τοῖς θεοῖς διαλεγόμεθα , ἐν τούτῳ καὶ ὑμῖν ἐπιστέλλειν ἀνεπίφθονον . 
καὶ μὴν τοῖς μὲν θεοῖς εὐχόμεθα ὑπὲρ τούτων , ὑμῶν δὲ τῶν θειοτάτων ἀρχόντων δεόμεθα . 
καλὸν δέ που καὶ πρὸς θεῶν καὶ πρὸς ἀνθρώπων δεῖσθαι τὰ τοιαῦτα . 
ὅπως δὲ αὐτὸς ἐξέφυγον ποθεῖτε ἴσως ἀκοῦσαι . 
ἡμέραις τισὶ πρότερον τῶν συμβάντων ἐκίνησέ με ὁ θεὸς καὶ κατέστησεν εἰς χωρίον τι , καὶ προσέταξε κατὰ χώραν μένειν , οὗ δὴ καὶ διατρίβων τὰ συμβάντα ἐπυθόμην . 
πυθόμενος δὲ οὐκ εἶχον ὅπως ἡσυχάζοιμι ἐλείπετο δὲ ἄλλο μὲν οὐδὲν , οἶμαι , θεοὺς δὲ καὶ ὑμᾶς καλεῖν . 
διὰ ταῦτα οὔτε πρεσβείαν κοινὴν ἀνέμεινα οὔτ’ εἰς ἕτερον βλέπειν ἠξίουν ὅ τι πράξειεν , ἀλλ’ ἡγούμενος εἴ τινι τῶν πάντων κἀμοὶ διαλέγεσθαι τὸ πρᾶγμα , ἐμαυτὸν ἔταξα διάκονον , ἀξιόχρεων εἶναι νομίσας εἰ μή τι ἄλλο , ἀλλ’ ἀνακλαύσασθαι τὰς τῆς πόλεως συμφοράς . 
ἕτεροι μὲν οὖν παρὰ βασιλεῦσιν ἰσχύσαντες δωρεὰς εὕροντο ἑαυτῶν πατρίσιν εὖ πραττούσαις , ἐγὼ δ’ εἴ τι καὶ τοὐμόν ἐστι παρ’ ὑμῖν , αἰτῶ καὶ δέομαι ταύτην γενέσθαι τῇ πόλει τὴν χάριν , μὴ καθάπερ σκεῦος συντριβὲν ἐκριφῆναι καταγνωσθὲν ἀχρηστίαν , ἀλλ’ ἀναβιῶναι δῑ ὑμῶν . 
εἰσῄει δέ μοι καὶ τὸ τοῦ 
Σόλωνος , ὅν φασι τῆς πολιτείας καταλυθείσης λαβόντα ἀσπίδα καὶ δόρυ καθῆσθαι πρὸ τῆς οἰκίας , βοηθεῖν μὲν οὐκ ἔχοντα , οἶμαι , ἐνδεικνύμενον δὲ ὡς ἔχει γνώμης . 
τὸ δ’ ἐμὸν καὶ πλέον . 
εἰ γὰρ καὶ μηδὲν ἔργῳ συντελεῖν εἶχον , τό γε τὴν ὑμετέραν φιλανθρωπίαν παρακαλεῖν εἰς ἔργον ᾔδειν μοι καθιστάμενον , ὥστ’ οὐχὶ μάταια σπουδάσασθαι . 
καὶ μὴν ὅσα μὲν ἔξω πυλῶν οὐ πάνυ θράττει με , ἐπεὶ οὐδὲ τοῖς προστάταις συνέχαιρον , ἡνίκα περιειργάζοντο · 
δείσθω δ’ ὑπὲρ αὐτῶν ὁ βουλόμενος , οὐδὲν τό γε ἐμὸν κωλύει · ὅσα δ’ εἴσω περιβόλου καὶ παλαιὰ καὶ καινὰ τῆς τε εἰς ὑμᾶς τιμῆς καὶ ἅμα τῆς παρ’ ὑμῶν ὑπομνήματα καὶ τῇ πόλει φιλοτιμίαν ἔχοντα πρός τε τοὺς ὁμοτίμους καὶ τῶν ξένων τοὺς εἰσαφικνουμένους , ἔτι δὲ τοῖς ξένοις ἁπάσης τύχης ἀφορμὴν καὶ παραμυθίαν , ἡδέως ἂν εἰς ἐκείνην τὴν ἡμέραν ἀφικοίμην , ἐν ᾗ ταῦτα ἑστῶτα θεάσομαι . 
ὅταν γε μὴν ἐνθυμηθῶ κατ’ ἐμαυτὸν ὅτι τῶν πάλαι τις αὐτοκρατόρων οὐ τῆς ὑμετέρας οἰκίας , μηδὲ γὰρ εἴη τοῦτό γε , οὐδὲ γένοιτ’ ἂν ὑφ’ ὑμῶν οὐδενὸς , ἀλλά τις τῶν πρότερον πεττεύων , ὡς λέγεται , μεταξὺ παρεφθέγξατο , μὴ βούλεσθαι Νασαμῶνας εἶναι , ἔπειτα ἀπώλοντο οἱ Νασαμῶνες , οἶμαι περί γε ὑμῶν εἰκότως ἂν ἐλπίζειν ὅτι σπουδάζοντες καὶ τοῖς ὑμετέροις αὐτῶν ἤθεσι χρώμενοι , καὶ τοσοῦτον μόνον εἰπόντες καὶ προδείξαντες ὅτι βούλεσθε Σμύρναν εἶναι , ταχέως ἅπασιν ἡμῖν ὃ ποθοῦμεν δείξετε . 
ἔτι δὲ οὐκ ἀλλοτρίοις χρῶμαι παραδείγμασιν , ἀλλ’ ὑμῶν αὐτῶν , ὅσην τῶν ἐν Ἰταλίᾳ πόλεων ἐπιμέλειαν . 
ἐποιήσασθε , ὥστε ἀναλαβεῖν αὐτὰς τοῖς ἅπασιν . 
ἐκείνας μὲν τοίνυν πάλαι κεκμηκυίας ἀνεκτήσασθε , Σμύρναν δὲ ἀρτίως μὲν ἀνθοῦσαν , ἀρτίως δὲ καταρρυεῖσαν , εἰς πόλεων ἀριθμὸν αὖθις καταστήσατε , πρότερον μὲν τὰ ἱερὰ κοσμήσαντες αὐτῆς , νυνὶ δὲ τὸ πᾶν σχῆμα σώσαντες . 
ἀξία δὲ οὐ μόνον τῆς ὄψεως χάριν ἡ πόλις σωθῆναι , ἀλλὰ καὶ τῆς εὐνοίας ἣν παρὰ πάντα τὸν χρόνον εἰς ὑμᾶς παρέσχετο , συναραμένη μὲν τοῦ πρὸς Ἀντίοχον πολέμου , συναραμένη δὲ τοῦ πρὸς Ἀριστόνικον , πολιορκίας τε ὑπομείνασα καὶ μάχας οὐ φαύλας ἀγωνισαμένη , ὧν ἔτι νῦν ἐν πύλαις ἦν αὐτῇ τὰ ὑπομνήματα . 
ἔτι δὲ ἐσθῆτος δεῆσαν ὑμετέρῳ στρατοπέδῳ καὶ τοῦ στρατηγοῦ διεφθαρμένου τὸν μὲν στρατηγὸν κομίσαντες εἰς τὴν πόλιν θάπτουσιν εἴσω τῶν νῦν πυλῶν , πρὸς δὲ τοὺς στρατιώτας τοὺς χιτῶνας ἐνείμαντο ἀνὴρ ἀνδρὶ δούς . 
τοιοῦτοι μὲν τὰ πρὸς τοὺς ἄρχοντας ὑμᾶς · πρὸς δὲ τοὺς ὁμοφύλους τίνες ; 
πάντα μὲν οὐ μικρὸν ἔργον ἂν εἴη γράφειν . 
ἀλλὰ σεισμῶν ποτε καὶ λιμῶν συνεχῶν συμβάντων περὶ τὸν κάτω τόπον τοῦτον τῆς Ἀσίας , καί τινων καὶ χάσμασι διεφθαρμένων καὶ συμφορᾶς πολυτρόπου κατεχούσης τὰς πόλεις , καὶ σίτῳ καὶ χρήμασι καὶ τῷ μηδὲν προθυμίας ἐλλείπειν ἔστιν ἃς τῶν πόλεων διεσώσαντο , Χίους , Ἐρυθραίους , Τηίους , 
Ἁλικαρνασσέας . 
εἰς ἃ τοίνυν τότε τοῖς ἄλλοις ἐπήρκει μία δὴ πόλις οὐδ’ ἡτισοῦν αὐτῇ νῦν ἀξιόχρεως βοηθῆσαι . 
ἡ δὲ παρ’ ὑμῶν ἐλπὶς λείπεται . 
καὶ μὴν πρότερον μὲν ἀριστεῖα τῶν ἔργων ἐφέρετο , χώραν καὶ πανοπλίας καὶ λάφυρα , οἷς αὐτὴν ὑμεῖς ἐτιμᾶτε , νῦν δὲ πρεσβεῖα συμφορῶν ἀνῄρηται παρὰ τοῦ δαίμονος , ὧν ὑμῖν ἡ λύσις . 
ὃ δ’ ἁπάντων μάλιστα ἄξιον εἰπεῖν καὶ θαυμάσαι , τῆς τύχης τὴν μεταβολήν . 
τοῦ γὰρ νεὼ τοῦ νῦν καταδύντος οὕτω λαμπροῦ λέγεται τυχεῖν ὥστ’ ἀγῶνος γενομένου τὴν μὲν 
Ἀσίαν τῶν ἄλλων ἐθνῶν προκριθῆναι , τῶν δ’ ἐν τῇ Ἀσίᾳ πόλεων τὴν Σμύρναν τοσοῦτον ὥστε τὴν μὲν ἄλλην Ἀσίαν ἑπτὰ μόνας ψήφους μεταλαβεῖν , τῇ δὲ πόλει τετρακοσίας γενέσθαι μόνῃ . 
τοῦτο μὲν οὖν καὶ διὰ τῆς Ἀσίας κομίσαιτ’ ἂν ἴσως , ἂν ὑμῖν δοκῇ , ἡ δὲ τῶν ὅλων ἐπανόρθωσις μόνων ὑμῶν , οἷς οἱ θεοὶ τὰ τηλικαῦτα ἀπέδοσαν . 
ὅταν μὲν οὖν εἰς τὸ τῆς συμφορᾶς μέγεθος ἀποβλέψω , οὐδείς μοι δοκεῖ λόγος ἀρκεῖν , ἀλλὰ πάντ’ ἐλλείπειν τοῦ μετρίου , ὅταν δὲ εἰς τὴν ὑμετέραν ἀρετὴν καὶ φύσιν καὶ τὸ πρόχειρον πρὸς τὰς εὐεργεσίας , ἐπέρχεταί μοι δεδιέναι μὴ πλείω τῶν ἱκανῶν διειλέχθαι δοκῶ . 
οἶμαι μὲν οὖν οὐχ οὕτω τοῦτ’ ἔχειν · εἰ δ’ ἄρα , συγγνώσεσθε οἶδ’ ὅτι . 
πολλά τοι καὶ παρὰ τὴν αὑτοῦ σφίσιν ἄνθρωπος φθέγγεται συμφορᾷ ληφθεὶς , ἄλλως τε καὶ ἣν οὐδεπώποτ’ ἂν ἤλπισεν . 
Περὶ ὁμονοίας ταῖς πόλεσιν οἱ μὲν πολλοὶ τῶν περὶ τοὺς λόγους , ὦ ἄνδρες Ἕλληνες , εἰώθασιν ἢ τὰς ἐπὶ τῶν πλασμάτων διατριβὰς προελόμενοι τὸν ἅπαντα χρόνον μελετᾶν λέγειν , τοῦ λέγειν δ’ ἀπολείπεσθαι τοσοῦτον ὅσονπερ ἂν εἰ μηδὲν τῶν εἰς τοῦτο φερόντων ἔπραττον , ἢ τούτων ὑπερφρονήσαντες αὐτοὶ μηδὲν σπουδαιοτέρῳ τούτων σχολάζειν πράγματι , τῷ περὶ τὴν ἔριν καὶ τῷ ταράττειν τοὺς εἰς λόγον αὐτοῖς ἀφικνουμένους , ἐξ ὧν λυποῦσι μὲν τοὺς ἐντυγχάνοντας , βελτίους δὲ οὔτ’ αὐτοὶ φαίνονται δήπουθεν οὔτ’ ἐκείνους ποιεῖν ἔχουσιν . 
ἤδη δέ τις τῶν ἐλλογίμων καὶ τῶν παλαιῶν σοφιστῶν ἐσεμνύνατο ἐπ’ ἀρχῇ τοῦ συγγράμματος ὡς αὐτός γε τοιοῦτον οὐδὲν ποιήσων οὐδὲ κομψευσόμενος , ἀλλ’ ὑπὲρ δυοῖν τούτοιν διαλεξόμενος , τῆς τε πρὸς ἀλλήλους ὁμονοίας καὶ τοῦ πολέμου τοῦ πρὸς τοὺς βαρβάρους , καὶ μάλα γενναίαν , ὥς γ’ ἐμοὶ κριτῇ , καὶ προσήκουσαν τῶν λόγων ἐνστησάμενος τὴν ὑπόθεσιν . 
ἐγὼ δ’ ὑπὲρ μὲν τοῦ πολέμου τοῦ πρὸς τοὺς βαρβάρους οὐκέθ’ ὁρῶ καιρὸν λέγειν . 
ἀθρόαν γὰρ ἁπάντων δεδωκότων δίκην τοῖς τε θεοῖς καὶ τοῖς ἡγεμόσι μελήσειν οἶμαι , καὶ σὺν αὐτοῖς γε εἰπεῖν τοῖς θεοῖς οὐ πολὺν τὸν ἀγῶνα νομίζω γενήσεσθαι , ὁρῶν τῆς ἁπάσης οἰκουμένης καὶ τῆς ἤδη βεβαίως ἐχομένης μικρὸν μέρος τὸ νῦν ὑπ’ ἀνοίας ἀνθεστηκὸς , ὃ δὲ λοιπόν ἐστι , περὶ τῆς πρὸς ἀλλήλους ὁμονοίας οὕτως ὅπως ἂν οἷός τε ὦ διαλέξομαι . 
νομίζω γὰρ καὶ τῆς συνεχοῦς ταύτης ἀσχολίας καὶ μελέτης τῆς περὶ τοὺς λόγους εἰς τὰ τοιαῦτα μάλιστα τῶν ἀγωνισμάτων ἀνήκειν τὴν χρείαν . 
οὐ γὰρ ὅπως μηδέποτ’ εἴποιμεν τῶν χρησίμων μηδὲν , διὰ τοῦτ’ ἀεὶ μελετῶμεν , ἀλλ’ ὅστις τὰ δέοντα λέγειν ἔχει τε καὶ θαρρεῖ , οὗτός ἐστιν ὁ καὶ τὴν μελέτην δεικνὺς ὡς οὐχὶ μάτην οὐδ’ εἰκῆ πεποίηται . 
ἠπιστάμην μὲν οὖν καὶ τοῦτο ὥσπερ ἔρεισμα πολλοῖς ὂν καὶ καταφυγὴν τὸ τοὺς παρόντας ἐπαινεῖν ἀεὶ καὶ ἐν οἷς ἂν λέγωσι , πολλοὺς δὲ καὶ τῶν ἀποδιδρασκόντων ἐξ ἑτέρων πόλεων κακῶς ἐκείνας λέγοντας πρὸς ταύτας ἐν αἷς ἂν γένωνται , ἄλλως τε κἄν τις αὐταῖς προϋπάρχῃ πρὸς ἀλλήλας διαφορά . 
ἐγὼ δ’ οὔτ’ ἐπαίνους ἀνέδην γιγνομένους ἔχοιμ’ ἂν ἐπαινεῖν , εἰ μή τι καὶ χρείας προσείη καὶ τοῦ τοὺς ἀκούσαντας βελτίους ἐκ τῶν δυνατῶν ἀπελθεῖν , οὔθ’ ὅσα καὶ χαρίσασθαι δεῖ τῷ λόγῳ μετὰ τοῦ δικαίου τὴν μὲν ἐν ὀφθαλμοῖς θεραπεύσω πόλιν , τὰς δ’ ἑτέρας φύγοιμ’ ἂν τῶν εἰκότων ἀξιῶσαι , οὐδ’ ἐν αὐτῷ τούτῳ πρώτῳ διαστήσω τὰς πόλεις , ὥσπερ οἱ πολλοί τε καὶ φαῦλοι , ἀλλ’ ἐπαινέσομαι πάσας εἰς ὅσον εἰκός ἐστιν ἑκάστην , καὶ ἄρξομαί γε τῶνδε τῶν λόγων ἀπὸ τούτου . 
ἡγοῦμαι γὰρ τῷ βουλομένῳ φιλίαν κοινὴν ταῖς πόλεσι πρᾶξαι πρὸς ἀλλήλας οὐ τὰς μὲν εὖ λέγειν , τὰς δὲ κακῶς προσήκειν , ἀλλὰ πασῶν ἐπ’ εὐφημίᾳ μνησθῆναι , ἵνα πρῶτον μὲν ἅπαντες ἡδίους γενόμενοι προθυμότερον πρόσησθε τὴν συμβουλὴν , ἔπειτ’ ἤδη τι τῶν εἰς τὴν ὁμόνοιαν φερόντων περαίνηται . 
ἐὰν γὰρ εἰς τὸ κοινὸν ἐπαινούμενοι δέξησθε καὶ μηδεὶς ὑμῶν τὰς ἑτέρων εὐφημίας ὡς ἀτιμίαν ἑαυτοῦ λογίσηται , ἀλλὰ τοῖς ἀλλήλων ὡς ἰδίοις ἕκαστοι συνησθῆτε , πρῶτον μὲν ἀφ’ ἑστίας ἀρξάμενοι τὴν ὁμόνοιαν ἐνδείξεσθε , ἔπειτα καὶ αὐτοὶ κατὰ μικρὸν ἐθισθήσεσθε καὶ λέγειν ἀλλήλους εὖ καὶ φρονεῖν , ἃ κοινῇ πᾶσιν ὑμῖν συμφέρει . 
τὸ δὲ ἥκειν μὲν ὡς συμβουλεύσοντα ὁμονοεῖν , ὁμοῦ δὲ ὑμᾶς ἐπαινέσαι κατοκνεῖν , ἅμα μέν τις καὶ ἀνανδρεία μοι φαίνεται , ἅμα δὲ εἶναι καὶ διαφθείροντος τὴν ὑπόθεσιν , καὶ δυοῖν θάτερον , ἢ κακῶς ἐγκεχειρηκότος , ἢ μὴ εἰδότος ὅντινα χρὴ τρόπον περὶ αὐτῆς ἐπεξελθεῖν . 
πρῶτον μὲν τοίνυν περὶ τῆς ὅλης συστάσεως ἐνθυμηθῶμεν , εἰς ἣν ἅπαντες οἱ ταύτῃ συντελοῦμεν ὁμοίως μείζους καὶ ἐλάττους , ὁπόσῳ τινὶ τῶν ἄλλων προέχειν πεπίστευται καὶ παρὰ τοῖς ἄρχουσι κριταῖς καὶ παρὰ τοῖς ἄλλοις σχεδὸν ὡς εἰπεῖν ἅπασιν . 
οὔτε γὰρ πόλεις τοσαύτας τὰς πάσας οὐδεμία ἄλλη τῶν πασῶν παρέχεται οὔτε δὴ τάς γε μεγίστας τοιαύτας . 
ἔτι δὲ χωρῶν κάλλη παντοῖα καὶ ὡρῶν συμμετρίαν καὶ διαίτας παντοίας καὶ θέσιν τὴν πᾶσαν , ὡς ἐν ὀμφαλῷ μὲν τῆς πάσης ἡγεμονίας ἵδρυται , πολλοῖς καὶ ἡμέροις τοῖς περὶ αὐτὴν ἔθνεσι καὶ γένεσιν ἐκ γῆς καὶ θαλάττης ἐστεφανωμένη · τάξει δὲ τῇ βελτίστῃ συνοικεῖ καὶ οὔτε αὐθάδειαν οὔτ’ ἄγαν δουλείαν ἔχοι τις ἂν αἰτιάσασθαι , ἀλλ’ ἐν μέσῳ σχήματι κάλλιστα δὴ τῶν ὑφ’ ἡλίῳ πολιτεύεται . 
εἰς τοῦτο δὲ ἀνήκει τῆς ἀξίας ὥστε τοσαύτης οὔσης τῆς ἁπάσης χώρας , ἣν ὅ τε Φᾶσις καὶ ὁ Νεῖλος διειλήφασι πρὸς τὸν ἄνω τόπον , καὶ ταύτης συλλήβδην κληθείσης Ἀσίας ὑφ’ Ἑλλήνων ἐξ ἀρχῆς , ἡ περὶ θάλατταν αὕτη νυνὶ μοῖρα ἀφελομένη τὴν ἤπειρον τοὔνομα ἑαυτῆς ἴδιον πεποίηται , οὕτως ἀντὶ πάσης τῆς ἄλλης νενίκηκεν εἶναι . 
πρὸς δὲ τούτοις ἡ παρὰ τῶν ἡγεμόνων αἰδὼς καὶ φιλανθρωπία καὶ τὸ συγκεχωρηκὸς εἰς ἅπαντα βελτίους ἢ ὁμοτίμους ὑμᾶς εἶναι τοῖς πολλοῖς τῶν ἀρχομένων πεποίηκε δοκεῖν . 
ὥστε πῶς οὐκ εἰκὸς ἅπαντας μὲν ἀγάλλεσθαι τοῖς ὑπάρχουσι , πάντας δὲ ὡς ὑπὲρ οἰκείων καὶ κοινῶν ἀγαθῶν οὕτω διανοεῖσθαι , στασιάζειν δὲ πρὸς αὑτοὺς μηδαμῶς , περὶ ὧν γε οὐδεὶς τῶν ἔξω στασιάζει τὸ μὴ οὐ τοῖς πᾶσι κρατεῖν . 
φέρε δὴ καὶ τὰς πόλεις ἐπέλθω τὰς περὶ τοῦ πρωτείου νῦν ἁμιλλωμένας καὶ παρ’ ὧν ἡ πλείστη τῆς ἔριδος ἀρχὴ συμβαίνει , οὐκ αὐτῶν , ὥς γ’ ἐγὼ φαίην ἂν , μᾶλλον ἁμαρτανουσῶν ἢ τῶν ἄλλων ὅσοι περὶ ταύτας διῄρηνται . 
ᾗ γὰρ ἂν οἰκείως ἕκαστος ἔχων τυγχάνῃ , τὰς ἄλλας ὑπὲρ ταύτης κακίζειν καθ’ ὅσον δύναται βούλεται . 
ἐγὼ δὲ τοῦτο μὲν οὔτ’ ἂν αὐτὸς ποιήσαιμι οὔθ’ ὅστις ἄλλος ποιεῖ νοῦν ἔχειν ἡγοῦμαι , τὴν δὲ ἐναντίαν πᾶσαν βαδιοῦμαι καὶ τὰς πόλεις ὡς ἂν οἷός τε ὦ κοσμήσω , κεφαλαίοις τῶν ἐπαίνων ὥσπερ εἰκός ἐστι χρώμενος . 
ἄρξομαι δ’ ἀπὸ τῆς δεχομένης ἡμᾶς τὰ νῦν καὶ ἢ τὸ βουλευτήριον τοῖς περὶ τούτων λόγοις παρέχεται . 
ὡς μὲν οὖν ἦρξέ ποτε τῶν περὶ τὸν τόπον τοῦτον καὶ ὡς ὕστερον αὐτὰ ταῦτα ἐφ’ οἷς φιλοτιμούμεθα ἐντεῦθεν ἔσχε τὴν ἀρχὴν ἐάσειν μοι δοκῶ , ἃ δ’ εὐθὺς εἰς ὀφθαλμοὺς ἔρχεται , ἀκρόπολις μὲν αὕτη τοσαύτη τὸ μέγεθος , πόρρωθεν ἀστράπτουσα ἀπὸ πάσης εἰσόδου , ὥσπερ κοινή τις κορυφὴ τοῦ ἔθνους . 
ὑπὸ δ’ αὐτὴν ἡ λοιπὴ πόλις ἄλλη κατ’ ἄλλους τόπους παντοίας εἴληφε θέσεις τε καὶ μορφάς . 
φαίης ἂν ἄστη πολλὰ συνελθόντα εἰς ταυτὸν οἰκεῖν καὶ εἶναί τινας ὥσπερ ἀστυγείτονας χρόνῳ συνοίκους γεγενημένους , αὐξηθέντων αὐτοῖς τῶν ἐπ’ ἀλλήλους ἀεί . 
κόσμοι δὲ καὶ παλαιοὶ καὶ νέοι διὰ πάσης τῆς πόλεως διήκοντες , εἷς αὐτῶν ὁ τυχὼν ἀποχρῶν καὶ συμπάσης πόλεως κόσμος εἶναι . 
πολλὰ μὲν δὴ καὶ περὶ τῶν ἄλλων ἄν τις ἔχοι διεξιέναι τῶν εἴτε μερῶν εἴτε καὶ ὡς πολισμάτων χρὴ λέγειν , τὸ δ’ ἁπάντων τιμιώτατον καὶ πάσης ἀεὶ μνήμης ἐμοὶ τίς ἂν οἷός τ’ εἴη σιωπῇ παρελθεῖν ; 
λέγω δὲ τὸ τελευταῖον τμῆμα τῆς πόλεως , ὃ τῷ σωτῆρι καθωσίωται κατὰ τὴν κοινὴν ἁπάντων ἀνθρώπων ἀγαθὴν τύχην . 
ἐπειδὴ γὰρ ἔδει καὶ εἰς τήνδε τὴν ἤπειρον διαβῆναι τὸν θεὸν , διαβαίνει πρῶτον ἐνταυθοῖ καὶ τὴν πόλιν ὁρμητήριον ποιεῖται τῆς εἰς ἅπασαν τὴν ἤπειρον ὁμιλίας . 
καὶ γίγνεται τοῖς μὲν χρόνοις αὕτη δευτέρα τις ἀποικία δεῦρο ἐκ τῆς Ἑλλάδος μετὰ τὴν ἐξ Ἀρκαδίας τῶν ἅμα Τηλέφῳ , τῇ δὲ ἀξίᾳ καὶ τῇ δυνάμει πολὺ πρεσβυτάτη πασῶν ἀποικιῶν . 
ἑστία γὰρ Ἀσκληπιοῦ τῆς Ἀσίας ἐνταῦθα ἱδρύθη , κἀνταῦθα δὴ φρυκτοὶ φίλιοι πᾶσιν ἀνθρώποις αἴρονται παρὰ τοῦ θεοῦ καλοῦντός τε ὡς αὐτὸν καὶ μάλα ἀληθινὸν φῶς ἀνίσχοντος . 
καὶ οὔτε χοροῦ σύλλογος πρᾶγμα τοσοῦτον οὔτε πλοῦ κοινωνία οὔτε διδασκάλων τῶν αὐτῶν τυχεῖν , ὅσον χρῆμα καὶ κέρδος εἰς Ἀσκληπιοῦ τε συμφοιτῆσαι καὶ τελεσθῆναι τὰ πρῶτα τῶν ἱερῶν ὑπὸ τῷ καλλίστῳ καὶ τελεωτάτῳ δᾳδούχῳ καὶ μυσταγωγῷ καὶ ᾧ πᾶς ἀνάγκης εἴκει θεσμός . 
ἐγὼ μὲν οὖν καὶ αὐτός εἰμι τῶν οὐ δὶς βεβιωκότων ὑπὸ τῷ θεῷ , ἀλλὰ πολλούς τε καὶ παντοδαποὺς βίους βεβιωκότων καὶ τὴν νόσον κατὰ τοῦτο εἶναι λυσιτελῆ νομιζόντων , πρὸς δὲ καὶ ψήφους εἰληφότων · 
ἀνθ’ ὧν ἔγωγ’ ἂν οὐδὲ σύμπασαν δεξαίμην τὴν ἐν ἀνθρώποις λεγομένην εὐδαιμονίαν . 
οὐκοῦν οὐδὲ ἀλίμενα φήσαι τις ἂν εἶναι τὰ τῇδε , ἀλλ’ ἐκεῖνο ὀρθότατον καὶ δικαιότατον λέγειν , ὡς ἄρα οὗτος λιμένων ἁπάντων ὀχυρώτατος καὶ βεβαιότατος καὶ πλείστους δεχόμενος , καὶ γαλήνῃ πλεῖστον προέχων , ἐν ᾧ πᾶσιν ἐξ Ἀσκληπιοῦ τὰ ἐπίγυια τῆς σωτηρίας ἤρτηται . 
ὥστε τίς οὐκ ἂν τοσαύτῃ καὶ τοιαύτῃ πόλει συναιρόμενός τε καὶ συνευχόμενος καὶ πᾶν ὅσον εὐφημίας οἷός τ’ εἴη νέμων σωφρονοίη ; 
ἐγὼ μὲν γὰρ ἡγοῦμαι ὥσπερ αὕτη κοινὸν ἅπασιν ἀνθρώποις ἀγαθόν ἐστι τῇ δυνάμει τοῦ θεοῦ , οὕτω καὶ αὐτὴν δικαίως ἂν παρὰ πάντων κοινῆς εὐνοίας ἅμα καὶ τιμῆς τυγχάνειν . 
εἶεν . 
ἀλλὰ τὸ τῆς Σμύρνης πρᾶγμα φαῦλόν τι καὶ τὸ τυχὸν , ἢ τοιοῦτον οἷον πολλαχόθεν λαβεῖν εἶναι τὸ παράδειγμα · ἣν ὅσοι μὲν οὐκ εἶδον οὐδ’ ἂν ἐφικέσθαι δυνηθεῖεν εἰκάζοντες , οἱ δ’ ἰδόντες θεῶν ἔργον ἂν φήσαιεν εἶναι , ὥσπερ Ὅμηρος ἔφη τὴν τοῦ Ἀχιλλέως ἀσπίδα 
Ἡφαίστου ποίημα εἶναι καὶ τὰς ἐν ἐκείνῃ δὴ πόλεις . 
πρόσοψις μὲν ἐκ γῆς καὶ θαλάττης πολλὴν ἂν ἔριν παρασχοῦσα τοῖς τε εἰσπλέουσι καὶ τοῖς ἐξελαύνουσιν ὁπότεροι μᾶλλον ἥσθησαν αὐτῶν . 
ἀνέχει γὰρ ἐν πλαισίῳ , βάσιν μὲν τὴν ἠιόνα ποιουμένη , κορυφὴν δὲ τὸ ἐπίπεδον τῆς ἄνω πλευρᾶς , ἐκ πεδίου τε καὶ τεμπῶν ὑψουμένη κατὰ μικρὸν ἀεὶ δῑ ὁμοίου τοῦ σχήματος . 
ταῦτα δὲ οὐκ ὄψις ἄρ’ ἦν μόνον , ἀλλὰ νικᾷ τἄνδοθεν . 
ὅσος γὰρ κόσμος χρείᾳ συγκεκλήρωται σώματι μὲν λυσιτελεῖς ἀναπαύσεις ἔχων , ψυχῇ δ’ ἐξουσίαν καὶ ῥᾳστώνην εἰς τοὺς προσήκοντας παρέχων πόνους , ἅπας συνελήλυθεν ἐξ ἱερῶν , ἐκ λουτρῶν , ἐκ λιμένων , ἐκ δρόμων . 
ὥστ’ οὐδείς ἐστιν ὅστις ἂν σχολάσειε μεγίστην αὐτὴν προσειπεῖν , τῇ περιουσίᾳ τοῦ κάλλους γεγοητευμένος . 
θάλαττα δὲ καὶ ποταμοὶ καὶ προάστεια ἀλλήλων τε καὶ τῆς πόλεως ἄξια , ὥσπερ οὐ τύχῃ μᾶλλον ἢ ψήφῳ τῇ πόλει συγκεκληρωμένα . 
φαίης ἂν τὸ τοῦ Σμυρναίου ποιητοῦ , Ἀφρήτωρ , ἀθέμιστος , ἀνέστιός ἐστιν ἐκεῖνος , ὅστις οὐ πρότερον τοῦ τῆς Σμύρνης κάλλους ἐρᾷ , ἔπειθ’ οὕτως ὅτου δὴ τύχοι . 
τὸ δ’ αὖ μέγιστον ἁπάντων καὶ ἐντιμότατον εἰπεῖν , οἱ Μουσῶν καὶ 
Χαρίτων χοροὶ δῑ αἰῶνος τὴν πόλιν ἐμβατεύοντες , δῑ οὓς οὐχ ἡδίους μόνον , ἀλλὰ καὶ βελτίους πέφυκεν ἀπαλλάττειν τοὺς εἰσαφικνουμένους . 
ὥστε πῶς εἰκὸς , εἰ καὶ τὰ ἄλλα βελτίους γιγνόμεθα , περὶ ταύτην χείρους , ἀλλὰ μὴ βελτίους τοῖς δρωμένοις εἶναι , καὶ τὰς μὲν περὶ τοὺς λόγους ἐπιδόσεις τε καὶ διατριβὰς ἐν ἐκείνῃ μάλιστά πως ἅπασι γίγνεσθαι , ὅσα δ’ εἰς εὐφημίαν καὶ τὴν ἀπὸ τῶν λόγων χάριν ἔρχεται , μὴ ἐν πρώταις πόλεων ἐκείνῃ νέμειν ; 
φέρε δὴ καὶ τῆς τρίτης ὡσπερεὶ σπονδῆς μνημονεύσωμεν · λέγω δὲ ἀριθμῷ τρίτην , οὐ τάξει τὰ νῦν · μὴ γάρ μοι ῥῆμα θηρεύων μηδεὶς εἰς τοὐναντίον ἀνθελκέτω τὸν λόγον . 
μέγιστον μὲν οὖν αὐτὸ τοῦτ’ ἤδη περὶ αὐτῆς ἔξεστιν εἰπεῖν , τὸ δυοῖν μὲν οὐσῶν τούτων πόλεων , τοσούτων δ’ αὖ καὶ τῶν περὶ αὐτῶν εἰρημένων ὄντων , λείπεσθαί τι καὶ περὶ ταύτης ἅμα τ’ ἀλλοῖον εἰπεῖν καὶ οὐ χεῖρον εἰρῆσθαι . 
οἶμαι δὲ καὶ πάντας ὅσοι στηλῶν Ἡρακλέους ἐντὸς καὶ ποταμοῦ Φάσιδος , οἰκειουμένους τὴν 
Ἔφεσον ὀρθῶς ἂν διανοεῖσθαι , τοῦτο μὲν τῇ τῶν λιμένων κοινότητι , τοῦτο δὲ ταῖς ἄλλαις ἁπάσαις ὑποδοχαῖς . 
πάντες γὰρ ὡς εἰς πατρίδα αὑτῶν κομίζονται καὶ οὐδεὶς οὕτως ἀγνώμων οὐδ’ οὕτως σφόδρα ὁμόσε τοῖς φανεροῖς ἰὼν , ὅστις οὐκ ἂν συγχωρήσειε ταμιεῖόν τε κοινὸν τῆς 
Ἀσίας εἶναι τὴν πόλιν καὶ τῆς χρείας καταφυγήν · οὐδέ γε οὕτω φιλαίτιος οὐδεὶς ὅστις ἂν μέμψαιτο ἐκείνης τῆς πόλεως τοὺς ὅρους . 
πολλὴ μὲν γὰρ εἰς μεσόγειαν ἀεὶ βαδίζοντι , πολλὴ δ’ ἐπ’ αὐτῆς τῆς θαλάττης , πανταχοῦ δὲ ἱκανὴ παρασχεῖν ἅπαντα ὅσων δεῖ πόλει , διαίταις τε ἁπάσαις ἀρκέσαι , ὅσας ἄνθρωποι διαιτᾶσθαι δύνανται καὶ προαιροῦνται . 
καίτοι πῶς εἰκὸς τὴν μὲν χρείαν κοινὴν ἅπασι τὴν παρ’ αὐτῆς εἶναι , τὴν δ’ εὔνοιαν μὴ κοινὴν αὐτῇ παρὰ πάντων ὑπάρχειν , καὶ τὸ μὲν εὐθενεῖν τὴν πόλιν πᾶσιν ὁμοίως διαφέρειν , μὴ συνεύχεσθαι δ’ ἅπαντας ὁμοίως τὴν πόλιν εὐθενεῖν ; 
καὶ κατὰ μὲν τοὺς χρόνους τοὺς Περσικοὺς τοσαύτην αἰδῶ παρὰ τῶν βαρβάρων ὑπάρχειν τῇ Ἀρτέμιδι , ἡνίκα δ’ αὐτός τε ὁ νεὼς μείζων ἢ πρόσθεν ἕστηκεν , ἀρχή τε ἡ μεγίστη πασῶν καὶ ἅμα σεμνοτάτη καθέστηκε , μὴ καὶ ἓν τοῦτο ἐξαρκεῖν ὑπολαμβάνειν εἰς φιλίαν τῇ πόλει , τὴν τῆς θεοῦ τιμὴν , ἣν αὐτή τε τιμήσασα ἔχει τὴν πόλιν καὶ παρ’ ἀνθρώπων αὐτὴν εἰκός ἐστι φέρεσθαι ; 
καὶ μὴν αἱ μὲν δύο τῶν πόλεων μιᾶς καὶ τῆς αὐτῆς ἄποικοι τῆς Ἀθηναίων πόλεως , ἣν οὐδ’ ἂν εἷς αἰσχυνθείη δή που πρόσχημα παντὸς τοῦ 
Ἑλληνικοῦ προσειπεῖν · ἤδη δὲ ἔχει τι καὶ αὕτη παραπλήσιον ταῖς Ἀθήναις αὐχῆσαι κατὰ τὴν τῶν αὐτοχθόνων ἀνδρῶν τε καὶ ἡρώων φοράν · εἰ δὲ μὴ , ταύταις γ’ ἔχει παραπλήσιον . 
καὶ γὰρ αὐτῇ τὰ τῶν ἀποίκων ἀπὸ αὐτοχθόνων ἐστὶ τῶν Ἀρκάδων . 
ὥστε κἀκ τούτων εἰκὸς γνῶναί τε ἀλλήλας καὶ τιμῆσαι τὰ γιγνόμενα . 
εἶεν . 
ἃ μὲν δὴ κοινῇ τοῖς γένεσι τοῖς συντελοῦσι καὶ ταῖς πόλεσι ταῖς τοῦ πρωτείου ἀντιποιουμέναις ἀποδοθῆναι προσῆκεν εἴρηται διὰ πάσης βραχύτητος , ὥς γ’ ἐμοὶ φαίνεται , καὶ ἅμα οὐ τὰ φαυλότατα , ὡς ὑμεῖς ἐπεσημήνασθε · καὶ πολλὴ χάρις ὑμῖν ταῦτά γε δὴ δεξαμένοις εὐμενῶς . 
ἀκόλουθον δ’ ἐμοί τε τὸν λοιπὸν λόγον προσθεῖναι τὸν τῆς παρακλήσεως , εἴπερ μὴ ψυχαγωγία τις ἔσεσθαι μέλλει μόνον τῆς ἀκροάσεως , ἀλλά τι καὶ χρείας προσέσται , ὑμῖν τ’ ἐθελῆσαι καὶ τούτων μετὰ τῆς ὁμοίας ἀκοῦσαι γνώμης , ἵνα μὴ μόνον τῇ παραχρῆμα εὐφημίᾳ τετιμηκότες ἦτε τὸν λόγον , ἀλλὰ καὶ τῇ παρὰ πάντα τὸν χρόνον καὶ ἐπ’ αὐτῶν τῶν πραγμάτων μνήμῃ . 
ἐγὼ γὰρ , ὦ ἄνδρες ἄριστοι τῶν τῇδε Ἑλλήνων , εἰ μὲν ἔμελλον ὑμῶν ἕκαστοι ταῦτα ἐφ’ οἷς νῦν ἀγάλλονται προήσεσθαι τῇ πρὸς τοὺς ἄλλους ἐπιεικείᾳ καὶ κοινότητι , οὐδ’ ἂν αὐτὸς συνεβούλευον τὰ οἴκοι βλάπτοντας τὰ τῶν πλησίον κοσμεῖν . 
ὅτε δέ ἐστι τοσαῦτα ἑκάστοις ἐφ’ οἷς ὑπάρχει φιλοτιμεῖσθαι καὶ οὐδὲν ἔλαττον ἀνάγκη φρονεῖν ἀρετῇ χρωμένους εἰς ἀλλήλους , οὐχ ὁρῶ τίν’ ἔχει λόγον ἡ διαφορὰ , ἀλλὰ καὶ τοὐναντίον εἴποιμ’ ἂν ἅπαν τούτου , βουλομένων μὲν εἶναι σώζειν τὴν ἑαυτῶν φιλοτιμίαν , πράως τοῖς ἄλλοις ὁμιλεῖν , ἐπηρεαζόντων δὲ τοῖς ὑπάρχουσιν εἰς ἔριν καὶ φιλονεικίαν ἐξάγειν . 
ἐν μὲν γὰρ τῇ ὁμονοίᾳ καὶ ἑτέρους ἔστιν ἐπαινέσαι καὶ τὰ ἑαυτῶν ἀκούειν ἐπαινούμενα , ἐν δὲ τῷ διαστῆναι κακῶς ἑτέρους εἰπόντας ἀντακοῦσαι κακῶς αὐτοὺς καὶ ἃ μὴ προσῆκεν . 
ὥσθ’ ὅσῳ τις μᾶλλον ἐπαινεῖσθαι βούλεται καὶ τῶν ὑπαρχόντων ἀπολαύειν πλεονεκτημάτων , τοσούτῳ μᾶλλον τῶν ἴσων ὑπαρκτέον αὐτῷ καὶ ταῖς ἐπιεικείαις χρηστέον . 
ἀλογώτατον δ’ ἂν εἴη πάντων ἄχθεσθαι μὲν τοῖς ἑτέρων ἀγαθοῖς , λυμαίνεσθαι δὲ τοῖς ἑαυτῶν , καὶ μᾶλλον δυσχεραίνειν εἴ τις καὶ ἕτερος τὰ εἰκότα τιμήσεται ἢ εἰ τῶν προσηκόντων αὐτὸς παρὰ πάντων ἑκόντων μὴ τεύξεται . 
καὶ μὴν ἅμα τε ἀχθεσθήσεται τοῖς ἑτέρων ἀγαθοῖς καὶ δῆλος ἔσται φθονῶν . 
τοῦτο δὲ οὐ τοῦ κρείττονος οὐδαμῶς . 
ἄξιον τοίνυν κἀκεῖνο ἐνθυμηθῆναι , ὅτι ταυτὶ μὲν ἅπαντα ὅσα μικρῷ πρόσθεν διῄειμεν καὶ ὅσα τοιαῦτα ἂν εἴποι τις , οἷον κάλλη δημοσίων οἰκοδομημάτων καὶ μεγέθη περιβόλων , καὶ κεῖσθαι καλῶς καὶ χρήμασιν ἰσχύειν ἐγγείοις ἢ ναυτικοῖς , καὶ πάνθ’ ὅσα τούτου τοῦ γένους ἔχεται , τύχης ἄν τις φήσειεν εἶναι , τῆς καὶ διδούσης ἕκαστα τούτων καὶ παραιρουμένης ἡνίκ’ ἂν αὖ καὶ τοῦτο βουληθῇ · ἡ δὲ τῆς ὁμονοίας προαίρεσις καὶ τὸ χρῆσθαι τὰ πρέποντα ἀλλήλοις αὐτῆς τῆς γνώμης τῶν οὕτω διακειμένων ἐστίν . 
ὥστ’ οὐχὶ τοσοῦτον εἰκὸς τοὺς ἐκείνῃ προέχοντας φρονεῖν , ὅσον τοὺς κατὰ ταῦτα νικῶντας . 
καὶ μὴν ἐκεῖνα μὲν ἔξεστι μὴ πάντων ἐφεξῆς εἶναι φῆσαι , ἀλλὰ τῶν κατασκευασαμένων καὶ παρ’ ὧν ἕκαστα παρειλήφαμεν , οἱ μὲν κατὰ τοὺς αὐτοὺς χρόνους , οἱ δ’ ὕστερον γενόμενοι . 
τὸ δ’ εὖ βουλεύεσθαι καὶ σωφρονεῖν ἅπαντός ἐστι δή που τοῦ βουλομένου τοῦτο ἑαυτῷ παρεῖναι . 
χρὴ δ’ ὥσπερ οἰκίαν ἄριστα κατεσκευάσθαι κρίνομεν οὐχ ἥτις ἂν ὡς κάλλιστα λίθων ἔχῃ , ἀλλ’ ἥτις ἂν μιᾷ γνώμῃ μάλιστα οἰκῆται , οὕτω καὶ πόλεις ἄριστα νομίζειν οἰκεῖν αἵτινες ἂν ταυτὸν φρονεῖν ἐπίστωνται . 
δεινὸν γὰρ ἡ στάσις πανταχῆ καὶ θορυβῶδες καὶ τῇ φθόῃ παραπλήσιον . 
ἕλκει γὰρ ἁπάσας τὰς δυνάμεις καὶ προσπεφυκὸς ἐκμυζεῖ καὶ κενοῖ καὶ οὐ πρότερον παύεται πρὶν ἂν ἐκτρίψῃ παντελῶς , ὑπηρέταις αὐτοῖς καθ’ ἑαυτῶν χρησάμενον τοῖς νοσοῦσιν . 
ἀλλὰ μὴν ὅτε καὶ παντὸς ἔθνους τοῦτο σχῆμα κάλλιστον καὶ αὕτη σωτηρία βεβαιοτάτη , δῆλον δή που τοῦθ’ ὅτι καὶ πόλεις καὶ σύντρεις καὶ συμπλείους τῶν εἰς ταυτὸν τελουσῶν εἰκὸς ἔχεσθαι τούτου . 
οὐ γὰρ δή που ἅ γε κοινῇ πάσαις ταῖς ἐν τῷ ἔθνει συμφέρει , ταῦτ’ ἐνίαις αὐτῶν οὐχὶ τὸν αὐτὸν ἔχει λόγον . 
οὐ γὰρ εἰ τοῦ πρωτεύειν ἀντιποιοῦνται , τοῦτο βελτίω τι τὴν στάσιν ποιεῖ , ἀλλ’ ἐνταῦθα δὴ καὶ τὴν ὑπερβολὴν εὕροι τις ἄν . 
εἰ γὰρ ἃ μηδὲ τοῖς τυχοῦσι [μηδὲ τοῖς φαυλοτάτοις] ἐπιβάλλειν μηδ’ ἂν εἷς φήσειε , ταῦθ’ οἱ προέχειν ἀξιοῦντες ἑαυτοῖς ἡγήσονται προσήκειν , καὶ μὴ καθ’ ὅσον δύνανται φυλάξονται , πῶς οὐ προσθήκην ἡ κατηγορία λαμβάνει , ἢ πῶς οὐχ ἕτερον μέν ἐστιν ὃ βούλονται , ἕτερον δ’ ὃ κατασκευάζουσι ; 
βούλονται μὲν γὰρ εὐδοκιμεῖν ὡς ἄριστοι δή που , φαίνοιντο δ’ ἂν οὕτω γε ἐξ ἴσου τοῖς κακίστοις διακείμενοι . 
οἶμαι δ’ ὥσπερ τοὺς στρατηγοὺς πᾶς τις ἂν ἀξιώσειε μάλιστα μὲν βελτίους εἶναι τῶν στρατιωτῶν , πάντως δὲ μὴ χείρους , οὕτω καὶ τὰς πόλεις αἷς τὸ προβουλεύειν ἀνάκειται μὴ χεῖρον τῶν φαυλοτέρων καὶ τῶν πολλῶν φρονεῖν . 
ὥσπερ τοίνυν εὐταξία καὶ κόσμος οὐ τοῖς μὲν στρατιώταις ἐπιτήδειον , στρατηγοῖς δὲ ἄτιμον οὐδὲ ἄχρηστον ὑπάρχει , ἀλλ’ εἴπερ οἱ πολλοὶ παρέξουσιν ἑαυτοὺς ἐν τῷ τεταγμένῳ , δεῖ τοὺς ἡγουμένους αὐτοῦ τούτου πρῶτον αὐτὸ ἡγεῖσθαι , ὡς ἐκεῖνό γε ἀμήχανον , στρατηγῶν στασιαζόντων καὶ τεταραγμένων πρὸς ἀλλήλους στράτευμα μιᾶς γνώμης γενέσθαι , οὕτω καὶ τῶν πόλεων χρὴ νομίζειν μάλιστα προσήκειν σωφρονεῖν αἵτινες ἀντὶ τοῦ κοινοῦ σχήματός εἰσιν ἅπασι τοῖς ἐν τῷ γένει . 
θαυμάζω δ’ εἰ πολέμου μὲν ἥκοντος πᾶς τις ἂν αὑτοῦ κέρδος ἡγοῖτο ὡς μετὰ πλείστων καὶ γενναιοτάτων συμμάχων κινδυνεύειν , ἐξὸν δ’ ἀκινδύνως τὰ ὑπάρχοντα καρποῦσθαι , εἰ μετ’ ἄλλων ὑπάρξει , ζημίαν λογιεῖται , καὶ μηδ’ ἐκεῖνο ἐνθυμηθήσεται , ὅτι ὅσῳ ἂν μειζόνων ἑαυτὸν ἀξιοῖ , τοσούτω μᾶλλον εἰκός ἐστι καὶ τοῖς ἄλλοις χρηστὰ τὰ πράγματ’ εἶναι συμβούλεσθαι · ὡς τὸ μὲν τῶν οὐδενὸς ἀξίων ἔμπροσθεν εἶναι σεμνὸν οὐδὲν , ἡ δὲ πρὸς τοὺς ἐλλογίμους ἅμιλλα κατ’ ἀμφότερ’ ἀσφαλής . 
καὶ γὰρ νικῶντι καλὸν τὸ σχῆμα τῆς φιλοτιμίας , κἂν ἄλλο τι συμβαίνῃ , πάρεστιν ἡ παραμυθία . 
ἔξεστι δὲ κἀκ τῶν 
Ὁμήρου μαθεῖν . 
ἐπειδὴ γὰρ κοινότατος ὁ ποιητὴς , οὐ χεῖρον κἀκείνῳ πρός γε τὰ τοιαῦτα προσχρῆσθαι . 
ἐκεῖνος γὰρ τούς τε ἥρωας ἅπαντας ὡς ἔπος εἰπεῖν ἐπαινεῖ καὶ τοὺς ἐναντιωτάτους ἀλλήλοις , ἡγούμενος μείζω τοῖς κρατήσασιν αὐτῶν οὕτως ἂν γίγνεσθαι τὴν δόξαν . 
καὶ τὰς πόλεις καταλέγων ἄλλας ἄλλον κεκόσμηκε τρόπον , πάσας δ’ εἰς ὅσον οἷόν τε ἦν , ὅ τι καὶ μικρὸν ἔχοι τιμῆσαί τινα αὐτῶν οὐδαμῆ προϊέμενος . 
ἐλαφρὰ γὰρ , φασὶ , χάρις ἡ τῆς εὐφημίας . 
ὥστε μηδὲ τοὺς ἐχθροὺς δεῖν ἀποστερεῖν τοῦ τοιούτου χρηστόν γέ τι πράξαντας θεῶν τινος εἶναι παραίνεσιν Ἡρακλεῖ Πίνδαρος , οἶμαι , λέγει . 
οὕτω φύσει θεῖόν τι χρῆμα τὸ τῆς εὐφημίας , καὶ οὐκ ἐπειδὰν τῶν ἱερῶν μέλλωμεν κατάρχεσθαι , τότ’ ἔχει μόνον καιρὸν , ἀλλὰ κἀν τοῖς πλείστοις τῶν ἀνθρωπείων πραγμάτων . 
τοὺς δ’ εἰς ὅσον ἔξεστι χρωμένους αὐτῇ κεχαρισμένως ἂν τοῖς θεοῖς ποιεῖν σύμβολον ἥ τε τοῦ κήρυκος αὕτη φωνὴ καὶ ἡ τῶν ἱερέων , ἐπειδὰν τἀγαθὰ τοὺς θεοὺς αἰτῶμεν , γιγνομένη . 
ὥσθ’ ὅτε τῇ τῶν ἀγαθῶν αἰτήσει προσήκει τοῦτο τὸ εἶδος τῶν λόγων , εἰκὸς δή που καὶ καθάπαξ αὐτὸ τιμῶντας βέλτιον πράττειν ἂν οἴεσθαι καὶ τῆς βελτίονος μοίρας σώζειν πρᾶγμα . 
εἰ δ’ αὖ τοῦθ’ οὕτως ἔχει , πῶς οὐ φευκτὸν καὶ κατὰ τοῦτο ἡ στάσις ; 
ὡς οὐκ ἔσθ’ ὅ τι μᾶλλον ἐναντίον εὐφημίᾳ τούτου τοῦ κακοῦ · δυοῖν γὰρ ἓν ἀντίκειται τοῖν καλλίστοιν . 
οὔτε γὰρ λέγειν τὰ βέλτιστα οὔτε πράττειν ἐᾷ , ἀλλὰ βλασφημίας μὲν ἀντ’ εὐφημίας , δυσπραξίας δὲ ἀντ’ εὐτυχίας φέρει . 
οὕτως οὗ μὲν εὐφημία , καὶ εὐπραξία , οὗ δὲ στάσις , οὐδέτερον σώζεται . 
καὶ μὴν ὁ μὲν οὐδαμῶς ἀξιῶν καθαιρεῖν τοὺς πλησίον θαρρῶν ἑαυτῷ δοκεῖ ποιεῖν τοῦτο , ὡς οὐδὲν ἂν αὐτός γε ἐλάττων ταύτῃ νομισθεὶς , ὁ δὲ τὴν εἰς ἑτέρους ἐπήρειαν κέρδος ἑαυτοῦ ποιούμενος χωρὶς τῆς ἄλλης κακίας ὕποπτον ἑαυτὸν καὶ περὶ ὧν ἐρίζει καθίστησιν , ὡς οὐδὲν ἔχων εἰπεῖν τοσοῦτον ὅσον βούλεται . 
ὥστ’ οὐδ’ ὅστις ἂν μόνον εἶπε τὴν αὐθάδειαν ὑποκοριζόμενος ἀνδρείαν , δόξειεν ἂν τοιοῦτος εἶναι , ἀλλὰ πᾶν τοὐναντίον φόβῳ τῷ περὶ τῶν ὑπαρχόντων . 
ὥσπερ γὰρ ἐν τοῖς γυμνικοῖς ἀγῶσι τὸ τὴν νόμιμον καὶ γιγνομένην μάχην ἀφέντας τὸν ἔξωθεν τρόπον κακουργεῖν οὐ πάνυ θαρρούντων ἐστὶν ἑαυτοῖς , οὐδ’ ἡγουμένων οἷόν τε εἶναι νικᾶν ἐκ περιουσίας , οὕτω κἀν τοῖς πράγμασιν ἡ παρὰ καιρὸν ἔρις καὶ τὸ τοῦ προσήκοντος ἔξω σχήματος ἡττωμένων τοῖς ὅλοις εἶναι δοκεῖ . 
ὥστε οὐ φθόνου μᾶλλον , ἀλλὰ καὶ φόβου καὶ ὕβρεως καὶ ἀνοίας καὶ συλλήβδην εἰπεῖν ἁπάσης κακίας ἐστὶν ἡ στάσις αἰτία , καὶ τῇ προσηγορίᾳ ἁπάντων ἐναντιώτατα ἔχει , ἣν ὑμεῖς περὶ πρωτείων αὐτοῖς τέθεισθε . 
χωρὶς δὲ τούτων τὸ μὲν πρὸς τοὺς ἀλλοφύλους ἐθελέχθρως καὶ φιλονείκως ἔχειν τάχ’ ἄν τις εἴη συγγνώμη , τὸ δὲ πρὸς αὑτοὺς οὕτως ἀπίστως καὶ στασιαστικῶς διακεῖσθαι οὔτε γνώμης ἀγαθῆς οὔτε τύχης οὐδ’ ἂν εἷς φήσειεν εἶναι . 
ἔχοιτε δ’ ἂν ἐξετάσαι παραδείγμασι τοῖς ἤδη συμβεβηκόσι χρώμενοι . 
καὶ γὰρ εἰ μὴ ὅμοια τὰ πράγματα μηδ’ οἱ καιροὶ παραπλήσιοι , τό γε εὖ φρονεῖν ἀεί πως ταυτόν ἐστιν . 
ἀνενέγκατε τοίνυν ἐπὶ τὴν ἀρχαίαν Ἑλλάδα , ἐπειδὴ καὶ ἀποίκοις τῶν 
Ἑλλήνων τῶν ἐκεῖ συμβέβηκε σχεδὸν ἅπασιν ὑμῖν εἶναι 
—λέξω δὲ οὐδὲν καινὸν , ἀλλ’ ἃ πάντες ἐπίστασθε— τοὺς Λακεδαιμονίους καὶ τοὺς Ἀθηναίους . 
ἐκεῖνοι γὰρ μέχρι μὲν ταυτὰ ἐφρόνουν καὶ μίαν γνώμην εἶχον περὶ τῶν πραγμάτων , ζηλωτοὶ μὲν αὐτοὶ πᾶσι τοῖς Ἕλλησιν ἦσαν , πολλῶν δὲ καὶ μεγάλων ἀγαθῶν ἀλλήλοις τε καὶ τῶν ἄλλων τοῖς δεηθεῖσιν ἑαυτῶν αἴτιοι · καὶ συστάντων ἐπὶ τοὺς Ἕλληνας ἁπάντων ὡς εἰπεῖν ἀνθρώπων , ὥστε τὴν μὲν θάλατταν ἐμπλησθῆναι τριήρων , τὴν δὲ γῆν πεζῶν , εἶναι δὲ τὴν προσδοκίαν τῶν κακῶν ἐν κέρδους μέρει τῷ μὴ αὐτά γέ πω παρεῖναι , οὐκ ἠπόρησαν ὅ τι χρήσονται , ἀλλὰ ἀκούοντες μὲν γῆν καὶ θάλατταν μεταβάλλοντα εἰς ἄλληλα , ἀκούοντες δὲ ἥλιον κρυπτόμενον τοῖς τοξεύμασι , καὶ ποταμοὺς ἐπιλείποντας πίνουσι τοῖς ἐπιοῦσι , καὶ ἔθνη καὶ πόλεις ὅλας ἀναλισκομένας εἰς δείπνου λόγον τῷ βασιλεῖ · πρὸς δὲ τούτοις τοῦ θεοῦ τοὺς θεωροὺς τοὺς εἰς Δελφοὺς ἀφικομένους ἐξελαύνοντος μετ’ ἀπειλῶν δεινῶν καὶ φόβων οὐκ ἐξεπλάγησαν , οὐδ’ ἡττήθησαν τῶν ἐπιόντων πραγμάτων , ἀλλὰ καὶ μέρους τῆς Ἑλλάδος οὐκ ὀλίγου νοσήσαντος , καὶ τῶν μὲν εὐπρεπῶς ἐκποδὼν στάντων , εἰ δὴ τοῦτό γε εὐπρεπῶς δεῖ καλεῖν , τῶν δὲ ἐκ τοῦ φανεροῦ μηδισάντων , ἔδειξαν ὅσου τινὸς ἄξιον εἴη πρᾶγμα αἱ πρῶται πόλεις ταυτὸν φρονήσασαι . 
ἰσχύοντες γὰρ οἱ μὲν ταῖς ναυσὶν , οἱ δὲ τῷ πεζῷ , πρῶτον μὲν τὴν ἀπ’ ἀμφοῖν ὠφέλειαν κοινὴν ἑαυτοῖς τε καὶ τοῖς ἄλλοις Ἕλλησι παρέσχοντο , ἔπειθ’ ὃ πολλῷ μειζόνως ἄν τις ἀγασθείη , οὐ γὰρ διείλοντο τὴν ἡγεμονίαν , ἀλλ’ ὥσπερ ἂν εἰ πόλις μία ἄμφω ταῦτα παρείχετο , τὴν μὲν προθυμίαν κοινὴν , τὴν δὲ ἡγεμονίαν μίαν ἠξίωσαν ποιήσασθαι . 
καὶ οὐδέν γε ἔλαττον ἐνέγκασθαι συνέβη τοῖς παραχωρήσασιν αὐτῆς ἢ τοῖς ἀξιωθεῖσιν , οὐδ’ ἀτιμοτέρου γενέσθαι λόγου οὔτε ἐν τῷ παραχρῆμα τοῖς 
Ἕλλησιν οὔτ’ ἐν τῷ μετὰ ταῦτα χρόνῳ τοῖς πᾶσιν ἀνθρώποις . 
ἀλλ’ ἔδοξαν οἵ γε Ἀθηναῖοι δύο ἡγεμονίας τότε τοῖς Ἕλλησιν ἡγήσασθαι , τὴν μὲν τῆς παρασκευῆς τῆς ἐπὶ τοὺς πολεμίους , τὴν δὲ τῆς ἐπιεικείας τῆς πρὸς ἀλλήλους , οἵτινες τῶν συμπασῶν τριήρων τὼ δύο μέρη μόνοι πληροῦντες Λακεδαιμονίοις οὐδ’ εἰς δέκατον τελοῦσιν ἑαυτῶν παρεῖσαν ἡγεῖσθαι , νομίζοντες εἰ μὴ πρότερον τὴν ὁμόνοιαν τὴν πρὸς ἀλλήλους παράσχοιντο , οὐδ’ ἂν δὶς τοσαύτας γενομένας τὰς ναῦς οὐδὲν ὠφελῆσαι τὰ πράγματα . 
οὕτω δὲ ὁμιλήσαντες ἀλλήλοις καὶ πάντα κοινωσάμενοι καὶ τοὺς αὐτοὺς ὅρους θέμενοι τοῦ συμφέροντος , ἐξείλοντο μὲν αὐτὰς τὰς Ἀθήνας ἐχομένας ἤδη καὶ οἰκουμένας ὑπὸ Περσῶν , ἐρρύσαντο δὲ τὴν Ἑλλάδα ὑποβρύχιον φερομένην καὶ μικροῦ δέουσαν ἤδη πᾶσαν οἴχεσθαι , γῆν δὲ καὶ θάλατταν ἐκόσμησαν πεζομαχίαις καὶ ναυμαχίαις , ὅσον εὔχοντο νικῶντες . 
τὸν δ’ ἐξισοῦντα τῇ τοῦ 
Διὸς ἀρχῇ τὴν ἑαυτοῦ πρὸς τοσοῦτον δέους καὶ ταπεινότητος κατέστησαν ὥστ’ ἀναπηδήσας ἐκ τοῦ θρόνου φεύγων ᾤχετο γῆν πρὸ γῆς , ἑτέραν δὲ φυγὴν ἔφευγον αἱ νῆες πρὸς τὴν Ἀσίαν ἄνω . 
τροπαίων δὲ τρόπαια ἐξήπτετο καὶ βωμοὶ Διὸς ἐλευθερίου καὶ τρίποδες κοινοὶ τῶν Ἑλλήνων ἐν Δελφοῖς καὶ ἀναθήματα καὶ δεκάται καὶ κόσμοι τῶν πόλεων καὶ πᾶσα ἐπίδοσις καὶ τοιαῦτα ἐπεχωρίασε πράγματα . 
καὶ οἱ μέν γε τὴν ἡγεμονίαν τῶν Ἑλλήνων μετελάμβανον , ἀνθ’ ὧν τότε εἶξαν ἐν καιρῷ , παρ’ ἑκόντων αὐτῶν τῶν Ἑλλήνων εὑρόμενοι τὸν αὐτὸν τρόπον ὅνπερ αὐτοὶ τόθ’ ἑκόντες παρεῖσαν , οἱ δ’ αὖ τὰς ὁμοίας ἀπεδίδοσαν οἱ Λακεδαιμόνιοι , καὶ οὔτε ἐκώλυσαν οὔτε ἠμφεσβήτησαν , ἀλλ’ ἡγησάμενοι βελτίους ἑαυτῶν εἰς τὰς ναυτικὰς καὶ τὰς ὑπερορίους ἀποδημίας , τοὺς παρ’ αὐτῶν ἄρχοντας καταλύσαντες ἐκείνοις ἐπέτρεψαν ἡγεῖσθαι . 
ἐκ δὲ τούτου Σηστὸς , Ἰωνία , Κύπρος , Εὐρυμέδων , ἀμφότερα κοσμούμενος κατάλογος νικῶν ναυτικῶν τε καὶ πεζῶν ἐφαμίλλων πάνθ’ ὡς ἔπος εἰπεῖν τὰ κάλλιστα συνείρετο , ἀντανεχώρουν δὲ οἱ βάρβαροι , δεσπότας τοὺς Ἕλληνας ἑαυτῶν ἀντὶ τοῦ βασιλέως νομίζοντες . 
ταῦτα μὲν δὴ τὰ τῆς ὁμονοίας αὐτῶν , κοινὰ μὲν ἀμφοῖν , κοινὰ δ’ ἅπασιν ὧν ἡγοῦντο ἀγαθά . 
ἐπεὶ δ’ ἐστασίασαν περὶ τῆς ἡγεμονίας καὶ τὴν ἐπιείκειαν νομίσαντες ἀνανδρείαν , τὴν αὐθάδειαν ὡς ἀρετὴν ἐτίμησαν , δημαγωγοὶ δὲ καὶ προστάται παρ’ ἀμφοτέροις ἀντὶ τοῦ προϊδόντες τὸ μέλλον διακωλύειν καὶ παραμυθεῖσθαι τὰ πλήθη παρώξυνον καὶ συνέκρουον τὰς πόλεις , τῆς καθ’ ἡμέραν ἡδονῆς ἅπαντα τὸν ὕστερον χρόνον πωλοῦντες · 
ἀνεῖπε μὲν ὁ κήρυξ ὁ Σπαρτιάτης , ὥσπερ ἐκ θεῶν του καταπεμφθεὶς , ὅτι ἐκείνη ἡ ἡμέρα μεγάλων τοῖς Ἕλλησι κακῶν ἄρξει · ταῦτα δ’ οὐκ εἰς μακρὰν ἐτελεῖτο . 
οἱ μὲν γὰρ ἀήττητοι καὶ ἀπόρθητοι δοκοῦντες εἶναι ζῶντες ἤγοντο αὐτοῖς ὅπλοις , καὶ περὶ σπονδῶν ἐδέοντο , ἐξὸν αὐτοὺς ἐξ ἀρχῆς εἰρήνην ἄγειν πεῖσαι · οἱ δὲ τοσοῦτον ἐκείνων ὑπερσχόντες ἐν τῷ πολέμῳ τούτῳ καὶ τοῖς Ἕλλησι πρότερον τῆς ἐλευθερίας αἴτιοι καταστάντες δευτέρου πολέμου συστάντος πάλιν ἑξῆς τοῦ Δεκελεικοῦ , καὶ πρὸς ἁπάσας πείρας προελθόντες , ἃ μηδ’ εἰπεῖν ἔστ’ ἀδακρυτὶ , ταῦθ’ ἑωρῶντο πάσχοντες , ἕως τά τε τείχη ταῖς ἑαυτῶν χερσὶ κατέσκαψαν καὶ τῆς ἡγεμονίας ἁπάσης ἀπέστησαν . 
φυγὰς δὲ καὶ σφαγὰς κοινὰς τῶν Ἑλλήνων καὶ πανωλεθρίᾳ πράγματα ἀπολλύμενα οὐδ’ ἂν εἷς λέγων ἐφίκοιτο . 
εἶχον δὲ τὴν ἀρχὴν ἑκατέραν ἤδη Λακεδαιμόνιοι , καὶ χρόνου βραχέος διελθόντος ἐξέπιπτον μὲν ἐκ τῆς θαλάττης , κατεπατοῦντο δὲ ἐν τῇ γῇ , καὶ παρέρχεται τρίτη πόλις ἀμφοτέρους , ἡ Θηβαίων . 
καί τινα ἤνθησε χρόνον ἐν τοῖς 
Ἕλλησιν ὑπερφυῶς · ἀλλὰ γὰρ οὐδ’ αὐτὴ ἄρα ἐν καλῷ τῆς ὁμονοίας καὶ τοῦ σωφρονεῖν ᾠκεῖτο , ἀλλ’ ἅμα τε ἀνῄει καὶ ἀνταφῄρει πάλιν . 
ὡς δ’ ἐγένοντο τρεῖς αἱ πόλεις καὶ τῶν Ἑλλήνων οἱ μὲν ἠττίκιζον , οἱ δ’ ἐλακώνιζον , οἱ δὲ Θηβαίους ἐθαύμαζον , κοινὸν δὲ οὐδὲν ἦν οὐδὲ γνώμῃ καὶ λογισμοῖς διοικούμενον , εὐθὺς μὲν πόλεμοι Φωκικοὶ καὶ περὶ τὴν Πυλαίαν ταραχαὶ καὶ πράγματα αἰσχύνην ἔχοντα ἀλλήλοις ἐπέβαλλεν , ἡ δὲ τελευταία μοῖρα τῶν Ἑλλήνων ἤδη Φίλιππος ἡγεμὼν καὶ Ἀντίπατρος κύριος . 
τὸν γὰρ Ἀλέξανδρον ὑπερβήσομαι . 
πάντα δὲ ἐκεῖνα ὥσπερ ὕδωρ κατὰ γῆς ἔδυ , μικρὸν δὲ λείψανον τῆς 
Ἑλλάδος εἰς ὑμᾶς ἀγαπητῶς ἀφίκετο ἀρετῇ τῶν νῦν ἀρχόντων ἀναληφθέν . 
ἆρα μικρόν τι καὶ λῆρον τὸ διάφορον τῆς στάσεως ὑμῖν παρὰ τὴν ὁμόνοιαν φαίνεται ; 
εἰ δ’ αὖ βούλεσθε τοὺς Ἀθηναίους ἐφ’ αὑτῶν θεωρῆσαι , οἳ τῶν μὲν βαρβάρων ἐπιόντων ἐξ ἴσου πολιτευθέντες τοσοῦτον ἁπάντων διήνεγκαν , ἐν δὲ τῷ πρὸς Πελοποννησίους πολέμῳ πάντα τἄλλα ἐνεγκόντες , συμφορὰς ἐν Σικελίᾳ , συμμάχων ἀποστάσεις , Κῦρον , βασιλέα , πάντας ἀνθρώπους ἀνταγωνιστὰς , ὑφ’ ἑνὸς τούτου μόνον ἐξηλέγχθησαν τοῦ διαστῆναι καὶ οὐ πρότερον τῶν πολεμίων ἡττήθησαν πρὶν ἑαυτῶν οὐκ ἐβουλήθησαν . 
ἐλθόντες δ’ εἰς τοῦτο τύχης ὥστε ὅ γε δῆμος φεύγων ᾤχετο , ἐπειδὴ κατελθόντες ἐψηφίσαντο μὴ μνησικακεῖν , ἄριστά τε ἤκουσαν καὶ πάλιν ἦσαν μικροῦ δεῖν ὥσπερ ἐξ ἀρχῆς . 
οὕτω καὶ ἔθνει κοινῇ καὶ πόλεσι ταῖς προεστώσαις καὶ καθ’ ἑαυτὴν ἑκάστῃ πόλει μεγάλων ἀγαθῶν ἡ πρὸς ἀλλήλους φιλία καὶ ὁμόνοια , καὶ τοὐναντίον ἡ στάσις κακῶν τῶν ἐσχάτων αἰτία πέφυκε γίγνεσθαι . 
οὐ γὰρ ἔστι γνώμῃ δυσκόλῳ χρωμένους εὐκόλων πειρᾶσθαι τῶν πραγμάτων . 
εἰ δ’ ὅτι μηδεὶς νῦν πόλεμος πάρεστι , φλυαρίαν τις ἡγεῖται ταῦτα , αὐτὸς ἀγνοεῖ ληρῶν . 
ἔχει γὰρ οὕτως , οἶμαι · ὁπόταν μὲν πόλεμος παρῇ , τοῖς τοῦ πολέμου πράγμασιν ἡ στάσις λυμαίνεται , εἰρήνης δ’ ὑπαρχούσης τοῖς τῆς εἰρήνης ἀγαθοῖς ἐχθρόν ἐστι . 
βλάπτειν μὲν γὰρ ἀεὶ πέφυκεν , ἡ δὲ βλάβη πρὸς τοὺς καιροὺς ἀπαντᾷ . 
πάντων δ’ ἀτοπώτατον τοῖς μὲν ἡγεμόσι χάριν μεγίστην ἔχειν , ὅτι τῶν τοῦ πολέμου κακῶν ἀπαθεῖς ὑμᾶς φυλάττουσιν , αὐτοὺς δὲ ὃ πολλῷ μεῖζον κακόν ἐστι τοῦ πολέμου , τοῦθ’ ἑκόντας αἱρεῖσθαι . 
τοσούτῳ γὰρ στάσις πολέμου χαλεπώτερον , ὅσῳ πόλεμος μὲν ἐξ ὁμονοίας κατορθοῦται , εἰρήνη δὲ στάσει διαφθείρεται , καὶ πολέμου μὲν πολλάκις οὐδέν ἐστ’ ἀπολαῦσαι δυσχερὲς , εἰρήνης δὲ οὐδὲν χρηστὸν , ἐὰν στάσει χρῆται . 
καὶ μὴν στάσις μὲν εἰρήνην λύει , πόλεμος δὲ στάσιν ἔστιν ᾗ · τοσούτῳ πόλεμος στάσεως αἱρετώτερος · 
ἀρχὴν δὲ οὗ μὲν ἔνι στάσις , ἐνταῦθα καὶ πόλεμος καὶ πρὸς αὐτοὺς , οὗ δ’ ἔννομος πόλεμος , ἁπλοῦς ἅμα καὶ ῥᾴων ὁ κίνδυνος . 
καὶ μὴν περὶ πολέμου μὲν ἀμφοτέροις τοῖς λόγοις ἔξεστι χρήσασθαι , καὶ ὡς δεῖ ποιεῖσθαι καὶ ὡς μὴ , στάσιν δὲ οὐδεὶς πώποτε τετόλμηκεν εἰπεῖν ὡς βέλτιον εἰ συμβαίη , οὐδέ γε ὡς , εἰ συμβαίη , βέλτιον μένειν . 
ἀλλ’ ὑπὲρ μὲν πολέμων λέγουσιν ὡς οὐ χρὴ καταλύεσθαι , ὑπὲρ στάσεως δ’ οὐδεὶς πώποτε ἐκ τοῦ εὐθέος εἶπε τὸ μὴ δεῖν ὡς τάχιστα παύεσθαι · εἰκότως . 
πόλεμοι μὲν γὰρ ἤδη καὶ σωφροσύνης καὶ ἀνδρείας δόξαν ἤνεγκαν τοῖς ὑποστᾶσι καὶ μείζους ἐξ ἐλαττόνων ἐποίησαν καὶ τήν γ’ εἰς τὸν ὕστερον χρόνον ῥᾳστώνην παρεσκεύασαν . 
τὸ γὰρ τοῖς ὅπλοις κρατεῖν τῶν ἐχθρῶν ἥκιστα εὐκαταφρονήτους , οἶμαι , ποιεῖ , τοῦτο δὲ οὐ μικρὰ μερὶς εἰς τὸ τὴν αὑτῶν ἀσφαλῶς οἰκεῖν . 
ἡ δὲ στάσις πάντων τῶν αἰσχρῶν καὶ κακῶν ὡσπερεὶ κεφάλαιόν ἐστι , καὶ μὴ ὅτι τῶν ἄλλων εἶναι κρείττους , ἀλλ’ οὐδ’ αὐτοὺς ἑαυτοῖς ὁμοιοῦσθαι . 
μὴ γὰρ εἰ μηδὲν ἀνήκεστον νῦν γίγνεται , μηδὲ γὰρ γένοιτό ποτε ὦ Ζεῦ καὶ θεοὶ , ἀλλά τοι τῶν γε πονηρῶν καρπῶν οὐδὲ τὸ σπέρμα φασὶ δεῖν σώζειν . 
πιστεύειν δὴ χρὴ καὶ 
Ὅμηρον ἀληθῆ λέγειν , ὡς ἄρα ἔρις ἄρχεται μὲν ἐξ ὀλιγίστου , προέρχεται δὲ ἐπὶ μήκιστον . 
ἄνευ γὰρ τοῦ πᾶσαν αὐτῷ τὴν Ἰλιάδα εἰς τοῦτο αὐτὸ συγκεῖσθαι καὶ στάσεως εἶναι κατηγορίαν ἅπαν τὸ ποίημα , λέγει δή που καὶ διαρρήδην εἰς τὴν Ἔριν ταυτὶ τὰ ἔπη ἣ ὀλίγον μὲν πρῶτα κορύσσεται , αὐτὰρ ἔπειτα οὐρανῷ ἐστήριξε κάρη καὶ ἐπὶ χθονὶ βαίνει . 
ἐγὼ δ’ οὐρανοῦ μὲν ψαύειν ἔριν οὐκ ἔχω ὅπως συγχωρῶ · 
δειναὶ γὰρ αἱ Διὸς , οἶμαι , πύλαι κλεῖσαι πάροδον παντὶ νοσήματι · τοσοῦτον δ’ ἂν ἔχοιμι διισχυρίσασθαι ὅτι ἥκιστα δὴ τοῦτο τῶν ἀνθρωπείων περιγραπτοὺς ἔχει τοὺς ὅρους . 
ὅλως μὲν οὖν οὐδὲν , οἶμαι , χρὴ τοσοῦτον ἆθλον νομίζειν οὔθ’ ὑπὸ γῆς οὔτ’ ἐν φανερῷ κατακείμενον ὥστ’ ἀξιόχρεων εἶναι μανίας τοσαύτης · εἰ δ’ ἄρα δεῖ καὶ τοῦτ’ εἰπεῖν , ἐνθυμεῖσθ’ ὅτι τοῖς Λακεδαιμονίοις τότε καὶ τοῖς 
Ἀθηναίοις καὶ πρός γ’ ἔτι Θηβαίοις ἦν τι σχῆμα τῶν πρὸς ἀλλήλους πραγμάτων . 
προστασία γὰρ τῶν Ἑλλήνων καὶ τὸ δοκοῦν ἑαυτοῖς προστάξαι κυρίοις εἶναι καὶ παρ’ ἐκείνους ἰέναι τοὺς δεομένους , καὶ χρημάτων δὴ σύλλογοι καὶ πολλὰ τοιαῦτα ὑπῆρχεν ὥσπερ ἀφορμὴ τῆς φιλονεικίας . 
οὐ πάντη μὲν , οἶμαι , πράγματα αἱρετὰ—τίς δ’ ἂν φήσειεν εὖ φρονῶν ; 
—ὅμως δ’ εἶχέ τινα νοῦν ὡς εἰπεῖν ἡ νόσος . 
ὑμεῖς δὲ , ὦ ἄνδρες Ἴωνες , καὶ ὑμεῖς , ὦ ἄνδρες εἴτε αὐτόχθονες εἴτε Ἀρκάδες , χαίρετε ἀκούοντες , εἴ τις ἔροιθ’ ὑμᾶς ἀντὶ τοῦ στασιάζετε καὶ φιλονεικεῖτε καὶ ταράττεσθε καὶ τετύφωσθε , τί πρὸς θεῶν ἀποκρινεῖσθε ; 
ὑπὲρ ποίας ταῦτα ποιεῖν ἡγεμονίας , ἢ τίνων συμμάχων , ἢ ποίων λιμένων , ἢ τριήρων , ἢ φόρων , ἢ τόπων , ἢ τί τοσοῦτόν ἐστι τὸ νικῶν τοὺς λογισμούς ; 
οὐχ οἱ πρόγονοι μὲν ὑμῶν—καί μοι πρὸς Διὸς δοθήτω τι παρρησίας ἤδη · οὔκουν οἵ γε ἰατροὶ πάντα πρὸς ἡδονὴν ἰῶνται , ἀλλ’ ἀγαπητὸν , εἰ μὴ τὰ πλείω μετὰ ἀηδίας . 
φέρε δὴ καὶ τούτων βραχύ τι μνημονεύσωμεν , ἂν ἄρα ἀκούσαντες ὑφῆτε τοῦ φρονήματος ἀλλ’ ὁσονοῦν— ἐκεῖνοι τοίνυν ἠγάπων , εἴ τιν’ ἔχοιεν τὸν προεστῶτα ἑαυτῶν , καὶ διετέλουν ἐν τούτῳ τῷ σχήματι τοτὲ μὲν Ἀθηναίους εὐεργέτας νομίζοντες ἐλευθεροῦντας σφᾶς ἀπὸ τῶν βαρβάρων , πάλιν δὲ Λακεδαιμονίους ἀπ’ Ἀθηναίων , αὖθις δ’ αὖ Φιλίππῳ καὶ Ἀλεξάνδρῳ διδόντες αὑτοὺς ἀσμένως , οὕτω σφόδρα ἀσχόλως εἶχον πρὸς τὸ πρωτεύειν . 
ἀλλὰ μὴν τά γε νυνὶ πράγματα καὶ τὸν καθεστηκότα ἀγαθῇ τύχῃ θεσμὸν τίς οὕτω παῖς ἐστιν ἢ πρεσβύτης ἔξω τοῦ φρονεῖν , ὅστις οὐκ οἶδεν ὡς μία μὲν πόλις ἡ πρώτη καὶ μεγίστη πᾶσαν ὑφ’ αὑτῇ τὴν γῆν ἔχει , εἷς δ’ οἶκος ἅπαντα ἐξηγεῖται , ἡγεμόνες δ’ ἡμῖν ἐκ νόμου φοιτῶσι καθ’ ἕκαστον ἔτος , τούτοις δ’ ἅπαντα ἐπιτέτραπται καὶ μείζω καὶ ἐλάττω πράττειν , ὅπη ποτ’ ἂν αὐτοῖς δοκῇ βέλτιστον εἶναι ; 
τί οὖν μαθόντες εἰπέ μοι πράγματα ἡμῖν αὐτοῖς παρέχομεν καὶ ὀνειρώττομεν καὶ περὶ τῆς σκιᾶς μαχόμεθα καὶ παρὸν ἡμῖν τῆς ἡσυχίας ἀπολαύειν , ἣν οὗτοι καλῶς ποιοῦντες παρασκευάζουσι , τούτοις τε ἐνοχλοῦμεν οὐδὲν δεομένοις καὶ αὐτοὶ κακῶν ἐπισπάστων ἐπιθυμοῦμεν , ὥσπερ οὐκ ἔχοντες τοῖς ἀγαθοῖς ὅ τι χρησόμεθα ; 
τίς γὰρ οὐκ ἂν ἀμφιγνοήσειε τὸν τρόπον , ὃν νῦν τοῖς ἡγεμόσι προσφερόμεθα ; 
εὐνοϊκῶς μὲν γὰρ οἶμαι καὶ πιστῶς . 
τί δὲ οὔ ; 
τίνες μὲν οὖν μᾶλλον ἡμῶν ; 
ἀλλ’ ὁμιλοῦμέν γε αὐτοῖς οὐκ οἶδ’ ὅπως αὐθάδειαν τῇ κολακείᾳ κεραννύντες . 
ὁπόταν γὰρ πλείω μὲν ἕκαστοι θεραπεύειν αὐτοὺς ἀξιῶσιν ἢ ’κεῖνοι δέονται , χρόνον δὲ τάττωσιν ὅσον χρὴ μένειν παρ’ ἑαυτοῖς , ἀπειλοῦντες ὡς , εἰ μὴ πείθοιντο , οὐκ ἀνέξοιντο , πάντα δ’ ὑπισχνῶνται καὶ ἑκοῦσι καὶ ἄκουσιν ὑπηρετήσειν , χρῆσθαι δ’ αὐτοῖς μόνοις ἢ μάλιστά γε προστάττωσι , κυρίους δὲ μὴ δεῖν οἴωνται ποιεῖν ὅ τι γιγνώσκοιεν , τί τις εἶναι φῇ τὸ τοιοῦτον ἢ δυοῖν πραγμάτων ἀνομοίων κρᾶσιν , ἧς οὐκ ἄρξασθαι θαυμαστότερον ἢ μὴ βουλομένους παύσασθαι φανεροὺς γενέσθαι ; 
ἄρχουσι μὲν γὰρ τῶν τοιούτων οἱ φαυλότατοι δή που , καταπαύουσι δ’ οἱ βέλτιστοι . 
ὥστ’ ἐκείνοις μὲν προσέχειν ἐθέλειν διὰ τέλους , ἡμῖν δὲ μηδ’ ὅσον τὸ μέρος νέμειν , πῶς οὐχ ἅπασα ἂν εἴη συμφορά ; 
θαυμάζω δ’ ὅτι σεμνύνεσθε μὲν οὐχ ἥκιστα τοῖς ναοῖς καὶ τοῖς ἀγῶσιν , οὓς κοινοὺς νομίζετε , ὑπὲρ δὲ αὐτῶν τούτων διεστήκατε . 
καίτοι ὅταν οἷς ὡς κοινοῖς ἀγάλλεσθε , ὑπὲρ τούτων ἐρίζητε , ὑπὲρ τοῦ λοιπὸν ταὐτὰ φρονήσετε ; 
ἐγὼ μὲν γὰρ οἶμαι τούτῳ τό τε κοινὸν καὶ τὸ ἴδιον κεχωρίσθαι καὶ τὸν τῶν σοφῶν λόγον τοῦτο βούλεσθαι , ὡς ἄρα χρὴ κοινὰ πάντ’ εἶναι τοῖς μέλλουσιν ὡς κάλλιστα πράξειν . 
οὗ μὲν γὰρ χωρίς τι ἕκαστος κέκτηται , καὶ τὸ συμφέρον χωρὶς ἑκάστου . 
ἐκ δὲ τούτου στάσεις καὶ μάχαι καὶ διαφοραί . 
τὸ γὰρ οὐ σὸν τοῦτο , ἀλλ’ ἐμὸν , ἄρχει πάσης τῆς φιλονεικίας . 
οὗ δ’ ἅπαντες κοινὰ τὰ ὄντα ἡγοῦνται , κοινὴν περὶ αὐτῶν καὶ τὴν γνώμην ἔχουσιν . 
ὑμεῖς τοίνυν ὥσπερ ἐλέγχους ταύτας κατὰ τῆς στάσεως τὰς ἐπωνυμίας ποιούμενοι κοινὰ μὲν τὰ βουλευτήρια , κοινοὺς δὲ τοὺς νεὼς καὶ τοὺς ἀγῶνας , κοινὰ δὲ πάνθ’ ὡς εἰπεῖν τὰ μέγιστα προσειρήκατε . 
καίτοι πῶς οὐκ ἀνάγκη θάτερα ἁμαρτάνειν ; 
εἰ μὲν γὰρ ὀρθῶς ἐπὶ τούτοις φιλοτιμεῖσθε κοινοῖς οὖσι , πῶς οὐκ αἰσχύνεσθαι χρὴ διὰ ταῦτ’ ἐρίζοντας ; 
εἰ δ’ οὐδέν ἐστιν αὐτῶν σεμνὸν , πῶς εἰκὸς μέγ’ ἐπ’ αὐτοῖς φρονεῖν ; 
οἶμαι γὰρ εἰ μέχρι νῦν τοῦθ’ ὑμᾶς ἐλελήθει καί τις ἐξευρὼν παρέδειξεν ὡς προσήκει τι τούτων καὶ τοῖς ἄλλοις , καὶ οὐ τῶν ἐχόντων ἐστὶ μόνον , ἀλλὰ πάντων κοινὰ ὥσπερ χρήματα , καὶ οὐκ ἔνεστ’ ἀποκλεῖσαι τοὺς ἄλλους τῆς ἐπ’ αὐτοῖς φιλοτιμίας , εἰκότως ἂν ἅπαντας παύσασθαι τῆς διαφορᾶς . 
τὸ δ’ αὐτοὺς εἰδότας , αὐτοὺς ὀνομάζοντας , φιλοτιμουμένους τῇ προσρήσει τὰς τῆς ὁμονοίας ἀφορμὰς εἰς τὴν στάσιν ἐκτρέπειν , καὶ ταῖς τῶν ὀνομάτων εὐφημίαις εἰς δυσχέρειαν τῶν πραγμάτων καταχρῆσθαι , καὶ νοσεῖν ἐκ τούτων ἐξ ὧν εἰκὸς ἦν ἀπαλλάττεσθαι τίς οὐκ ἂν φαίη παραπλήσιον εἶναι ὥσπερ ἂν εἴ τινες ἐκ τῶν φαρμάκων τῶν πρὸς σωτηρίαν παρεσκευασμένων μὴ ὅτι βέλτιον ἀπαλλάττοιεν , ἀλλὰ καὶ διαφθείροιντο ; 
μηδαμῶς , ὦ χρηστοί . 
τῷ μὲν γὰρ αὔξειν ἐθέλειν τὰς αὑτῶν πατρίδας καὶ τὰ ὑπάρχοντα κοσμεῖν οὐδ’ ἂν εἷς νεμεσήσειεν , ὃ δὲ τούτῳ πρόσεστιν ἀηδίας ἀφελεῖν ἔγωγε συμβουλεύω . 
ἔσται δὲ τοῦτο εἴπω βούλεσθε πῶς ; 
ἀλλ’ ὅπως ἀκούσεσθε εὐμενῶς · 
ἐὰν , ὦ μακάριοι , τοῦ θαυμάζειν τοὺς λίθους ἀνῆτε μικρόν τι καὶ νομίσητε πλείονος ἀξίους ὑμᾶς αὐτοὺς τῶν οἰκοδομημάτων καὶ πιστεύσητε ἀληθὲς εἶναι τὸ πάλαι τοῦτο , ὡς ἄρα οὐ τείχη οὐδὲ ᾠδεῖα οὐδὲ στοαὶ οὐδὲ ὁ τῶν ἀψύχων κόσμος αἱ πόλεις εἶεν , ἀλλ’ ἄνδρες αὑτοῖς εἰδότες θαρρεῖν . 
τοῦτο δ’ ἐστὶν οὐ τὸ τῶν πλησίον εἰκῆ καταφρονεῖν οὐδὲ τὸ πάντ’ αὐτοὺς ἔχειν οἴεσθαι , πόθεν ; 
ἀλλὰ τὸ μικρὸν δὴ καὶ ἁπλοῦν τὸ εὖ φρονεῖν . 
οἱ γὰρ τοῦτ’ ἔχοντες ἐν ταῖς γνώμαις ἥκιστα μὲν εἰς τείχη καὶ λιμένας καταφεύγουσιν , ἥκιστα δὲ χρημάτων καὶ στοῶν καὶ πάσης ἐπακτοῦ φιλοτιμίας προσδέονται , ἴσασι δ’ ὅτι κἂν ὑπαίθριοι σκηνῶνται , οὐδέν εἰσι φαυλότεροι Βαβυλωνίων μεθυόντων εἴσω πυλῶν . 
πάντων δὲ κάλλιστον ὑπάρχει πρὸς εὐθυμίαν αὐτοῖς · οὐ γὰρ ἡγοῦνται προσθήκην αὑτοὺς εἶναι τῶν ὑπαρχόντων , ἀλλὰ πάνθ’ ὅσα ἂν κτήσωνται δεύτερα ἑαυτῶν εἶναι νομίζουσι . 
καὶ μὴν ἐκεῖνα μὲν τὰ καλλωπίσματα καὶ δαπάνης καὶ χρόνου καὶ τῆς παρὰ τῶν βαναύσων βοηθείας προσδεῖται , τοῦτο δ’ ἐν μέσῳ πᾶσι πρόκειται τοῖς δυνατοῖς ἰδεῖν καὶ οὐδὲν δεῖ πραγματείας , ἀλλ’ ἀπόχρη βουληθεῖσιν ἔχειν τἀγαθόν . 
δεῖ δὲ τοὺς ὀρθῶς βουλευομένους τῶν μὲν πολεμίων πάντως ἐθέλειν κρατεῖν , τῶν δ’ ἐπιτηδείων εἰδέναι ὅτε καιρὸς ἡττᾶσθαι . 
οὐ γὰρ ἅπασα νίκη καλὴ , οὐδ’ ἐκ θεῶν ἀνθρώποις παραγίγνεται . 
μεστὴ δὲ καὶ ἡ τραγωδία τῶν ταῦτα παραινούντων . 
ὁ μέν γέ τις αὐτῶν που λέγει φίλων γὰρ ἄρξεις μὴ κρατῶν ὅσον θέλεις , ὁ δ’ αὖ φησι κρατεῖς τοι τῶν φίλων ἡσσώμενος . 
Δημοσθένης δὲ ἐπιστέλλων Ἀθηναίοις περὶ τῆς ὁμονοίας τὴν μὲν ἐν τοῖς τοιούτοις ἧτταν καλὴν καὶ προσήκουσαν ἔφη νίκην παρὰ τοῖς εὖ φρονοῦσι κρίνεσθαι λέγων , ἣν γονέων υἱεῖς ἡττῶνται , ὃ καὶ πολῖται συγχωροῦσιν ἀλλήλοις . 
ἐὰν οὖν καὶ ὑμεῖς τούτοις τοῖς λογισμοῖς ἐθελήσητε χρήσασθαι καὶ πρῶτον μὲν αὐτοὶ γνώμης οὕτως ἔχητε ὥστ’ ἀντ’ ἐραστῶν ἀλλήλοις καταστῆναι , ἐνθυμηθέντες ὡς οὐδ’ ὅστις κάλλιστος ἑαυτοῦ πώποτ’ ἠράσθη , ἀλλ’ ἑτέρου του , ἔπειτα δὲ καὶ τοῖς προεστηκόσι καὶ πολιτευομένοις παρ’ ἑκάστοις ὑμῶν παραστῇ τὸ ἐπ’ ἀδείας ταῦθ’ ὑμᾶς κατεπᾴδειν , καὶ τὸν αὐτὸν τρόπον ὅνπερ νῦν τὰ πρὸς τὴν φιλονεικίαν ἐξάγοντα πάνθ’ εὑρίσκουσι καὶ λέγειν καὶ πράττειν , οὕτω τοῦ λοιποῦ περὶ τῆς φιλίας καὶ τῆς ὁμονοίας τῆς πρὸς ἀλλήλους ὑμῶν φιλοτεχνεῖν , ἴσως ἂν ὥσπερ ἄλλο τι πρᾶγμα τῆς προσηκούσης μελέτης τυγχάνον καὶ τοῦθ’ ὑμῖν ἀκριβωθείη τε καὶ συμμείνειεν ὡς εἰπεῖν ἐν τῷ τῆς εὐχῆς ῥήματι . 
νῦν δ’ οὕτως ἀλογίστως διακείμεθα ὥστε ὑφ’ ὧν μὲν οὐδ’ ὁτιοῦν χρηστὸν πείσεσθαι προσδοκῶμεν , ὑπὲρ τούτων ἐρίζομεν καὶ μαχόμεθα , ὧν δ’ ἐξῆν ἡμῖν ἐπιεικείᾳ χρωμένοις ἀπολαύειν παρ’ οὐδὲν ποιούμεθα , καὶ ταῦθ’ , ὥς γ’ ἐγὼ μέμνημαι , καὶ τοῦ κρατίστου τῶν βασιλέων καὶ πάντας παιδείᾳ παρελθόντος αὐτοῦ διαρρήδην περὶ τούτων ἐπιστείλαντος τὸ κατ’ ἀρχὰς εὐθὺς καὶ ὑποσχομένου τούτους βελτίστους καὶ ἀρίστους κρινεῖν , οἵτινες ἂν τῆς ὁμονοίας ἄρχωσιν ἑκόντες εἶναι . 
νῦν δ’ ὅταν μὲν σεισμὸς ἤ τις κίνδυνος καταλαμβάνῃ , γνωρίζομεν ἀλλήλους καὶ συνευχόμεθα καὶ διὰ τοὺς ἑτέρους ἅτεροί φασι σώζεσθαι , ὥστε πολλὴν ἄξιον εἶναι τοῖς κινδύνοις χάριν εἰδέναι , ἐπειδὰν δὲ ἐφ’ ἡμῶν αὐτῶν γενώμεθα καὶ τοῦ πράττειν ἃ βουλόμεθα , αὐτοὶ καθιστάμεθα ἡμῖν αὐτοῖς ἀντὶ τῶν σεισμῶν , καὶ οὔτε ἡσυχίαν ἄγειν οὔτε κοινόν τι φρονῆσαι δυνάμεθα , ὥσπερ δὲ ἐν τρυτάνῃ φορτίων ἐξαιρεθέντων ἄνω καὶ κάτω κινούμεθα τὴν διὰ κενῆς , οὕτως ἔοικέ τι καὶ τρυφῆς ἐνεῖναι τῷ πράγματι . 
οὐ παύσεσθε , ὦ θαυμάσιοι , καὶ γνώσεσθε ὅτι ταῦτα μὲν οἷς προσκείμεθα εἰ καὶ πολλοῦ τινος ἄξια , ἀλλ’ οὖν θνητὰ καὶ τῆς δευτέρας μερίδος , γνώμη δὲ ἀγαθὴ πάντων οἰκειότατον τοῖς κρείττοσιν , ἧς οὐκ ἐλάχιστον μέρος τὸ πρὸς φιλίαν ἐπιτηδείως ἔχειν ; 
μὴ γὰρ οἴεσθε ἐν μὲν ταῖς πολιορκίαις τὸ διεσπάσθαι ταῖς φυλακαῖς ἁπάντων ἀλυσιτελέστατον εἶναι , ἐν δὲ ταῖς πολιτείαις καὶ ταῖς πρὸς ἀλλήλους ὁμιλίαις τὰ πολλὰ μέρη λυσιτελεῖν , ἀλλὰ τὴν ἁρμονίαν εἴπερ που κἀνταῦθα κρατεῖν . 
οὗτος ὁ τῶν πόλεων κόσμος ἀληθινὸς , τοῦτο μέγιστον φυλακτήριον , τοῦτο σχῆμα κάλλιστον . 
ταῦτ’ ἐστὶν ἄνω βλεπόντων , οὐκ εἰς ὀρύγματα καὶ πέτρας , ταῦθ’ ὡς ἀληθῶς ἑορακότων τὴν φύσιν , οὐ τὴν τῶν λίθων οὐδὲ τῶν ξύλων , ἀλλ’ ὑφ’ ᾗ πάντα ἄγεται , ταῦτα ὃ τῆς θείας πολιτείας μέρος ἡμῖν ἐπιβάλλει μετειληφότων , ἐπεὶ καὶ τὸν πάντα οὐρανὸν καὶ κόσμον , ὃς τὸ κάλλιστον ἁπάντων σχῆμα καὶ πρόσρημα εἴληφε , μία δή που γνώμη καὶ φιλίας δύναμις διοικεῖ · 
καὶ μετὰ ταύτης ἥλιός τε πορεύεται τὴν αὑτοῦ χώραν φυλάττων δῑ αἰῶνος καὶ σελήνης φάσματα καὶ ἀστέρων φορὰ χωρεῖ καὶ ὡρῶν περίοδοι καὶ τάξεις ἑκάστων πρὸς ἄλληλα καὶ ἀποστάσεις τε αἱ καθήκουσαι καὶ πάλιν ἁρμονίαι φυλάττονται , νικώσης τῆς ὁμολογίας , διαφορᾶς δὲ οὐδεμιᾶς ἐνούσης οὐδὲ ἐγγιγνομένης , ἀλλὰ τῷ θεσμῷ πάντων συγκεχωρηκότων καὶ μιᾷ γνώμῃ περὶ παντὸς τοῦ προσήκοντος χρωμένων . 
ὥστ’ εἰ τὸ μιμεῖσθαι τοὺς κρείττους εὖ φρονούντων ἐστὶν , εὖ φρονούντων ἂν εἴη καὶ τὸ ὡς οἷόν τε μάλιστα ἕν τι τοὺς σύμπαντας αὐτοὺς ἡγεῖσθαι . 
ὑπάρχει δ’ ὑμῖν καὶ τῶν ἀνθρωπείων παράδειγμα ἐν ὀφθαλμοῖς τὸ μέγιστον , οἱ πάντα ἄριστοι βασιλεῖς , οἷς πολλῶν καὶ μεγάλων ὑπαρχόντων κάλλιστον εἶναι δοκεῖ ἡ πρὸς ἀλλήλους ὁμόνοια καὶ σπουδή . 
ἐκεῖνοι μέντοι πασῶν πόλεων ἄρχοντες καὶ μειζόνων καὶ ἐλαττόνων ἁπάσαις κεκοίνωνται . 
καίτοι πῶς οὐκ ἄτοπον μακαρίζειν μὲν αὑτοὺς ὑπὸ τοιούτων ἀρχομένους , τούτους δ’ εἰς ὅσον ἔξεστι μὴ ἐθέλειν μιμεῖσθαι ; 
καὶ μὴν βασιλεῖς μὲν ἄριστ’ ἂν ἄγοιεν τὰ τῶν ἀνθρώπων πράγματα τοῖς τῶν ὅλων κυρίοις ὁμοιοῦντες ἑαυτοὺς τοῖς θεοῖς , πόλεις δ’ ἄριστ’ ἂν ἄγοιντο ἐγγυτάτω τῆς τῶν ἀρχόντων γνώμης ἰοῦσαι . 
ἡμῖν δ’ ὅσῳ καὶ διαφερόντως τῶν ἄλλων ὑπάρχει τιμᾶσθαι καὶ ὑπὸ τῶν βασιλέων καὶ ὑπὸ τῶν κατ’ ἐνιαυτὸν ἐπισκόπων ἀφικνουμένων—ὅθεν γὰρ ἠρξάμην ἐνταῦθα καὶ λήξω— πῶς οὐ καὶ τὴν πρόνοιαν εἰκὸς εἶναι πλείω τοῦ μή τι φαίνεσθαι ποιοῦντας ὃ μὴ τούτοις ἂν δόξειεν οὐ καλῶς ἔχειν ; 
μηδαμῶς . 
ἀλλὰ καὶ τῶν θεῶν ἕνεκ’ αὐτῶν καὶ τῶν θείων βασιλέων καὶ πάντων τῶν ὄντων καλῶν καὶ νενομισμένων βουληθῶμεν καταστῆναι καὶ μίαν ταύτην εἰ οἷόν τ’ εἰπεῖν φιλονεικίαν φιλονεικῆσαι πρὸς ἀλλήλους οἵτινες ἄρξουσι πρῶτοι τῆς ὁμονοίας καὶ οἵτινες πλείω καὶ σαφέστερα τῆς εἰς τοὺς ἑτέρους ἀρετῆς ἔργα ἀποδείξονται . 
ἐγὼ μὲν οὖν καὶ βούλομαι ταῦτα καὶ προσδοκῶ , καὶ τοὺς λόγους τούτους εἰρῆσθαί μοι δεξαίμην ἂν μᾶλλον ἢ τὰ πλεῖστα καὶ μέγιστα τῶν οἰκοδομημάτων ἀνεστακὼς ὑμῖν εἶναι , πλὴν ἱερῶν λέγω . 
ὑμεῖς δὲ ἂν μὲν πείθησθε , ἔργῳ δῆλον ποιήσετε ὅτι ὑμῖν οὐδὲν ἡμάρτηται , τοῖς δὲ ἀποκνήσασι μέχρι τούτου μνησθῆναι περὶ τούτων πρὸς ὑμᾶς · ἂν δὲ ἑτέρως , ὃ μὴ γένοιτο , σχῆτε , καλὴν αὐτοῖς τὴν ἀπολογίαν ποιήσετε . 
δόξουσι γὰρ ὀρθῶς σεσιωπηκέναι , συνειδότες ὡς ὑμῶν μὲν οὐδένα βελτίω ποιήσειν ἔμελλον , αὐτοὶ δ’ ἅπασιν ὑμῖν προσκρούσειν . 
ὥστ’ ἀμφότεροι φιλοτιμηθῶμεν , κἀμοί τε πρὸς ὑμᾶς εἰρήσθω μετὰ πάσης εὐνοίας ἅμα καὶ ἀνδρείας τὰ βέλτιστα , ὑμεῖς τε ὅτι οὐ μάτην ταῦτ’ ἐστὶ λέγειν πρὸς ὑμᾶς , ἀλλ’ ἴστε χρῆσθαι τοῖς τὰ βέλτιστα συμβουλεύουσι , τοῦτ’ ἐπιδείξατε . 
Ῥοδιακός [σπ.] ἄνδρες οἱ περιλειπόμενοι Ῥοδίων , τῶν μὲν συμβεβηκότων οὔτε ἐπιλαθέσθαι ῥᾴδιον οὔτε μεμνημένους μετρίως φέρειν . 
μὴ γὰρ ὅτι ὑμῖν , οἵ ποτε εὔχεσθε Ῥόδον οἰκεῖν , ἀλλὰ καὶ τοῖς ὅλως τελοῦσιν εἰς Ἕλληνας , τίς ἂν μείζων συμφορὰ τῆς παρούσης γένοιτο , τοῦ κόσμου τοῦ κοινοῦ γένους ἀπολωλότος ; 
μάλιστα δ’ ἄν τις στενάξειεν ἐνθυμηθεὶς ὅτι πρόσθεν μὲν τοῦτο μέγιστον εἰπεῖν ἦν περὶ τῆς πόλεως διαλεγόμενον , ὅτι παρὰ μὲν τοῖς ἄλλοις λόγους ἐστὶν ἀκοῦσαι καὶ τροπαίου τι λοιπὸν ἰδεῖν καὶ μνῆμα καὶ κρήνην , καὶ δείκνυσιν ὁ περιάγων ἐν ἀμυδροῖς τοῖς γνωρίσμασιν , οὑτοσὶ μὲν Σεμέλης θάλαμος , οὑτοσὶ δὲ 
Ἁρμονίας , ἢ Λήδας , ἤ τι τῶν τοιούτων , παρ’ ὑμῖν δὲ μόνοις γενόμενον ἦν ἰδεῖν ἀκριβῶς , οὐκ ἀκοῦσαι τὴν πόλιν ἥτις ἦν . 
ὥσπερ γὰρ ἀρτίως ἀπειργασμένης ἅπαντα ἐφαίνετο , ὥστ’ εἶναι τὸ πρᾶγμα μὴ θρήνῳ προσεοικὸς , ἀλλ’ ἔκπληξιν καὶ ζῆλον ἅπασιν ἔχον τοῖς ὁρῶσιν . 
εἰσπλέοντι μὲν εὐθὺς λιμένες τοσοῦτοι καὶ τηλικοῦτοι , προβλῆσι λίθοις εἰς τὸ πέλαγος ἐξανεστηκότες , οἱ μὲν τοὺς ἀπ’ 
Ἰωνίας , οἱ δὲ τοὺς ἀπὸ Καρίας δεχόμενοι , οἱ δὲ τοὺς ἀπ’ 
Αἰγύπτου καὶ Κύπρου καὶ Φοινίκης , ὥσπερ ἄλλος ἄλλῃ πόλει πεποιημένος εἰς ὑποδοχήν . 
ἐπικείμενα δὲ τοῖς λιμέσι τὰ νεώρια ὅσα καὶ οἷα ἦν , ὅτε τῆς θαλάττης ἐκρατεῖτε , καὶ οὐδὲν ἐλάττω παρὰ τὸν χρόνον , οὐδ’ εἰκάζειν ἀναγκάζοντα ὅπου ποτ’ ἦν ἄρα , ἀλλ’ αὐτὰ ὁρώμενα ἐκπλήττοντα . 
ὧν καὶ τὰς στέγας εἴ τις ἄνωθεν κατεθεάσατο , εἴκασεν ἂν πεδίῳ κρεμαστῷ τινι . 
τριήρεις δ’ ἐπὶ τούτοις ὑπῆρχεν ἰδεῖν δικρότους καὶ τρικρότους καὶ εἰς ἑπτὰ καὶ εἰς ἐννέα στοίχους , τὰς μὲν πλοΐμους , τὰς δ’ ἀποκειμένας ὥσπερ ἐν ταμιείῳ . 
ὧν εἴ τις ἐβούλετο πλεῖν ἡντινοῦν καθελκύσας , ἐξῆν . 
ἑτέρων δ’ ἐμβόλους χαλκοστόμους , τοὺς μὲν περὶ τοὺς λιμένας , τοὺς δὲ ἐν τοῖς ἄνω τόποις τῆς πόλεως μεμερισμένους σὺν πολλοῖς καὶ λαμπροῖς τοῖς λαφύροις , τοὺς μὲν ἀπὸ τοῦ Τυρρηνῶν λῃστικοῦ , τοὺς δ’ ἀπὸ τῶν ἔργων τῶν σὺν Ἀλεξάνδρῳ , τοὺς δ’ εἴ ποθεν αὐτῶν ἕκαστος εἰσῆκτο εἰς τὴν πόλιν . 
τεμένη δὲ θεῶν καὶ ἱερὰ καὶ ἀγάλματα τοσαῦτα μὲν τὸ πλῆθος , τηλικαῦτα δὲ τὸ μέγεθος , τοιαῦτα δὲ τὸ κάλλος , ὥστ’ ἄξια εἶναι τῶν ἄλλων ἔργων χαριστήρια , καὶ ὡς μὴ εἶναι διακρῖναι τί τις αὐτῶν μᾶλλον θαυμάσειεν · ὧν γε καὶ ἓν τὸ τυχὸν ἱκανὴν ἑτέρᾳ πόλει φιλοτιμίαν εἶχεν . 
ἐπὶ δὲ τούτοις εἰκόνας μὲν χαλκᾶς πρὸς ἁπάσας τὰς ἐν τῇ λοιπῇ Ἑλλάδι , γραφὰς δὲ τέχνης πάσης ἄλλας ἀλλαχοῦ τῆς πόλεως ἀνακειμένας , καὶ κόσμους τοὺς μὲν μόνους ὄντας ἐνταῦθα , τοὺς δὲ καλλίστους · καὶ τὴν μὲν ἀκρόπολιν πεδίων καὶ ἀλσῶν μεστὴν , τῆς δ’ ἄλλης πόλεως οὐδὲν ἕτερον ἑτέρου ὑπερέχον , ἀλλὰ διαρκῆ καὶ ἴσην τὴν κατασκευὴν οὖσαν , ὡς γένοιτ’ ἂν οὐ πόλεως , ἀλλὰ μιᾶς οἰκίας . 
ἀγυιὰς δὲ ἐξ ἀρχῆς εἰς τέλος διηνεκεῖς , ἥκιστα ἀξίας καλεῖσθαι στενωπούς · λαμπρὰν δὲ λαμπρῶς ἀποτεταμένην πανταχῆ τὴν πόλιν . 
τὸ δὲ ἐπὶ πᾶσι καὶ πρὸ πάντων θαῦμα καὶ ὀφθαλμοῖς κόρον οὐκ ἔχον , τὸν τῶν τειχῶν κύκλον καὶ τῶν ἐγκαταμεμιγμένων πύργων τὸ ὕψος καὶ κάλλος , ἀντὶ λαμπτήρων τοῖς προσπλέουσιν ὂν , ὥστ’ εἶναι μόνον τοῖς εἰς Ῥόδον καταίρουσι καὶ προσορῶσι μείζοσιν εὐθὺς τὴν γνώμην γίγνεσθαι . 
τὸ δὲ πάντων κάλλιστον οὐκ ἀπηρτημένον τὸν κύκλον τοῦτον τῆς ἄλλης πόλεως οὐδὲ κενὸν οὐδὲν ἐν μέσῳ ποιοῦντα , ἀλλὰ προσεχῆ τῇ πόλει , ὥσπερ στέφανον κεφαλῇ περιθέοντα . 
μόνην δὲ ἦν εἰπεῖν τὴν Ῥόδον καὶ κατ’ οἰκίαν καὶ κοινῇ τετειχίσθαι . 
ἐώκει γὰρ αὐλῆς ἕρκει τὰ τείχη καὶ τοσοῦτον ἠδύνατο παρὰ τὴν εἴσω πόλιν , ὅσον ὁρίζειν αὐτὴν , ἐπεὶ τῇ γε ἀξίᾳ πάντ’ ἦν ἴσα . 
ὡς δ’ εἰπεῖν , ἓν ἀπῆν τῶν ἀρχαίων , τὸ ναυμαχεῖν · ἡ δ’ ἄλλη πᾶσα πόλις καθαρὰ καθαρῶς ἐσώζετο · καὶ μόνον εἶπες ἂν αὐτὴν παρακεχωρηκέναι τῆς ἡγεμονίας , νοῦν ἔχουσαν , αὐτὴν δ’ εἶναι τὴν ποτὲ οὐκ ὄνομα ἄλλως , ἀλλ’ αὐτὴν ἥπερ ἦν . 
νῦν δὲ οἴχεται μὲν κάλλη λιμένων , πέπτωκε δὲ στεφάνων ὁ κάλλιστος , ἱερὰ δὲ ἀγαλμάτων ἔρημα καὶ βωμοὶ θυσιῶν , κενοὶ δὲ δρόμοι καὶ θέατρα ἀνδρῶν · οἱ δὲ νεώσοικοι ποῦ γῆς ἢ θαλάττης ἐγένοντο οὐδ’ ἂν εἷς εἰκάσειε τῶν οὐκ εἰδότων πρόσθεν · ὁ δ’ εἰκόνων ἀμφοτέρων ἀμύθητος ἀριθμὸς ὁμοῦ ταῖς πέτραις καὶ τοῖς λειψάνοις τῶν διαφθαρέντων σωμάτων ἀναπέφυρται καὶ διέσπαρται · οἴχεται δ’ ἐλέφας καὶ χρυσὸς τῆς τέχνης δεύτερος · οἱ δ’ ἀνέχοντες τὰ λάφυρα ἑκασταχοῦ τοῖχοι τῷ κόσμῳ συναπολώλασιν · 
ὅσα δ’ ἦν ξίφη καὶ δόρατα τῶν λαφύρων , ταῦτα ἀπὸ μὲν τῶν πολεμίων δεῦρο ἐκομίσθη , ἐν δὲ τοῖς κακοῖς ἐνταῦθα προσλελύμανται τοὺς παραπίπτοντας , ὡς ἂν μάλιστα λάβοι συμφορᾶς περιουσίαν . 
ἡ πόλις δὲ ἐν σκοπέλου μοίρᾳ λέλειπται , παρὰ τοσοῦτον οὐκ ἰσόπεδος , ὅσον οἱ τὴν μνήμην τοῦ πάθους ἀνακινοῦντες ἀνίσχουσι λίθοι . 
τοσοῦτον δ’ ὑπερβέβληκεν ἡ ταύτης συμφορὰ πάνθ’ ὅσα 
Ἑλληνικὰ ἀκοῇ παρειλήφαμεν , ὥσθ’ ὧν μὲν ἀρτίως ἐμεμνήμην , αὐτά γε δή που ταῦτα , βασίλεια δυναστῶν καὶ θάλαμοί τινες δείκνυνται , καί τινα καὶ τῶν πόλεων ἔτι λείπεται μέρη , καὶ φαίης ἂν ἐλάττους ἐκ μειζόνων αὐτὰς γεγονέναι · ἐνταυθοῖ δὲ οὐδ’ ὅσον τὸν περιάξοντα ἐνοικῆσαι λείπεται . 
κἀκεῖ μὲν ἂν μνῆμα καὶ τρόπαιον ἴδοις , ἐνταυθοῖ δὲ οὐδὲ τάφος μεμένηκεν ἀθῶος τῆς ἐπηρείας , ἀλλὰ καὶ ἔξω καὶ ἔνδον ὁμοίως πέπραγεν ἡ πόλις , καὶ γέγονεν ἀντὶ μνήματος αὐτὴ τοῖς πολίταις . 
ἀντὶ δὲ τοῦ προσπλέοντας καὶ πελαγίους καθορᾶν τὴν πόλιν ἐπιβάντας δεῖ ζητεῖν τί ἕκαστον ἦν , ὄρος ἄωρον βλέποντας ἀντὶ πόλεως · τοσοῦτον τὸ παραλλάττον αὐτῇ παρ’ αὑτὴν καὶ τὰ τῶν ἄλλων ἀτυχήματα συμβέβηκεν . 
ὥστε συγγνώμη πᾶν καὶ λέγουσι καὶ ποιοῦσιν ὑμῖν . 
ἀλλὰ καὶ τούτων οὕτως ἐχόντων φέρειν χρὴ , τὸν παλαιὸν λόγον · ὀρθῶς ἔχειν νομίσαντας , ὅτι τὰ μὲν γεγονότα οὐκέτ’ ἂν ἄλλως ἔχοι , οὐδ’ εἰ πάντα μὲν αἰτιώμενοι καὶ κακίζοντες τὴν τύχην λέγοιτε , πάντα δὲ ὑμᾶς αὐτοὺς τρόπον ἀθυμίᾳ διαφθείροιτε · τὸ δὲ ταῦτα εἰς ὅσον ἐστὶ καλῶς ἐνεγκεῖν κέρδος οὐ μικρὸν ὡς ἐν τοιούτοις . 
ἐστὲ δὲ οὐκ ἀτυχημάτων ἐνδεεῖς , ὥστε προστιθέναι τούτοις , ἀλλ’ ἀφαιροῦντες μᾶλλον τῶν συμβεβηκότων καὶ τῆς ἐγχωρούσης ἀεὶ ποριζόμενοι ῥᾳστώνης ἀφορμὰς εὖ φρονοῖτ’ ἂν καὶ ποιοῖτε ἃ δεῖ . 
εἰδέναι τε χρὴ Ῥοδίους ὄντας ἔτι ὁπόσοι ποτὲ καὶ λέλειφθε , καὶ τοῦτο τὸ σεμνὸν καὶ τίμιον εἰς Ἕλληνας καὶ βαρβάρους ὄνομα προσαφῃρημένην ὑμᾶς τὴν τύχην , οὗ δεῖ φρονοῦντας ἄξια φαίνεσθαι . 
καιρὸς δὲ νῦν εἴπερ ποτὲ , ὦ ἄνδρες Ῥόδιοι , σῶσαι μὲν ὑμᾶς αὐτοὺς ἐκ τῶν περιεστηκότων , βοηθῆσαι δὲ τῷ γένει τῆς νήσου , στῆναι δὲ πρὸς τὴν τύχην λαμπρῶς , ἐνθυμηθέντας ὑμῶν τὸν τοῦ πολίτου κυβερνήτου λόγον , ὃς ἔφη χειμαζομένης αὐτῷ τῆς νεὼς καὶ καταδύσεσθαι προσδοκῶν τοῦτο δὴ τὸ θρυλούμενον , ἀλλ’ ὦ Ποτειδὰν , ἴσθι ὅτι ὀρθὰν τὰν ναῦν καταδύσω · ὡς οὐδὲν ἂν πράξας ἀγεννὲς οὐδὲ ταπεινὸν οὐδὲν τοῖς παροῦσιν , ἀλλὰ πάντα ἂν τὰ αὑτοῦ πληρώσας πρότερον ἢ κακῶς ἀπολούμενος · 
ὡς τοῦ μὲν ἀπολέσθαι καὶ καταδῦναι τὴν ναῦν τὴν τύχην κυρίαν οὖσαν ἀεὶ , τοῦ δὲ ἃ χρὴ πρᾶξαι πρὸ τούτου οὐκέτ’ ἐν ἄλλῳ τὴν ἀπαίτησιν , ἀλλ’ αὐτὸν αὑτῷ τινα τοῦτο ὀφείλοντα , καὶ οὗ μόνου κύριός ἐστιν , οὐχὶ δέον προλιπεῖν ἔτι ζῶντα . 
ὑμεῖς τοίνυν μὴ πεπτωκυῖαν τὴν πόλιν ἔτι μᾶλλον ἐπικαταβάλητε , ταπεινότητα τῷ καιρῷ προσθέντες , ἀλλ’ ἐπειδήπερ προκατέδυ πληγεῖσα , ὑμεῖς οἱ λοιποὶ μένετε ἐν ὑμῶν αὐτῶν . 
καὶ γὰρ αἰσχρὸν καὶ οἴκοθεν ἔστ’ ἔχον τὸ ἔγκλημα , ἑνὸς ἀνδρὸς ἀγεννεστέραν φανῆναι τὴν πόλιν ὑμᾶς τουτουσὶ καὶ μὴ δεῖξαι τοῦθ’ ὅτι καὶ δυστυχοῦντες ἴστε ὑμᾶς αὐτούς . 
οὕτω καὶ παρ’ ἀξίαν ταῦτα πεπονθέναι δόξετε . 
καλὸν γὰρ οἶμαι κἀν τοῖς ὅπλοις νικᾶν , καὶ ναυμαχοῦντας τρόπαια ἱστάναι ἔχει φιλοτιμίαν καὶ τῆς ἐπὶ τοῖς τοιούτοις σπουδῆς οὐκ ἄξιον τοὺς ἀγαθοὺς ἄνδρας ἐξίστασθαι , ὧν καὶ οἱ ὑμέτεροί ποτε ὄντες πρόγονοι μεγάλην εἰκότως καὶ θαυμαστὴν δικαίως δόξαν ἐκτήσαντο . 
ἐπεὶ δὲ πᾶσαί τε ὑποθέσεις τῶν τοιούτων ἀγώνων ἐξήκουσι καὶ τὰ τῶν νῦν καιρῶν ἕτερον ἀγῶνα ἀπαιτεῖ παρ’ ὑμῶν , τοῦτον ὑποστῆναι δεῖ . 
καὶ πολὺ τοῦθ’ ὑμῖν ἐνδοξότερον καὶ κάλλιον ἐκείνων τῶν ἀγώνων , ἀντιτάξασθαι τῇ τύχῃ καὶ ταύτης στῆσαι τρόπαιον , εἰ καὶ σφόδρα ὑμῖν ἐνήλατο τὴν πρώτην . 
τῆς μὲν γὰρ ἐκεῖ νίκης οὐδεὶς τηλικοῦτός ἐστιν ὅστις ἐστὶ κύριος διὰ τέλους , ἀλλ’ ὁ δαίμων τὸ πλεῖστον ἔχει μέρος , τῆς δὲ ἐνταῦθα ἡ γνώμη κυρία . 
ταύτην οὖν δείξατε ἔχοντες οἵαν χρὴ καὶ μὴ πάντ’ ἐλάττους τῆς τύχης γένησθε , ἀλλ’ ἀγωνίσασθε πρὸς αὐτὴν νῦν , ἐπειδήπερ ἔμπροσθεν οὐκ ἐξῆν . 
εἰ μὲν γὰρ ἔχομεν ἀξίως ἀποδύρασθαι , κἂν ἁπάσας τὰς ὑπολοίπους τοῦ βίου νύκτας καὶ ἡμέρας συνάψωμεν , τοῦτο ποιῶμεν . 
ἄξιον γὰρ Ἑλλάδι ἀνακαλέσαι γε οὐκ εἰς τρὶς μόνον , ἀλλὰ καὶ μυριάκις Ῥόδον οὕτω πεπραγυῖαν . 
νῦν δὲ τίς οὕτως ἢ λόγος ἐστὶν ἰσχυρὸς ἢ σοφιστὴς ἄκρος ἢ διαρκὴς ὅστις ἂν ἀξίως καταθρηνήσειε τὰ παρόντα , μὴ πολλοστὸν μέρος ὧν οἴεται λέγειν παραλιπὼν , ἀλλ’ ἑξῆς ἅπαντα ; 
τοῦτο γάρ ἐστι καὶ τὸ πάντων ἀτοπώτατον , ὅτι ὀδυρόμενοι τὰ συμβεβηκότα καὶ διεξιόντες ὡς ἀνυπέρβλητα τὰ πλεῖστα αὐτῶν παραλείπομεν καὶ οἰόμεθα λέγειν οὐ λέγοντες . 
τίς γὰρ ἂν ἢ τὰς συμφορὰς εἴποι πρὸς ἀξίαν τὰς καινὰς ταύτας καὶ ἀτόπους καὶ πέρα πάσης κακῶν φορᾶς γεγονυίας , ἢ τὴν ἀκμὴν αὐτὴν τοῦ περιστάντος ὑμᾶς πράγματος ; 
τίς δ’ ἂν ἔτι σωφρονοίη τῆς σχετλίας ἐκείνης μεσημβρίας μνησθεὶς , ἐν ᾗ τὸ κακὸν πρῶτον ἤρχετο καὶ κατῄει , ἡνίκα εἱστήκει μὲν ἡ θάλαττα καραδοκοῦσα τὸ μέλλον , ὥσπερ ἄλλον τινὰ χειμῶνα μέγαν καὶ ἀνήκεστον προσδεχομένη , σιγὴν δ’ εἶχεν ἅπας ὁ ἀὴρ , ὥσπερ προσδοκῶν τὸ ἐσόμενον , καὶ ὄρνιθες καὶ πάντα ἡσύχαζον ἐπὶ τῷ μέλλοντι , ὑπέκειτο δὲ ἄρα ἡ πόλις τοιούτῳ παθήματι καὶ ἐπὶ ταύτην πᾶς ὁ σεισμὸς ἠρτύετο · ὁ δὲ ἥλιος τελευταῖα δὴ τότε ἐπέλαμπε τὴν ἑαυτοῦ πόλιν , καὶ παρῆν ἐξαίφνης πάντα ὁμοῦ τὰ δεινά . 
ὑπανεχώρει μὲν ἡ θάλαττα καὶ πᾶν ἐψιλοῦτο τῶν λιμένων τὸ ἐντὸς , ἀνερριπτοῦντο δὲ οἰκίαι καὶ μνήματα ἀνερρήγνυντο , πύργοι δὲ πύργοις ἐνέπιπτον καὶ νεώσοικοι τριήρεσι καὶ νεὼ| βωμοῖς καὶ ἀναθήματα ἀγάλμασι καὶ ἄνδρες ἀνδράσι , καὶ πύργοι λιμέσι , καὶ πάντα ἀλλήλοις . 
ἐν ὅσῳ δὲ ἀνὴρ ἄγκυραν εἰς ἀπόπλουν ἀνήρτητο , μεταστραφεὶς οὐκέτ’ εἶχεν ἰδεῖν τὴν πόλιν , ἀλλ’ ἐγίγνετο πάντα ὁμοῦ , οἱ λιμένες ἐπὶ ξηροῦ , ἡ πόλις ἐν κόνει , δρόμοι κατ’ οἰκίας ἐκ στενωπῶν , εἰς στενωποὺς ἐξ οἰκιῶν , θάνατοι κατ’ οἰκίας , ἐν ἱεροῖς , ἐν θύραις , ἐν πύλαις . 
ἔξω μὲν τὰ μνήματα ἀνερρίπτει τοὺς κειμένους , ἔνδον δὲ ἐκρύπτοντο οἱ τελευτήσαντες · τῶν δ’ ὥσπερ τὰ εὐκταῖα ἀναθήματα χεῖρες ἐπ’ ἄκρων τοίχων , τῶν δὲ πόδες , τῶν δ’ ἄλλο τι λείψανον ἑωρᾶτο · καὶ οὐδὲ ταῦθ’ ἕκαστα ἐνῆν εἰκάσαι τίνων λείπεται . 
καὶ οἱ μὲν τὰς ἑαυτῶν φεύγοντες οἰκίας ἐν ταῖς ἑτέρων ἀπώλλυντο , οἱ δ’ ἐν ταῖς ἑαυτῶν ὑπ’ ἐκπλήξεως μένοντες , οἱ δὲ ἐκθέοντες ἐγκαταλαμβανόμενοι , οἱ δὲ ἀπολειφθέντες ἡμιθνῆτες , οὐκ ἔχοντες ἐξαναδῦναι οὐδὲ αὑτοὺς ῥύσασθαι , κακῶν ἐπιθήκην τὸν λιμὸν προσελάμβανον , καὶ τοσοῦτον κερδαίνοντες , ὅσον γνῶναι τὴν πατρίδα οὐκ οὖσαν , ἐπαπώλλυντο . 
τῶν δὲ διέκρινε τὰ σώματα ἡ τύχη , καὶ τὰ μὲν ἡμίσεα εἴσω θυρῶν ἀπείληπτο , τὰ δ’ ἡμίτομα ἔξω προὔκειτο . 
καὶ τούτοις ἕτερα αὖ προσενέπιπτε σώματα , σκεύη , λίθοι , ὅ τι ἑκάστῳ φέρων ὁ σεισμὸς ἀνέμιξεν . 
οἱ μὲν προσεδόκων , οἱ δὲ τοὺς οἰκείους ἐζήτουν , οἱ δ’ οὐκ εἶχον πότερ’ αὑτοὺς ἢ τοὺς ἑαυτῶν ὀδύρωνται · οἱ δὲ ἀπῴμωζον τὴν πόλιν , οἱ δὲ ἐνεπίμπραντο , ὁμοῦ τῶν ὀρόφων καὶ τῶν ἑστιῶν γενομένων . 
οἱ δὲ παῖδας ἐξαρπάζοντες αὐτοὶ κατελαμβάνοντο , οἱ δὲ ἑαυτοὺς ἐπαπεκτίννυον . 
ὁ δὲ κῶμος ἦν ἄγριος τοῦ τότε ἀρίστου . 
οἱ μὲν οὐ πρὸ πολλοῦ κληθέντες νυμφίοι ἔκειντο εἰς οὐδὲν καλὸν ᾄσαντες τὸν ὑμέναιον , οὐ ῥᾴδιον γνῶναι πότερον αὐτοὶ δυστυχεῖς , ἢ ἃς ἠγάγοντο οἱ δὲ ἀπὸ θαλάττης ἀναβεβηκότες τὴν πατρῴαν ἑστίαν ἀπιστοτέραν τῆς θαλάττης εὗρον · οἱ δὲ ἐπ’ ἀναγωγὴν σπεύδοντες τελευταῖα δὴ τότε οἴκοθεν ἀνήγοντο , προκαταδύσης αὐτοῖς τῆς πατρίδος . 
κατεῖχε δὲ ὁμοῦ σεισμὸς θαλάττης , νεφέλης κτύπος , οἰμωγαὶ , πάταγος πτωμάτων , γῆς ἐκφυσήματα . 
οἶμαι γὰρ οὔτε τοὺς ὑπὲρ Αἴγυπτον καταρράκτας οὔτε τὴν τῆς ἔξω θαλάττης ῥαχίαν οὔτε σκηπτοὺς πυρφόρους οὔθ’ ὅ τι πλεῖστον ἠχεῖ κατ’ ἀνθρώπους τῷ τότ’ εἶναι κακῷ καὶ κτύπῳ παραβαλεῖν , ὃς ἐξ ἁπάντων εἷς ἠγείρετο συμμιγὴς , τὴν ἀπροσδόκητον καὶ ἄχαριν συναυλίαν πληρῶν , ἐφ’ ᾗ 
Ῥόδος ἐξωρμήκει · συνενήνεκτό τε εἰς ταυτὸν νεκροὶ , βωμοὶ , στέγαι , κόνις , αἷμα , ἔπιπλα , ὄροφοι , θεμέλια , οἰκέται , δεσπόται , μέλη σωμάτων , εἰκόνες , σφαγαὶ , τάφοι , δεῖπνα . 
οἱ μὲν τοῖς σώμασι τῶν φιλτάτων σκηνοῦντες ἐλάνθανον αὑτοὺς , οἱ δὲ ἐζήτουν τὰ λοιπὰ ἑαυτῶν οἱ μὲν πόδας , οἱ δὲ χεῖρας , οἱ δ’ ὅ τι ἕκαστος ἐπηρώθη τοῦ σώματος , οἱ δὲ καὶ συνέθαπτον ταῦτα τοῖς οἰκείοις , οἱ δ’ ὑπὸ τῶν ἑκατέρωθεν ἐμπεσόντων συσχεθέντες ἠνείχοντο , οἱ δὲ πρότερον κατωρύχθησαν ἢ ἀπέθανον · πᾶν δὴ κακῶν εἶδος καὶ ἅ τις μηδεπώποτε ἐπενόησε , τότε πρῶτον εἰσεῖδεν . 
εὔξασθαι δ’ οὐκ εἶχον οἱ λοιποὶ πότερα ὅπως σωθῶσιν ἢ ὅπως ἀποθάνωσι . 
ποῖοι ταῦτα κήρυκες , ἢ τίνες ποιηταὶ καταθρηνήσουσιν ἀξίᾳ τῇ φωνῇ ; 
τίς ἀρκῶν διηγήσασθαι ; 
ποῖον γὰρ πάθος ὀξύτερον , εἰ δὲ βούλει , μακρότερον , ποίαν πόλιν Ἑλληνίδα ἢ βάρβαρον ἐν τῷ παντὶ χρόνῳ κατέλαβε τοιοῦτον ; 
ὅτε ἀνατραπεῖσα μὲν ἡ πόλις ἔκειτο θᾶττον ἢ ναῦς καταδῦσα πώποτε , ἡμέραι δὲ καὶ νύκτες ἐπιλαμβάνουσαι τοὺς μὲν ὅσον ἐμπνεῖν ζῶντας ἀνέφαινον τραυματίας τῶν λοιπῶν τοῖς πλείστοις , τοὺς δὲ τελευτήσαντας σεσηπότας , οὐδ’ ὁτιοῦν ἔχοντας ἀκριβὲς τῶν μελῶν , ἀλλ’ ὡς ἑκάστου τι ἀφεῖλεν ἢ προσέθηκε τὸ πτῶμα . 
πυραὶ δ’ ἀήθεις ἐκάοντο ὁμοίως νύκτα καὶ ἡμέραν , ταῖς πρόσθεν ἱερομηνίαις ἀντίστροφοι · ἀντὶ δὲ χρυσείων καὶ ἀργυρείων μετάλλων διωρυχῆς τοὔδαφος τῆς πόλεως παρεῖχε καὶ εἰς μῆνας ἐκκαθαίρειν τοὺς κειμένους . 
καὶ πρότερον μὲν , ὦ Ζεῦ , τὰς φονικὰς δίκας ἔξω πυλῶν ἐδικάζετε , ὡς οὐδὲ καταψηφίσασθαι θάνατον ἐντὸς τείχους εὐσεβῶς ἔχον ὑμῖν , νυνὶ δὲ ἐπὶ μιᾶς ἡμέρας τοσούτων ὄλεθρον ὁ δαίμων κατέγνω ἅμα τ’ εἴσω πόλεως καὶ σὺν αὐτῇ , καὶ τούτους ἐν αὐτῇ κάειν ἠναγκάζεσθε οἱ λοιποὶ , καὶ τὴν ἄβατον τοῖς ἀνδροφόνοις πόλιν ταφὴν τῶν ἀπολλυμένων ἑκάστῳ κατέστησε . 
καὶ τὰ μὲν πρόσθεν λεγόμενα ταῦτα μυθολογήματα ἦν , ὅτι τήνδε τὴν νῆσον οὖσαν ὑπὸ τῇ θαλάττῃ καὶ κεκρυμμένην Ἡλίῳ δῶρον ἀνεῖσαν θεοὶ , τὰ δὲ νῦν εἰς τοὐναντίον περιέστηκε διηγεῖσθαι , ὅτι ἥδε ἡ πόλις κατὰ γῆς ἔδυ καὶ ἀπῆλθεν ἐξ ἀνθρώπων , ὄντος ὑπὲρ γῆς ἡλίου , καὶ ἐπεῖδεν ἥλιος ἐν Ῥόδῳ τὰ ἀθέατα θεάματα ἑαυτῷ . 
καὶ Ὅμηρος μὲν πλοῦτον ἔφη καταχέαι τὸν Δία τῇ νήσῳ καὶ τοῖς περὶ Τληπόλεμον προγόνοις ὑμῶν , καὶ Πίνδαρος παραλαβὼν ὗσαι χρυσὸν νεφέλην ξανθὴν ἐπιστήσαντα . 
νῦν δὲ οἷα κατέχεε δῶρα ὁ δαίμων , οἷον νέφος ἔστησεν ὑπὲρ τῆς πόλεως , ὡς ἀνάξια μὲν ἐκείνων τῶν πρότερον , ἀνάξια δὲ ὑμῶν καὶ τοῦ τῆς πόλεως σχήματος . 
καὶ νῦν Κάρπαθον μὲν καὶ Κάσον καὶ ἄλλας νήσους οἰκουμένας ἔστιν ἰδεῖν , οὐδὲν ἐχούσας ὅ τι εἴπωσι καὶ παρ’ ὧν φόρον ἐκλέγειν ὑμῖν πρὸ τοῦ μικρὸν ἦν , καὶ ἄλλα πολίσματα ὑπόψαμμα λυπρὰ καὶ ἀμφισβητήσιμα . 
Ῥόδος δὲ , ὦ Ζεῦ , καὶ πάντ’ ἐφορῶν ἥλιε πλὴν Ῥόδου , νῦν οὐδαμοῦ , ἀλλ’ ὥσπερ οἱ τοὺς μύθους λέγοντες διηγεῖσθαι δεῖ τοῖς ἐπιγιγνομένοις τοὺς παρ’ ἡμῶν παραλαμβάνοντας , ὡς ποτὲ ἦν καὶ Ῥόδος ἀντιπέρας Καρίας πόλις ὥρᾳ καὶ μεγέθει περιφανὴς , καὶ τὸν τόπον δεικνύειν ὡς τὸν Ἰαλύσου καὶ Καμείρου νῦν . 
καὶ τὸν μὲν τῶν 
Ἁλίων ἀγῶνα ποιήσετε , καὶ τὸ χωρίον μεμένηκε σῶν οὗ ποιήσετε · ἡ δὲ ἐπώνυμος αὕτη τῆς Νύμφης τοῦ θεοῦ σχῆμα ἀκτῆς μετείληφε . 
καὶ πάλαι μὲν τὰ ἐκ τῶν γυναικῶν τῶν ἀποκειραμένων μηχανήματα ἐδείκνυτε τοῖς ἐπιδημοῦσι καὶ θαυμαστὸν ἦν , νῦν δὲ αὐτὴν τὴν πόλιν ἐν τοιαύτῃ θέᾳ λείπεται παριστᾶν καὶ δεικνύναι τοῖς εἰσαφικνουμένοις θέατρον καὶ βουλευτήριον , καὶ πίνακας ἡμιρραγεῖς καὶ σκοπέλους ἀντὶ πύργων δεικνύντας , οἰκτρὰ τῆς ὀνομαστῆς ποτε Ῥόδου τὰ λείψανα . 
μεγέθους δὲ ἑτέρων πόλεων εἰς τὸ μέσον λεγομένου οὔτε ἀντιλαβέσθαι ἐξέσται οὔτε μὴ ῥήγνυσθαι σιωπῶντα . 
ἁπλῶς δ’ εἴσεσθε μὲν οἵας πόλεως στέρεσθε , ὁποίας δ’ οὐχ ἕξετε δεικνύναι , καὶ ἐπὶ μέν γε τοῦ νῦν παρόντος χρόνου τοὺς εἰδότας πρότερον τῶν Ἑλλήνων ἐπιμαρτύρασθαι , ἐπειδὰν δὲ καὶ τούτους ἡ προσήκουσα μοῖρα ἀπαγάγῃ , τί δὴ λοιπὸν πλὴν ἐρήμην ὀφλεῖν ὅ φασι , γνωριζομένους , ὦ δαίμονες , οὐκ ἀπὸ τῶν ναυμαχιῶν οὐδ’ ἀπὸ τῶν λιμένων τε καὶ νεωρίων οὐδ’ ἀπὸ τοῦ κόσμου τοῦ κατὰ τὴν πόλιν , ἀλλ’ ὅτι μέγιστα τῶν Ἑλλήνων ἠτυχήσατε · καὶ δεήσει Ῥόδου μεμνημένους μὴ γαυριᾶν , ἀλλὰ θρηνεῖν . 
μόνοις δὲ οἷς ὑμεῖς πεπόνθατε νῦν καὶ οἱ πρὸ ἑξακοσίων ἐτῶν ἄνδρες ἔνδοξοι συνηδίκηνται καὶ οἵ γε μηδὲν τῇ πόλει προσήκοντες κοσμοῦντες τὴν πόλιν τοῖς ἑαυτῶν ἔργοις ἀντεκοσμοῦντο τῇ μνήμῃ . 
ταῦτα τοίνυν τὰ οὕτως δεινὰ καὶ παραμυθίαν οὐκ ἔχοντα , ὡς ἂν δόξαι τις , ἐνεγκεῖν δεῖ , μάλιστα μὲν δὴ καὶ πρῶτον κατ’ αὐτὴν τὴν τῆς ἀνάγκης συμβουλὴν καὶ τοσούτῳ μᾶλλον , ὅσῳ δακρύων χώραν παρελήλυθεν · ἃ γὰρ οὐκ ἔστι κατ’ ἀξίαν ὀδύρασθαι , πῶς οὐκ ἀναγκαῖον ἀπαλγήσαντας ἐᾶν καὶ τοῦτο δὴ τὸ λεγόμενον μύσαντας φέρειν ; 
ἔτι δὲ τὰ μὲν φαῦλα τῶν ἀτυχημάτων οὐδὲν δεῖται μεγάλης τῆς πρὸς αὐτὰ παρασκευῆς , τὰ δὲ μείζονα ἀνάγκη μεγάλως καὶ φέρειν , οὐχ ἁπλῶς λέγω μεγάλως , ἀλλὰ φρονήματι . 
ὥσπερ γὰρ πρὸς τοὺς μείζους τῶν πολέμων πλείονος δεῖ καὶ τῆς παρασκευῆς , τοὺς δ’ ἐλάττους κἂν ἀπὸ φαυλοτέρας διαφέροι τις , οὕτως καὶ τῶν δεινῶν ὅσα ὑπερβέβληκε μεγάλης δεῖται τῆς τῶν παθόντων ῥώμης πρὸς αὐτά . 
δεῖ δὴ κατὰ κράτος αὐτοῖς ἀνθίστασθαι καὶ παντὶ τῷ θυμῷ παρεσκευασμένους τὸν ἀγῶνα τοῦτον ἀγωνίζεσθαι , εἴπερ μὴ μέλλοι τις καταληφθεὶς παρενεχθήσεσθαι , λογιζομένους ὅτι πρότερον μὲν οἱ τὰς εἰκόνας καὶ τοὺς ἀνδριάντας ὁρῶντες τὴν τῶν πεποιηκότων ἐκεῖνα τέχνην ἐθαύμαζον , νῦν δὲ τὴν ὑμετέραν ἅπαντες θαυμάσονται γνώμην , ἐὰν καὶ χωρὶς τούτων φαίνησθε φρονοῦντες ἐφ’ ὑμῖν αὐτοῖς . 
ὅλως δὲ ὥσπερ τὸν χρυσὸν ἡ βάσανος δείκνυσιν , οὕτω τοὺς ἄνδρας τοὺς ἀγαθοὺς κρίνουσιν αἱ συμφοραί · καὶ ὑμᾶς πάντα ταῦτα ὁποῖοί τινές ἐστε δείξει νῦν , ὁ σεισμὸς , ὁ ἐμπρησμὸς , ἅπαντα ὅσα ἠκολούθησεν ἑνὶ τῷ πρώτῳ κακῷ . 
καίτοι παράδοξον ποιῶ · 
δεόμενος γὰρ παραμυθίας αὐτὸς τῆς ἐφ’ ὑμῖν , ὑμᾶς κατέχειν ἀξιῶ . 
ὅ μοι καὶ αὐτὸ δικαίως ἂν συλλαμβάνοι πρὸς τὸ πείθειν . 
τοὺς γὰρ συμπεπονθότας ταῖς γνώμαις ἡγοῦμαι καὶ συμβούλους ἀξιοπίστους εἰκότως ἂν τοῖς εὖ φρονοῦσιν εἶναι . 
ὧν γὰρ τὰ αὐτὰ ἅπτεται καὶ φροντίζειν τούτους εἰκὸς περὶ τούτων καὶ λέγειν ἐπ’ εὐνοίᾳ καὶ τὸ δυνατὸν πρώτῳ τούτῳ βεβαιοῦν τῷ παραπλησίως διακειμένους ὅμως ἀξιοῦντας φέρειν φαίνεσθαι . 
ἡγοῦμαι δ’ ἔγωγε καὶ τὸ τηλικαῦτα ἀτυχεῖν οὐ τοῖς μικροτάτοις τῶν ἀνθρώπων ἀποκεῖσθαι οὐδὲ τοῖς οὐκ ἔχουσιν ὅθεν πέσωσιν , ἀλλὰ τοῖς δυναμένοις δέξασθαι τοῦτο τὸ μέτρον τῆς συμφορᾶς . 
ἀλλ’ οἴεσθε Σερίφου πρὸς θεῶν , ἢ Σύμης ταυτησὶ τὸ πτῶμα τοῦτο , ἤ τινος ἄλλης τῶν πολλῶν καὶ ἐν κύκλῳ νήσων ; 
Ῥόδος οἶμαι τοσούτων καὶ τηλικούτων εἶχε στερηθῆναι . 
ὑμῖν δὲ ἄμφω τὰ ἄκρα ὁ δαίμων ἀπένειμεν · ἀρετῇ τε γὰρ καὶ δυνάμει καὶ κατασκευῇ πόλεως ὑπερβάλλεσθε τῶν ἄλλων τὰς φανερὰς , ἐπεὶ δὲ ἔδει καὶ τῶν ἐναντίων πεῖραν λαβεῖν , ὡς οὐκ ἔδει , ἐξίσωσε καὶ ταῦτα ἡ τύχη τοῖς ἄνω πλεονεκτήμασι · μέγιστα δὲ ἔχοντες μεγίστων ἐξεπέσετε . 
ὥσπερ δὲ Ἡσίοδος ἔφη τοῦ οὐρανοῦ καὶ τῆς γῆς συμπεσόντων μέγιστον ἂν γενέσθαι κτύπον , ὡς τοῦτο ὂν μέγιστον τῶν ἀφ’ ὑψηλοῦ πτῶμα , οὕτω τῶν ἐν γῇ Ῥόδος πεσοῦσα μέγιστον ἤχησε καὶ εἰς πλείστους ἡ αἴσθησις αὐτῆς ἀφίκετο καὶ Ἕλληνας . 
καὶ βαρβάρους , καὶ τούς γε Ἑλλήνων καὶ βαρβάρων ἄρχοντας αὐτούς . 
οὐ γὰρ ἄλλο γε οὐδὲν ἢ ἀποκεκόσμηται πᾶσα ἡ θάλαττα καὶ χηρεύει τὸ λοιπὸν ὧν ἥκιστα ἐχρῆν . 
ὥστ’ εἰκότως πλείστους καὶ τοὺς συναχθομένους ἔχετε . 
οὔτε γὰρ ἀφανὲς τὸ πρᾶγμα διὰ τὸ μέγεθος οὔτ’ ἦν ὅστις ὑμῖν ἐφησθήσεται . 
πάντων γὰρ κοινοὶ ξένοι καὶ φίλοι , πολλῶν δὲ καὶ σωτῆρες ἦτε , ἀγαθοὶ μὲν ἡγεμόνες καὶ προπομποὶ τῶν παραπλεόντων ἐπ’ ἀμφότερα τὴν νῆσον , ὧν ἐποίησεν 
Ὅμηρος ἐν μύθῳ Φαιάκων ἡδίους καὶ λαμπρότεροι , ὀνομαστοὶ δὲ καὶ τοῖς ἐπ’ ἐσχατιαῖς γῆς . 
ὥστε καὶ τοῖς οὐκ εἰδόσι τὴν πόλιν παρὰ τῶν εἰδότων ἀκούουσιν , εἰ καὶ τἄλλα καθ’ ἡδονὴν βεβιωμένα αὑτοῖς εἶχον λέγειν , τοῦτο γοῦν ἓν οὐκ ἐλάχιστον δοκεῖν ἐνδεῖν , ὅτι μὴ εἶδόν πω 
Ῥόδον . 
καὶ δῆτα καὶ ἀπορήσαι τις ἂν ποτέροις νῦν μᾶλλον ἄξιον ὀδύρασθαι , πότερον τοῖς ἀθεάτοις τῆς πόλεως , ἢ τοῖς ὡμιληκόσιν . 
οἱ μὲν γὰρ ἐστέρηνται τοῦ καλλίστου θεάματος , οἱ δ’ ὧν εἶδον τοῦ μεγίστου , ὅσον δ’ ἐκέρδαναν , τοσοῦτον ἐζημίωνται · οὐ γὰρ ἀγνοοῦσιν ἡλίκον τι χρῆμα ἀπόλωλεν . 
ᾗ καὶ μάλιστα χρὴ προθυμηθῆναι εὐκόλως καὶ γενναίως τοῖς παροῦσι χρήσασθαι , ὅτι πολλοὺς θεατὰς καὶ μάρτυρας τοῦ πῶς αὐτὰ διοίσετε ἔχετε , οἷς καλῶς ἔχον ἐστὶ καὶ Ῥοδίων ἔργον ἐνδείξασθαι τῆς εὐγενείας τὴν περιουσίαν , ὅτι κἂν δεκάκις τὰ τείχη πέσῃ , τὸ γοῦν ἀξίωμα τῆς πόλεως οὐ πεσεῖται , ἕως ἂν εἷς λείπηται Ῥοδίων , ἀλλ’ ἑστήξει καὶ μενεῖ σῶν · ἵνα μὴ συνάχθωνται μᾶλλον ἢ θαυμάζωσιν ὑμᾶς , μηδ’ ἐπὶ θρήνων μέμνωνται τῆς πόλεως , ἀλλ’ ἐπὶ ζήλω τῶν λειφθέντων · μηδ’ ὑμᾶς ἐκεῖνοι παραμυθῶνται πέμποντες , ἀλλ’ ὑμεῖς ἐκείνους , τὸ πάτριον τοῖς Δωριεῦσι σώζοντες φρόνημα , ὃ νῦν ἐν ὑμῖν μόνοις ἢ μάλιστά γε ἐδείκνυτο τῶν Ἑλλήνων . 
καὶ ἔγωγε εἰ μὴ λίαν παράδοξα ἐρεῖν ἔμελλον , ὑμᾶς ἂν πρέσβεις ἐκέλευσα πέμπειν πανταχοῖ τῆς Ἑλλάδος , τοὺς παραμυθησομένους ἑκάστους καὶ κελεύσοντας μὴ κατοικτείρειν ὑμᾶς , ὡς οὐ πάτριον ὂν τῇ Ῥόδῳ καὶ ὑμῖν Ῥοδίοις οὖσι θρηνεῖσθαι μᾶλλον ἢ ζηλοῦσθαι · καὶ τῶν περιιόντων τούτων πρέσβεων καὶ αἰτούντων ἑτέρους ἕτερα οὐδὲν ἀτιμοτέρα τῇ πόλει κατ’ ἐμὴν δόξαν αὕτη ἦν ἡ πρεσβεία . 
ἀναγκαῖα μὲν γὰρ καὶ ταῦτα οἶμαι καὶ χρείαν ἔχοντα—τίς δ’ ἂν ἐπιτιμήσειε ; 
—πέμπειν ἑτέρους ἑτέρωσε ἐπαγγέλλειν , ὥσπερ πολίταις ἅπασι τοῖς Ἕλλησιν εἰσφορὰς κοινὰς ἐπιτάττοντας · καί μοι ταῦτα συνδοκεῖ . 
οὐ μὴν ἀλλὰ καὶ εἰς αὐτὰ ταῦτα τὸ σχῆμα ἐκεῖνο συντελοῦν ἦν . 
τίς γὰρ οὐκ ἂν ἐθαύμασε ; 
τίς δ’ οὐκ ἂν ἐπήρκεσε ; 
τίς δ’ οὐκ ἂν αὐτὸς αὑτῷ χαρίζεσθαι μᾶλλον ἢ ὑμῖν εἶναι τὸ τοιοῦτον ἐνόμισεν ; 
ἀλλ’ εἰ μὴ περιπέμπειν ταύτην τὴν πρεσβείαν ἔνεστι μηδ’ ἐγχωρεῖ , πρὸς ὑμᾶς αὐτοὺς χρὴ ταῦτα διαπρεσβεύσασθαι , ἵνα καὶ τὸ τρίτον ἀποδῶτε οἷς ἀρτίως εἶπον δυοῖν , καὶ μὴ οὗ μάλιστα δεῖ μόνον ἐλλίπητε . 
μέγιστοι τῶν Ἑλλήνων μέγιστα ἐπλήγητε · 
ἄριστα ἐνεγκεῖν ταῦτα δεῖ , ἵνα πανταχοῦ τῶν μεγίστων τετυχηκυῖα ἡ πόλις φαίνηται καὶ ἐξ ἀρχῆς εἰς τέλος παραπλησίως ᾖ πράττουσα , καὶ δύο τοῖς ἄκροις προσήκουσιν ὑμῖν ἓν τὸ μέσον συγκαταληφθῇ καὶ τὰ νῦν δοκοῦντα εἶναι δεινὰ καὶ ἀνήκεστα , ὑπὲρ ὑμῶν γένηται . 
ὅσῳ γὰρ ἂν κρείττους αὐτῶν φανῆτε , τοσούτῳ πλέον εὐδοκιμήσετε . 
φασὶ δὲ καὶ οἱ ποιηταὶ περὶ τῶν ἡρώων ὡς ἄρα οἷς μὲν αὐτῶν ἀνέμιξε τὸν βίον ὁ θεὸς , ἀγαθῶν καὶ κακῶν μοῖραν ἐναλλάξας , τούτοις μὲν εὐκλήροις ἀπέδωκεν εἶναι , οἷς δ’ ἂν τὴν τῶν κακῶν καθάπαξ δῷ , τελέως ἀπέκναισεν . 
ὡς τήν γε τῶν ἀγαθῶν διηνεκῆ [διὰ τέλους] κτῆσιν οὐκ οὖσαν ἀνθρώποις , ἀλλ’ ὄντας διπλοῦς τοὺς βίους τῶν ἀνθρώπων , τοὺς μὲν ὅλως ἐν κακοῖς , τοὺς δ’ ἀναμίξ . 
ὑμᾶς τοίνυν τῆς τῶν ἀγαθῶν μοίρας πρῶτον ἠξίωσε καὶ ἐπὶ πλεῖστον . 
τοῦτο γὰρ δὴ καὶ μέγιστον ὑμῖν εἰς παραμυθίαν ἔστω , ὅτι οἷς μὲν ἐπρωτεύετε εἰς πολὺν ἀντέσχε χρόνον , καὶ καθ’ ἡμέραν ἑκάστην ἔπραττεν ἡ πόλις ἀξίως αὑτῆς , τὸ δ’ ἀτύχημα μιᾶς ἡμέρας , οὐχ ὅλης δὲ ὥρας , ἐὰν ὑμεῖς εὖ φρονήσητε , ἐγένετο . 
μὴ τοίνυν ὑμεῖς αὐτὸ παντὸς τοῦ χρόνου ποιήσητε , μηδ’ εἰς πλέον ἐκτείνητε τὸν σεισμὸν ἢ ἐν ὅσῳ τότε ἐπαύσατο . 
καὶ γὰρ ἄτοπον μέμφεσθαι μὲν τῇ τύχῃ καὶ δυσχεραίνειν τὰ συμβεβηκότα ὡς ὑπερβάλλοντα , ἃ δὲ ὁ σεισμὸς παρῆλθε , ταῦτα αὐτοὺς προσθεῖναι . 
τίνων οὖν κύριος ἦν ὁ σεισμός ; 
καὶ τίνος ἐστὲ νῦν ὑμεῖς ; 
ὁ μὲν τῶν οἰκιῶν καὶ τῶν τειχῶν καὶ τῶν σωμάτων καταρρῖψαι καὶ διαφθεῖραι , ὑμεῖς δὲ τοῦ λογισμὸν τοῖς συμβεβηκόσιν ἀντιθεῖναι . 
μὴ τοίνυν ἀνάσχησθε τοῦτο ὑμῶν ἐξελθεῖν μηδὲ συμπεσοῦσαν τοῖς ἄλλοις καὶ τὴν γνώμην , ἵν’ ὅνπερ τρόπον πρότερον οἱ ναῦται καταίροντες καὶ ἀναγόμενοι ὡς ἐκ πλείστου καὶ ἐπὶ πλεῖστον τὴν πόλιν καὶ τὸν τῶν τειχῶν κύκλον ἑώρων , τοῦτον νῦν οἱ ταῦτα δυνάμενοι βλέπωσιν ἑστηκὸς τῇ πόλει τὸ φρόνημα καὶ ἴδωσιν ὅτι τοῦτο οὔτε σεισμὸς οὔτ’ ἐμπρησμὸς οὔτε χρημάτων στέρησις , οὐκ ἀφαίρεσις οἰκιῶν , οὐκ ἄλλο οὐδὲν οὔτε καθῄρηκεν οὔτε μὴ καθέλῃ ποτὲ , οὔτε σεσύληκεν οὔτε μὴ συλήσῃ ποτέ . 
ἂν τοῦτο ἑστηκὸς ᾖ , Ῥόδος ἕστηκε τοῖς ὀρθῶς ὁρῶσιν , ἐπεὶ καὶ αὐτὰ τὰ τείχη καὶ τὰ νεώρια καὶ τοὺς ἄλλους κόσμους τοὺς μετὰ τούτων φρόνημα ἄνδρες ἔχοντες ἐκτήσαντο καὶ λογισμοὺς οἵους χρὴ περὶ πραγμάτων , καὶ ἦν ταῦτα ἀναθήματα τῆς ἐκείνων τῶν ἀνδρῶν γνώμης , οἳ ζήλου καὶ τῆς ἐπὶ τοῖς καλοῖς φιλοτιμίας ἕνεκα πάντας μὲν πόνους ᾠήθησαν , πάντας δὲ κινδύνους ὑποστῆναι δεῖν , ἐξ ὧν ἔπλευσαν μὲν ἅπασαν ὅση πλόϊμος θάλατταν , ἠγωνίσαντο δὲ καὶ καθ’ αὑτοὺς καὶ ἐν συμμαχίαις πολλοὺς καὶ μεγάλους καὶ ἐνδόξους ἀγῶνας · 
ὧν ἀξίους εἶναι δεῖ , λογιζομένους , εἰ καὶ παράδοξον εἰπεῖν τὴν πρώτην , ὅτι καὶ ῥᾷον ὑμῖν ἐστιν ἤπερ ἐκείνοις τότε ἔχειν ὅσα χρὴ τελέσασθαι . 
οὐ γὰρ ἀποστόλους πέμπειν οὐδὲ ἐξόδους ἐξιέναι δεῖ νῦν , οὐδ’ ἐναντία θεμένους τὰ ὅπλα τοῖς ἰσχύουσι κινδυνεύειν , οὐδ’ ἐκλείποντας τὴν πατρίδα ἄλλοτε ἀλλαχοῖ φέρεσθαι τῆς θαλάττης , χειμῶσι καὶ ἐχθροῖς τοῖς μὲν οὖσι , τοῖς δ’ ἐσομένοις ὑποκειμένους , ἀλλ’ οἴκοι μένοντας καὶ τὴν ὑμετέραν αὐτῶν καρπουμένους σωφρονεῖν . 
οὐ γὰρ καὶ ἡ νῆσος ἔδυ κατὰ τῆς θαλάττης , ὥστε μὴ εἶναι Ῥοδίων τοῖς λοιποῖς οὗ στῶσι . 
τοῖς δ’ ἀβίωτον ἡγουμένοις , εἰ μὴ ἐν τοσαύτῃ καὶ τοιαύτῃ διάξουσι τῇ πατρίδι οἵᾳ πρόσθεν , ἐκεῖνο λέγω , καὶ μηδεὶς τραχυνθῇ πρὸς τὸν λόγον , ἦν χρόνος ἡνίκ’ οὔπω Ῥόδος ἦν ἡ πόλις αὕτη , ὡς μὲν οἱ ποιηταί φασιν , οὐδὲ ἡ νῆσος αὕτη , ἀλλ’ ἦν ταῦτα θάλαττα ψιλὴ ποτέ . 
ἀλλ’ ἔγωγε οὐ τοῦτο λέγω . 
ἀλλ’ ἐπὶ τῶν πρὸ Λυσάνδρου δή που χρόνων τοῦ Λακεδαιμονίων ναυάρχου σχεδὸν πάντες ἐπίστασθε ὅτι οὔπω συνῴκιστο ὑμῖν ἡ πόλις , ἀλλ’ ἦν τῆς νήσου μόνον τὸ ὄνομα , πόλις δὲ οὐκ ἦν πω Ῥόδος οὐδ’ ᾠκεῖτο ὑπ’ οὐδένων , ἀλλὰ τὰς παλαιὰς ᾤκουν τρεῖς , ἅσπερ καὶ Ὅμηρος κατέλεξεν , οἱ κατ’ ἐκείνους τοὺς χρόνους Ῥόδιοι . 
συνελθόντες δ’ ὕστερον ἀπὸ πασῶν τῶν πόλεων μίαν ταύτην οὐ πᾶσι καλοῖς ἄρα τοῖς οἰωνοῖς ᾤκισαν , ἧς τὸ μέγα καὶ θαυμαστὸν ὄνομα καὶ σχῆμα καὶ κάλλος καὶ ὅ τί τις βούλεται λέγων οὐχ ἁμαρτήσεται . 
δύο τοίνυν οὗτος ὁ λόγος δύναταί μοι · ἓν μὲν , ὦ ἄνδρες Ῥόδιοι , ὑποθέσθαι τοῖς λογισμοῖς ὑμᾶς ἐπ’ ἐκείνων εἶναι τῶν χρόνων , ἡνίκ’ οὔπω τὴν πόλιν εἴχετε , καὶ φέρειν μετριώτερον · ἕτερον δὲ καὶ τὸ πᾶν , μηδὲ νῦν ἀπογνῶναί πω τὰ παρόντα μηδ’ ἀπειπεῖν , παραδείγματι τῷ τῶν προγόνων χρωμένους , ὅτι κἀκεῖνοι γνώμην ἣν δεῖ λαβόντες οὖσαν ἐξ οὐκ οὔσης ἀπέφηναν τὴν πόλιν καὶ μεγάλην τε ἐξ οὐδεμιᾶς καὶ θαυμαστὴν ἐξ ἀφανοῦς τὴν πρώτην . 
ποῦ δὲ ἀνεκτὸν ἐστερημένοις τοιαύτης πόλεως ζῆν ; 
μὴ πρὸς ἀνίαν ψιλὴν καταχρήσασθαι , ἀλλ’ εἰς ἐπανόρθωσιν τρέψαι τῶν συμβεβηκότων ἥτις ἂν οὖσα δυνατὴ φαίνηται . 
καίτοι πολὺ ῥᾴων ὑμῖν ἡ ἀνάληψις τῆς πόλεως , ἐὰν ὀρθῶς σκοπῆτε , ἢ ’κείνοις ὁ ἐξ ἀρχῆς οἰκισμός . 
οἱ μὲν γὰρ οὐδ’ ἡντινοῦν ἔχοντες ἀφορμὴν παρὰ τοῦ τόπου , οὐ λιμένας , οὐκ εἰκόνας , οὐ κόσμους , οὐ λίθους , ὡς εἰπεῖν , ἐν πολλῇ βουλῇ καὶ ἀπορίᾳ καταστάντες οἶμαι πρῶτον ποῖ ποτε τῆς χώρας οἰκήσουσιν , οὕτω ταύτην ἀπέδειξαν , καὶ τὸ μέγιστον ἁπάντων , πρὸς οὐδὲν ὑπάρχον παράδειγμα , ἀλλ’ εὑρόντες αὐτοὶ καὶ προθέντες πρῶτοι καθάπερ ὡς ἀληθῶς παράδειγμα πόλεως . 
ὑμᾶς δὲ οὔτε ζητῆσαι νῦν οὐδὲν δεῖ περὶ τῶν ὅλων καὶ εἴ τινα λείπεται τῶν ἀρχαίων παραβοηθεῖ · πολλὰ δὲ ταῦτά ἐστι πρὸς τὸ πᾶν , εἰ καὶ παντάπασιν ὀλίγα ὡς πρὸς τὰ πάντα . 
οὔτε γὰρ λιμένας προσχοῦν ὑμᾶς οὐδὲν δεῖ νῦν οὔτε βουλευτήριον οὔτε θέατρον ἀνοικοδομεῖν οὔτε ἄλση φυτεύειν . 
εἰσὶ δὲ καὶ εἰκόνες λοιπαί τινες ἐν πίναξι , καὶ τῶν χαλκῶν ἔργων ὅσον δεῖγμα καὶ τὸ μέγα ἄγαλμα καὶ τὸ ἡμέτερον τουτὶ χωρίον , ἐν ᾧ πολλὰ δὴ πολλάκις μεθ’ ὑμῶν ἠγωνισάμεθα . 
ὧν εἰ καὶ ὑμεῖς καταφρονεῖτε καὶ τὸ μηδὲν τὰ λοιπὰ κρίνετε , πρὸς τὰ ἀρχαῖα ἀναφέροντες , ἠγάλλοντ’ ἂν εὖ ἴστε ἕτεραι πόλεις εἰ καὶ μέρος παρ’ αὐτοῖς ἦν τι . 
καὶ μὴν οὐδὲ παράδειγμά γε ὑμᾶς δεῖ μεταπέμπεσθαι οὐδ’ ὑπερόριόν τινα ζηλῶσαι , ἀλλ’ ἀπὸ τῆς Ῥόδου τὴν Ῥόδον ἐκ παλαιᾶς νέαν ποιῆσαι . 
ἔτι δὲ οἱ μὲν ἐν πολέμοις τε καὶ ταραχαῖς , καὶ οὔτε αὐτοὶ πάνυ τι τὴν ἡσυχίαν ἄγειν δυνάμενοι τῆς τε ἄλλης Ἑλλάδος πάσης ἄνω καὶ κάτω φερομένης , πλέοντες ὁμοῦ καὶ στρατευόμενοι ᾤκιζον τὴν πόλιν , ὥσπερ τινὲς φρούριον ἢ στρατόπεδον ἐκτειχίζοντες ἐπὶ στρατείας . 
ὑμεῖς δὲ ἐπὶ πολλῆς μὲν εἰρήνης καὶ βαθείας ἡσυχίας , ἣ τὰ πάντων ἀνθρώπων καλῶς ποιοῦσα ηὔξηκε πράγματα , πολλῶν δὲ καὶ συλλαμβανόντων ὑμῖν , οὐ μόνον οὐ κωλυόντων , ἐξέσται τῶν Ἑλλήνων πολλοὺς συνεπιλήψεσθαι , ὥσπερ ἔρανον κοινὸν τῷ γένει πληροῦντας , τοὺς μὲν ἀποδιδόντας ὑμῖν εὐεργεσίας ἀνθ’ ὧν ἔτυχον αὐτοὶ δεηθέντες ποτὲ , τοὺς δὲ τὸ τῆς τύχης ἄδηλον ἐν ὑμῖν εὖ τιθεμένους , τοὺς δ’ αὐτὸ τοῦτο δεῖγμα ἐκφέροντας φιλοκαλίας καὶ μεγαλοπρεπείας τὸ ὑμῖν εἰς τὰ παρόντα συνεισενεγκεῖν . 
μέγιστον δὲ πάντων ἀνθρώπων ἄρχοντος ἐλπὶς , ᾧ μάλιστα χρὴ δοκεῖν εἶναι διὰ σπουδῆς ὡς ἂν οἷόν τε ᾖ τὴν πόλιν ἀναλαβεῖν , ὡς μὴ τὸ κάλλιστον αὐτῷ τῶν κτημάτων ἀτίμως ἐπὶ γῆς κέοιτο μηδὲ σκόπελοι καὶ κόνις τὰ Ῥόδου πράγματα εἴη τὸ λοιπόν . 
ἐνθυμεῖσθαι δὲ χρὴ καὶ τὰ τῶν παλαιῶν . 
ἔστι μὲν ὡς ἀληθῶς ἀναίσθητον τὰ ὑμέτερα ἀντεξετάζειν τοῖς ὡντινωνοῦν · ὅπερ γὰρ εἶπον τὸ μόνον τὰς συμφορὰς ἐπικουφίζον οὐκ ἔστιν ἐν τοῖς παροῦσι , παράδειγμα · ὅμως δ’ εἰ καὶ μὴ τηλικούτων ἐστερήθησάν τινες , μηδ’ οὕτω πολυειδεῖ κακῷ περιέπεσον , ἀλλ’ οὖν πολλαὶ δὴ πόλεις αἱ μὲν ἀναστάτων τῶν ἐχόντων αὐτὰς γενομένων ἐρημίᾳ κατελύθησαν , αἱ δὲ κατεσκάφησαν , αἱ δὲ ἐνεπρήσθησαν · 
ὧν ὅσα γνωριμώτατα ἐκλέγοντας ἐνθυμεῖσθαι χρὴ καὶ λέγειν πρὸς ὑμᾶς αὐτοὺς ὅτι ἑάλω μὲν Ἴλιος , ἡ δυνατωτάτη τῶν ἐν τῇ Ἀσίᾳ πόλις κατ’ ἐκείνους τοὺς χρόνους , ἀλλ’ ὅμως οἰκεῖται νῦν Ἴλιος , καὶ ταῦτα δὶς , ὥς φασιν , ἁλοῦσα , ἅπαξ μὲν ὑπὸ Ἡρακλέους , δεύτερον δὲ ὑπὸ Ἑλλήνων κοινῇ τῷ θρυλουμένῳ πολέμῳ · φασὶ δέ τινες καὶ τρίτον ἐν τοῖς κάτω καιροῖς . 
οἰκοῦνται δὲ Θῆβαι , δὶς καὶ αὐταὶ κατασκαφεῖσαι καὶ τῶν ἐν ἡλικίᾳ πάντων διαφθαρέντων · ὃ ἐνταῦθα οὐκ ἠκρίβωσεν ὁ σεισμὸς , εὖ ποιῶν κατὰ γοῦν τοῦτο τὸ μέρος . 
ὑμῖν δὲ ὡς ἐν δεινοῖς καὶ τούτοις τηλικούτοις κινδυνεύει τοῦτο καὶ ἀνεκτότατον συμβεβηκέναι . 
οὐ γὰρ πολέμῳ ληφθεῖσα ὑμῶν ἡ πόλις οἴχεται οὐδ’ ἀνδρῶν χείρων φανεῖσα , οὐδ’ ἔστησεν ἀπ’ αὐτῆς τρόπαιον οὐδεὶς , οὐδ’ ἀπὸ τῶν ὑμετέρων ἀναθημάτων τὰ παρ’ αὑτῷ τις ἱερὰ κοσμήσει , ὥσπερ ὑμεῖς τοῖς ἔξωθεν λαφύροις τὴν ὑμετέραν αὐτῶν πόλιν κατεκοσμήσατε , ἀλλ’ ὥσπερ ἀνὴρ ἐν ἀκμῇ τελευτήσας τὸν βίον αὐτὴ καθ’ αὑτὴν οἴχεται θειοτέραν λαβοῦσα τὴν τελευτὴν , καὶ οὔτε αἰχμάλωτος ἦκται Ῥοδίων οὐδεὶς οὔτε καθῄρηται Ῥόδος , ἀλλ’ ἀνθήσασα εἰς ὅσον ἐξῆν ἐξαίφνης ἠφάνισται . 
καίτοι τοὺς τοιούτους τῶν θανάτων οὐδὲ ἰδίᾳ ἐπὶ τῶν ἀνδρῶν ἀδόξους εἶναι συμβέβηκεν . 
ἀλλ’ Ἀμφιάραος δὺς κατὰ τῆς γῆς ὁμοῦ τῷ ἅρματι σεμνὸς ἥρως ᾄδεται , καὶ ὁ δεξάμενος τόπος τέμενος εἶναι δύναται τὸ λοιπὸν αὐτῷ . 
κινδυνεύω δὲ εἰπεῖν ὅτι καὶ τοῦτο εἰς ἐγκώμιον τῇ πόλει συντετέλεκε . 
περὶ μὲν γὰρ τῆς τῶν Λακεδαιμονίων πόλεως ἔχομεν λέγειν ὡς οὐ διεγένετο ἀπόρθητος καὶ περὶ τῶν ἄλλων ἐστὶ τὸ μέλλον ὑποπτεῦσαι · πολλὰ δὲ τοῖς περιοῦσι κινδυνεύεται καὶ πολλοὶ παρ’ ἀξίαν ἤδη καὶ παρὰ πᾶσαν προσδοκίαν ὑπὸ τῶν τυχόντων ἐσφάλησαν , οἳ πρὶν ἐνταῦθα ἐλθεῖν ἀκραιφνὲς καὶ κρεῖττον ἁπάσης ἐλπίδος τὸ φρόνημα ἔσωζον , αὕτη δὲ βεβαίως ἀήττητος οἴχεται , ὥσπερ ἀνὴρ ἀθλητὴς ἐν ταῖς εὐτυχίαις καταλύσας τοὺς πόνους , καὶ τὴν ἔμπροσθεν ἀκμὴν καὶ δύναμιν καὶ λαμπρότητα ἐπεσφραγίσατο τῇ τελευτῇ . 
οὐ γὰρ εὖ πράξασα , εἶτα χεῖρον ἔπραξεν οὐδ’ ἀεὶ κατὰ μικρὸν ἕως ἀπέσβη , ἀλλ’ οὖσα μὲν ἦν μεγίστη , πρότερον δ’ εἰς τὸ μηκέτ’ εἶναι κατῆλθεν ἢ τῆς ὑπαρχούσης ἀξίας ὑφεῖλεν . 
ἃ χρὴ λογιζομένους μήτε ὑπερασχάλλειν τῷ συμβεβηκότι μήτ’ ἀπαλγήσαντας ἐᾶν , ἀλλ’ ἐκεῖνο ὁρᾶν ὅτι ὥσπερ ἐκ τῆς μεγίστης εὐτυχίας εἰς τοὔσχατον ἦλθεν , οὕτως οὐδὲν ἀπεικὸς καὶ οὕτως πεπραγυῖαν ἀναστῆναι πάλιν καὶ προσδέχεσθαι τὴν ἐπὶ θάτερον τῆς τύχης ἤδη μεταβολὴν , ὅσῳ καὶ συνηθέστερον τῇ πόλει τὸ εὖ πράττειν τοῦ κακῶς . 
καὶ τοῦ μὲν θεοφιλὴς εἶναι πολλὰ καὶ πάλαι καὶ νῦν ἐξενήνοχε δείγματα , τοῦ δὲ ἐναντίου τοσοῦτον ἀφέστηκεν ὅσον πλεῖστον ἐξῆν . 
δῑ ἃ πάντα χρὴ καὶ τὸ συμβεβηκὸς ἐνεγκεῖν ὡς πραότατα καὶ τῶν δευτέρων ἐρρωμένως ἀντέχεσθαι καὶ τὸν λόγον βεβαιῶσαι ὅτι οὐκ οἰκίαι καλῶς ἐστεγασμέναι οὐδὲ λίθοι τειχῶν εὖ δεδομημένοι οὐδὲ στενωποί τε καὶ νεώρια ἡ πόλις , ἀλλ’ ἄνδρες χρῆσθαι τοῖς ἀεὶ παροῦσι δυνάμενοι , καὶ μὴ νομίζειν οὕτω τινὰ εἶναι συμφορὰν ἰσχυρὰν ἧς μὴ καὶ λύσιν ἔστιν εὑρεῖν , μηδ’ οὕτως μικρὰς ἔχειν ἀφορμὰς δῑ ὧν οὐκ ἄν τις καὶ τῶν μεγίστων περιγένοιτο , ἐπισταμένους ἀκοῇ ὅτι Ἀθηναίων τῆς ἡγεμονίας στερηθέντων καὶ τὰ τείχη ταῖς ἑαυτῶν χερσὶ κατασκαψάντων καὶ τοσοῦτον μεταπεσόντων ἐκ τῆς ἀρχαίας εὐδαιμονίας , ὥστε ἐπὶ τριάκοντα αὐτῶν εἶναι δεσπόταις , καὶ τοῖς ἐκ Λακεδαίμονος φρουροῖς ἑβδομήκοντα ἄνδρες οἱ πρῶτοι συστάντες καὶ Φυλὴν καταλαβόντες τοσοῦτον αὖ μεταβαλεῖν ἐποίησαν ἅπαντα τὰ πράγματα , ὥστε κατέσχον μὲν τὸν Πειραιᾶ , κύριοι δὲ τῶν λιμένων κατέστησαν , ἔσωσαν δὲ καὶ ἑαυτοὺς καὶ τοὺς ἑαυτῶν , τὴν πόλιν δὲ ἐκομίσαντο καὶ τὴν πάτριον πολιτείαν , τὰς Λακεδαιμονίων φρουρὰς ἀπαλλάξαντες · ἐξ ὧν καὶ περὶ αὑτῆς βουλεύσασθαι καὶ περὶ τῶν ἄλλων Ἑλλήνων ἠδυνήθη πάλιν ἡ πόλις καὶ τὰ τείχη περιβαλέσθαι καὶ τὴν ἀρχὴν τῆς θαλάττης ἀναλαβεῖν δῑ ἑνὸς ἀνδρὸς φυγάδος Κόνωνος , ὃς ὅτε αἱ τριήρεις αὐτοῖς ἀπώλοντο ἐν Αἰγὸς ποταμοῖς , μόνος ἐξ ἁπάντων ἀποδρὰς ᾤχετο . 
εἰ τοίνυν μήτε Θρασύβουλος ἀπέγνω τὰ πράγματα μηδὲ ἐνεθυμήθη , τί δ’ ἂν εἶεν ἑβδομήκοντα ἄνθρωποι πρὸς τὴν Λακεδαιμονίων ἀρχὴν καὶ τὴν κατέχουσαν τύχην τότε κοινῇ τὴν Ἑλλάδα—πάντες γὰρ ὁμοίως ὑποκεκύφεσαν αὐτοῖς—μήτε ὁ Κόνων ἀδυνάτων ἐρῶν ᾔσθετο , ὅτε οὐδ’ ὁτιοῦν ἔχων πλὴν τοῦ σώματος ἔγνω τὰ τείχη πάλιν τῇ πόλει στῆσαι καὶ τὴν ἀρχὴν ἀνανεώσασθαι , πῶς οὐκ εὔδηλόν ἐστιν ὅτι γνώμῃ καὶ φρονήματι καὶ καρτερίᾳ ψυχῆς τὰ πολλὰ τῶν πραγμάτων , ἀλλ’ οὐ τῷ πλήθει τῶν ὑπαρχόντων κρίνεται ; 
τί δὲ δεῖ λέγειν τὴν παλαιὰν ἔκλειψιν αὐτῶν τῆς πόλεως , ὅτε ἐξεπίτηδες αὐτὴν προήκαντο τοῖς βαρβάροις ἐμπρῆσαι καὶ ἱερὰ καὶ τάφους τοὺς ἐν τῇ χώρᾳ , τὴν ἐν Σαλαμῖνι βουλὴν ὑπὲρ τῶν 
Ἑλλήνων καὶ ὧν ἐκ τούτων ἔτυχον ; 
οὐδεὶς γὰρ ταῦτά γε 
Ἑλλήνων οὐδὲ βαρβάρων ἀγνοεῖ , ἥκιστα δὲ ὑμεῖς , ὅσῳ καὶ παιδείᾳ πλεῖστον ἁπάντων προέχετε . 
καὶ νῦν μέν γε ὑμεῖς χρῆσθε τούτοις παραδείγμασι . 
γιγνομένων δὲ καὶ ὑμῶν ἀνδρῶν ἀγαθῶν ἕτεροι μνημονεύσουσιν ἐν τοιούτοις καιροῖς καὶ παράδειγμα ὑμᾶς καὶ τὰ ὑμέτερα πρὸς αὐτοὺς καὶ τὰ ἑαυτῶν θήσονται πράγματα , ὥστε καὶ τῆς παρὰ τοῖς οὖσι δόξης ἕνεκα καὶ τῆς παρὰ τοῖς ἐπιγιγνομένοις καὶ τὸ μέγιστον τῆς ὑμετέρας αὐτῶν ἕνεκα σωτηρίας ἄξιον φιλοτιμηθῆναι καὶ τάξαι καὶ ὑμᾶς αὐτοὺς ἐν τῷ τῶν ἀπὸ μικρῶν τῶν λοιπῶν μεγάλα τὰ ἀρχαῖα ἀναλαβόντων ἀριθμῷ . 
ταῦτα καὶ τοὺς τετελευτηκότας ὑμῶν νομίζετε δεῖσθαι πατέρας καὶ ἀδελφοὺς καὶ τοὺς ἄλλους οἰκείους καὶ ἱκετεύειν πρὸς τῆς ἑαυτῶν μνήμης καὶ τοῦ λοιποῦ τῆς πόλεως ἐδάφους , εἴ τι χαρίζεσθαι βούλεσθε αὐτοῖς , μὴ περιιδεῖν τὸ τῆς Ῥόδου καθάπαξ ὄνομα ἀπελθὸν ἐξ ἀνθρώπων , ἀλλ’ ἐπαμῦναι καὶ ἀναστῆσαι καθ’ ὅσον δύνασθε . 
ἀνασταίητε δὲ εὐτυχεστέροις καὶ βελτίοσι τοῖς συμβόλοις , Ζεῦ καὶ πάντες θεοί . 
Ῥοδίοις περὶ ὁμονοίας εἰ μὲν οὕτως εἶχον , ὦ ἄνδρες Ῥόδιοι , τὸ σῶμα , ὡς ἐγώ τε ἂν ἐβουλόμην καὶ ὑμεῖς συνεύξεσθε , αὐτὸς ἂν ὑμῖν διαβὰς εἰς λόγους ἦλθον πολλῶν ἕνεκα · ἐπεὶ δ’ ἴσως καὶ πρὸς ὑμᾶς ἀφῖκται λόγος ὡς διακείμεθα , ὑπὲρ μὲν τῶν κατ’ ἐμαυτὸν τοῖς θεοῖς ἐπιτρέπω , δῑ οὓς καὶ εἰς τοῦτον ἐσώθην τὸν χρόνον · πρὸς δὲ ὑμᾶς ὑπόλοιπον ἦν πέμψαι τὸ βιβλίον , καὶ τοῦτον τὸν τρόπον συγγενέσθαι τὴν πρώτην . 
εἰκότως δ’ ἂν οὐ περίεργος νομιζοίμην ἐν πατρίδος μοίρᾳ τὴν πόλιν ὑμῶν ἄγων . 
Ἑλλήνων τε γὰρ οὐκ εἰς ἐσχάτους δοκοῦντα τελεῖν παντὸς τοῦ Ἑλληνικοῦ κήδεσθαι νομίζειν αὑτῷ προσήκειν οὐ μάταιος ὁ λογισμὸς , τῶν τε πρὸς ὑμᾶς ἰδίᾳ μοι δικαίων ὑπαρχόντων οὐδ’ ὑμεῖς ἐπιλέλησθε · ἀνθ’ ὧν καὶ λέγειν καὶ πράττειν ὁτιοῦν ἀξιῶν ὑπὲρ ὑμῶν δικαίως ἂν συγγνώμης τυγχάνοιμι . 
ὃν μὲν οὖν τρόπον διετέθην ἐπὶ τῇ περὶ τὸν σεισμὸν συμφορᾷ καὶ ὁποῖόν τινα ἐμαυτὸν παρέσχον τοῖς πρεσβεύσασιν ὑμῶν εἰς Αἴγυπτον κατ’ ἐκείνους τοὺς χρόνους , παρ’ αὐτῶν κάλλιστ’ ἂν πύθοισθε . 
ἀγγελλομένων δέ μοι πολλῷ δεινοτέρων , εἰ οἷόν τε εἰπεῖν , τῶν νῦν , ὅτι ἀπιστεῖτε ὑμῖν αὐτοῖς καὶ διῄρησθε καὶ ταραχὰς οὐ προσηκούσας ὑμῖν ταράττεσθε , οὔθ’ ὅπως χρὴ πιστεύειν οὔθ’ ὅπως ἀπιστεῖν εἶχον . 
οἵ τε γὰρ ἀγγέλλοντες ὑμέτεροι πολῖται καὶ τἄλλα τῶν ἀξιοπίστων καὶ καθ’ ὑμῶν τὸ παραδέξασθαι ῥᾳδίως τοιαύτας αἰτίας οὐκ ἐνῆν . 
εἰ μὲν οὖν περιῆν Τέρπανδρος ὁ Λέσβιος , ἐκεῖνον ἂν ὑμῖν συνευξάμην ἐλθεῖν · 
ἐπεὶ δὲ λόγῳ ψιλῷ δεῖ πείσαντα καταστήσασθαι τὰ πράγματα , ἐμαυτοῦ τὸ ἀγώνισμα ποιοῦμαι . 
πρῶτον μὲν οὖν ἐκεῖνο ἐνθυμήθητε ὅτι ὑπὲρ μὲν ἄλλου τινὸς πράγματος οἷόν τέ ἐστι καὶ τοὺς ἐναντίους λόγους διελθεῖν , ὑπὲρ δὲ τῆς ὁμονοίας οὐδεὶς πώποτε ἠμφισβήτησε τὸ μὴ οὐ μέγιστον εἶναι τῶν ἀγαθῶν ταῖς πόλεσιν . 
ἀλλ’ ὑπὲρ μὲν τῶν πολιτειῶν αὐτῶν καὶ τῶν ἐν αὐταῖς νομίμων χωρὶς ἕκαστοι φρονοῦσι , τὸ δ’ ἐν ἁπάσῃ τῇ πολιτείᾳ μηδὲν ἐναντιώτερον εἶναι στάσεως μηδ’ ὅ τι μᾶλλον τοῖς καθεστηκόσι λυμαίνεται , τουτὶ δ’ ὡσπερεὶ μιᾷ φωνῇ νενίκηκε . 
καίτοι πῶς οὐκ ἄτοπον περὶ αὐτοῦ μὲν τούτου πάντας συμφρονεῖν , ὡς καλὸν ἡ ὁμόνοια καὶ σωτήριον , ταύτης δὲ ἀμελήσαντας ἐρίζειν ἀλλήλοις ἀξιοῦν , καὶ ταῦτα ἀνήνυτα , καὶ τὰ μηδενὶ τῶν ἄλλων Ἑλλήνων ἢ βαρβάρων ἀγνοεῖν ἔχοντα καλῶς , ταῦτα ἐκφυγεῖν Ῥοδίους ; 
οὐ μὴν οὐδ’ εἰδέναι μὲν φάσκειν , ἑκόντας δὲ ὀλιγωρεῖν τῆς σωτηρίας ἀνθρώπινον . 
ἥδιστα δ’ ἄν μοι δοκῶ τοῦτ’ ἐπιτιμηθῆναι , ὡς ἀρχαῖα λέγων καὶ οὐδ’ ὁτιοῦν καινὸν εὑρηκώς . 
πῶς γὰρ οὐκ ἄτοπον τῷ μὲν λέγοντι μέμφεσθαι ὡς λίαν γνώριμα καὶ παλαιὰ καὶ πᾶσι δοκοῦντα συμβουλεύει , αὐτοὺς δὲ μὴ τολμᾶν χρῆσθαι τοῖς οὕτω φανεροῖς , ἀλλὰ μὴ μόνον πρὸς αὑτοὺς στασιαστικῶς ἔχειν , ἀλλὰ καὶ παντὶ τῷ μέχρι τούτου χρόνῳ διαφέρεσθαι ; 
ἐγὼ δ’ οὔτε τὸν σύμβουλον οὔτε τοὺς χρωμένους ἡγοῦμαι τοῦτο δεῖν σκοπεῖν , τὸν μὲν ὅπως ἐρεῖ ταῦτα ἃ μηδεὶς , τοὺς δ’ ὅπως ἀκούσονται ταῦθ’ ἃ μὴ πρότερον , ἀλλ’ ὅ τι μέλλει κοινῇ συνοίσειν , τοῦτο καὶ λέγειν προαιρεῖσθαι . 
οὐδὲ γὰρ ἐν ταῖς τοῦ σώματος χρείαις τοῦθ’ ἡμῶν ἕκαστος ἐσπούδακεν , ὅπως τι καινὸν ἀκούσεται , ἀλλ’ οὗτος ἄριστος ἰατρὸς ὅστις ἂν ὑγιεῖς ποιεῖν ἐπίστηται · οὐδ’ ἔσθ’ ὅστις ὑμῶν ἀγανακτήσει , ἐὰν διὰ τῶν αὐτῶν σωθῆ δῑ ὧν τις ἤδη καὶ πρότερον . 
οὐ μὴν ἀλλ’ ἔγωγε βουλοίμην ἂν ὥσπερ κἀνταῦθ’ ὑμῖν ἔχειν ἡγοῦμαι χαρίσασθαι τῷ τι καὶ πλεῖον ἂν εἰπεῖν ὧν οἱ πρὸ ἡμῶν τοῖς ὁμοίοις ἐγκεχειρηκότες , οὕτως καὶ ὑμᾶς ὑμῖν αὐτοῖς ἐθελῆσαι χαρίσασθαι καὶ μὴ μόνον τὸν χρόνον τοῦτον ὃν νῦν ἀκροᾶσθε τούτου τοῦ λόγου ταὐτὰ φρονῆσαι περὶ τῶν λεγομένων , [ἀλλὰ καὶ ἐν τοῖς μετὰ ταῦτα]—πείσεσθε γὰρ σαφῶς αὐτῷ , εὖ οἶδα ἐγὼ τὴν ὑμετέραν δεξιότητα καὶ φιληκοΐαν—ἀλλὰ καὶ περὶ τῶν πρὸς ὑμᾶς αὐτοὺς μιᾷ γνώμῃ τὸ λοιπὸν χρῆσθαι καὶ τὴν ἔργῳ πίστιν ὡς ἥσθητε τῷ λόγῳ προσθεῖναι . 
οἶμαι δὲ ἅπαντας ἂν ὑμᾶς συμφῆσαι , ὥσπερ τῶν ἐν τοῖς δικαστηρίοις λόγων τούτους ἀληθεστάτους ἡγεῖσθε , ὧν ἂν πλεῖστοι καὶ γνωριμώτατοι μάρτυρες ὦσιν , οὕτως καὶ τῶν εἰς συμβουλὴν ἡκόντων οἷς ἂν πλεῖστοι καὶ σπουδαιότατοι μάρτυρες ὦσι , τούτοις μάλιστα χρῆναι πιστεύειν . 
τοῦτο τοίνυν εἰς Ὅμηρον τὸν κοινὸν τῶν Ἑλλήνων σύμβουλον καὶ προστάτην ἀνενέγκατε , ὃς ἐποίησε τὸν σοφώτατον τῶν τότε Ἑλλήνων τῇ 
Ναυσικάᾳ συνευχόμενον ἔτ’ οὔσῃ κόρῃ ἄνδρα τε καὶ οἶκον καὶ ὁμοφροσύνην ὀπάσαι τοὺς θεοὺς αὐτοῖς · 
οὐ μὲν γὰρ τοῦδε κρεῖσσον καὶ ἄρειον , ἢ ὅθ’ ὁμοφρονέοντε νοήμασιν οἶκον ἔχητον ἀνὴρ ἠδὲ γυνή · πόλλ’ ἄλγεα δυσμενέεσσι , χάρματα δ’ εὐμενέτησι · μάλιστα δέ τ’ ἔκλυον αὐτοῦ . 
καίτοι μὴ νομίζετε ἑτέρως μὲν ἂν μίαν οἰκίαν καλῶς οἰκῆσαι , ἑτέρως δ’ ἂν πόλιν τὴν πᾶσαν , ἀλλ’ εἰ μία τῶν καθ’ ἕνα ἐστὶν οἰκιῶν σωτηρία τὸ ταὐτὰ φρονεῖν , πολὺ μᾶλλον τὰς πόλεις οὕτω δεῖν ἔχειν , ὅσῳ μιᾶς μὲν οἰκίας διαστάσης εὐκόλως ἴασις εὑρίσκεται , πόλεως δὲ οὐδ’ εὑρεῖν ῥᾳδία γίγνεται · καὶ μιᾶς μὲν οἰκίας εὖ τε καὶ χεῖρον πραττούσης μικρὸν ὄφελος τοῖς ἅπασι , κοινῇ δὲ εὐθενοῦντας καὶ τοῖς ἰδίοις οἴκοις ἄμεινον πράττειν εἰκός ἐστιν . 
εἰ τοίνυν καὶ τοῖς μέλλουσιν οἰκήσειν οἰκίαν ἤδη συνεύχεσθαι καιρὸν ἡγεῖτο ὁ σύμβουλος περὶ τῆς ὁμονοίας , ἦ που τούς γε ἐκ παλαιοῦ πόλιν οἰκοῦντας καὶ ταύτην οὕτως ἐπιφανῆ πάντα τἄλλα δεύτερα τούτου νομιστέον αὐτοῖς . 
εἶεν . 
τριχῆ γὰρ δὴ διαστησώμεθα , καὶ θεωρήσαντες μίαν οἰκίαν ἐκ πόλεως πρῶτον , εἶτα εἰς ἄνδρα ἕνα ἀναβῶμεν τῷ λόγῳ καὶ σκεψώμεθα ποῖός τις ᾧ τις οὐκ ἂν αἰσχύναιτο ὁμοιούμενος . 
ἀλλ’ ἐνταῦθα καὶ μάλιστ’ ἂν κατίδοιμεν τὸ διαπεφευγὸς τῆς ὁμονοίας ἀγαθόν . 
τίς γὰρ οὕτως ἔξω τοῦ φρονεῖν ἢ τίς οὕτως ἄπειρος τῶν ἐν τῇ φύσει ὅστις ἂν τὸν εἰκῆ καὶ ῥᾳδίως μεταβαλλόμενον καὶ μηδέποτε ἐν ταὐτῷ μένοντα μηδὲ ἃ γνοίη φυλάττοντα τοῦ διὰ τέλους χρηστοῦ καὶ βεβαίου προέλοιτ’ ἂν εἰς χρῆσιν ; 
οἷον τίς ἂν ἢ κηδεῦσαι τῷ τοιούτῳ πρὸ τοῦ ἑτέρου βούλοιτο , ἢ συμβαλεῖν , ἢ συσκηνῶσαι , ἤ τι τῶν πᾶσι κοινῶν , ὁπόσαι πράξεις κατ’ ἀνθρώπους μετασχεῖν , ὅστις μηδ’ αὐτὸς οἶδεν ὃ βούλεται , ἀλλ’ ὥσπερ Εὔριπος ἄνω καὶ κάτω φέρεται , πολεμῶν καὶ στασιάζων αὐτὸς ἑαυτῷ ; 
οὐκοῦν ὅ γ’ ἐναντίος τούτῳ νικᾷ πᾶσι τοῖς κριταῖς , ὅστις ἁπλοῦς , γενναῖος , ἀψευδὴς , ταὐτὰ γιγνώσκων περὶ τῶν αὐτῶν , ὁμονοῶν ὡς οἷόν τε μάλιστα αὐτὸς αὑτῷ . 
πῶς οὖν οὐκ ἄτοπον δυοῖν ἀνδροῖν ὑποκειμένοιν , τοῦ μὲν κατὰ τὴν στασιάζουσαν πόλιν , τοῦ δὲ ὡς δεῖ τὴν ὁμονοοῦσαν ἔχειν , τὸν μὲν ὡς ἀνίατον κακίζοντας , τῷ δὲ ὡς ἀρίστῳ τιθεμένους μὴ διασώσασθαι τὸ εἰκὸς , ἀλλ’ ᾧ τις ἀπεύξαιτ’ ἂν μὴ συντυχεῖν , πῶς χρὴ τοῦτον εἰς τὰ κοινὰ φανῆναι μιμουμένους ; 
καὶ μὴν οὐδὲν ὄνειδος τοῖς ἰδιώταις οὕτως προσήκει φεύγειν ὡς πόλει κοινῇ . 
ὅσῳ γὰρ μεῖζον τὸ σχῆμα καὶ ὅσῳ πλείους οἱ συνεισόμενοι , τοσούτῳ μᾶλλον καθαρεύειν ἁπάντων εἰκός ἐστι τῶν αἰσχρῶν . 
χωρὶς δὲ τούτων οὐδὲ ὁ κίνδυνος παραπλήσιος . 
ἰδιώτης μὲν γὰρ οὐχ ἑστὼς τὴν γνώμην οὐδὲν μᾶλλον αὐτόχειρ αὑτοῦ γίγνεται , ἀλλ’ ὅσον δοκεῖν εἶναι φαῦλος , τοσοῦτον ζημιοῦται · 
πόλις δὲ διεστῶσα πρῶτον μὲν διπλῆν φέρεται τὴν ἄνοιαν , ἔπειθ’ ἃ ποιεῖ πάσχουσα ἀναφαίνεται , καὶ τὴν δίκην ἐπ’ αὐτῶν δίδωσι τῶν πραγμάτων . 
ἅ μοι δοκεῖ καὶ Ἡσίοδος προορώμενος τὰς ἔριδας πάσας πόρρωθεν κωλύειν , ἥτις μὴ πρὸς ἔργον παρακαλεῖ · εἰκότως . 
οὐ γάρ ἐστιν οὐ σίδηρος , οὐ χαράκωμα , οὐχ ὅπλον οὐδὲν φοβερὸν ταῖς πόλεσιν , ἂν εὖ φρονεῖν ἐθέλωσι μόνον · ἀλλὰ καὶ ταῦτα ὑπὸ τῆς ἀνοίας καθ’ αὑτῶν ἰσχυρὰ ποιοῦσιν οἱ πολλοί . 
τὰ μὲν τοίνυν ἄλλα παροφθέντα ἐπίκαιρον ποιεῖ τὴν ζημίαν καὶ οὐ πάσαις ταῖς ψήφοις ἡμάρτηται , τὸ δ’ ἐπ’ ἀλλήλους τρέπεσθαι καὶ τὴν ἐπὶ τῇ κοινῇ σωτηρίᾳ κατοικίαν γενομένην ταύτην διαλύοντας καὶ διασπῶντας τὰ αὑτῶν εὖ τίθεσθαι νομίζειν ἑκάστους ἐξαίρει πᾶσαν ἀνθρώπων ἄνοιαν · τοσοῦτον ὑπερβάλλει . 
καὶ μὴν οὐδὲ Σόλωνος ἔξω τοῦ καιροῦ ποιεῖν ἄν μοι δοκῶ μνησθεὶς , ἄλλως τε καὶ οὗ νόμων καὶ πολιτείας ἐξετασμός . 
ἐκεῖνος τοίνυν ἐν τοῖς ἐλεγείοις διεξιὼν περὶ τῶν αὑτῷ πεπολιτευμένων ἐπὶ τούτῳ μάλιστα πάντων σεμνύνεται , τῷ καταμῖξαι τὸν δῆμον πρὸς τοὺς δυνατοὺς , ὅπως ἂν μιᾷ γνώμῃ τὴν πόλιν οἰκῶσι , μηδέτεροι πλεῖον ἰσχύοντες ἢ κοινῇ συμφέρει . 
καίτοι τοῦτ’ ἐστὶν οὐ μόνον προτρέποντος εἰς ὁμόνοιαν , ἀλλὰ καὶ δεικνύντος ὅπως αὐτὴν κτᾶσθαι προσήκει . 
καὶ τί δεῖ καθ’ ἑκάστους λέγειν ; 
οὐ γάρ ἐστιν οὐ ποιητὴς , οὐ νομοθέτης , οὐ ῥήτωρ , ὅστις ὡς ἔπος εἰπεῖν ἄλλοθέν ποθεν ἄρχεται , οὐδ’ ἄλλο τι πρεσβεύει τῆς πρὸς ἀλλήλους φιλίας καὶ πίστεως · εἰκότως καὶ ἀναγκαίως . 
εἰ γὰρ τῶν συμμάχων οὗτοι πιστότατοι καὶ ἀναγκαιότατοι οἵτινες ἂν τὸν αὐτὸν ἐχθρὸν καὶ φίλον νομίζωσιν , ἦ που σφᾶς γε αὐτοὺς ὡς ἐχθροὺς προσορᾶν οὐ σωτήριον . 
τίσι γὰρ καὶ χρῆσθαι τῶν ἔξω δυνατὸν τοὺς αὑτοῖς οὐκ ἔχοντας ; 
γνοίη δ’ ἄν τις καὶ τῇ προσηγορίᾳ τεκμαιρόμενος , μόνον γοῦν τοῦτο νόσημα πόλεως κέκληται . 
καίτοι πῶς οὐκ ἄτοπον τῶν μὲν ἐν τοῖς σώμασιν ἀρρωστημάτων , ἃ μέρει τινὶ λυμαίνεται , τοσαύτην πρόνοιαν ἔχειν ὥστε τάχιστα παύεσθαι , τῶν δὲ ἀπολλύντων δημοσίᾳ τὰς πόλεις μὴ τὴν ταχίστην ἀπαλλαγὴν ζητεῖν , ἀλλ’ ὅπως ὅτι πλεῖστα γενήσεται , καὶ τῶν μὲν ἀκουσίων ἀποτροπὰς αἰτεῖν τοὺς θεοὺς , οἷον λιμοῦ καὶ λοιμοῦ καὶ τῶν τοιούτων , ἃ δὲ μείζω μὲν τούτων κακοῖ , τῷ δ’ εὖ φρονεῖν ἔστι θεραπεῦσαι , ταῦτα μὴ βούλεσθαι ; 
πότερον οὖν οὐδ’ εὔχεσθαι φήσετε ὑπὲρ τῆς ὁμονοίας ; 
τί ποτ’ οὖν ἄλλο ὑμῖν αὐτοῖς ἀγαθὸν συνεύξεσθε ; 
ἀλλὰ νὴ Δία τοῦτό γε ποιεῖν προθύμως ; 
οὐκοῦν ἄτοπον τοὺς μὲν θεοὺς ἐνοχλεῖν , αὐτοὺς δὲ μὴ βούλεσθαι πράττειν ἅ γ’ ἐφ’ ὑμῖν εἶναι δοκεῖ τοῖς θεοῖς αὐτοῖς ; 
καὶ μὴν εἴ γε τοῖς σώμασιν αὗται βαρύταται τῶν νόσων καὶ πλείστης δέονται τῆς ἐπιμελείας αἵτινες ἂν τῶν ἐντὸς ἅψωνται , πῶς οὐ καὶ πόλει ταῦτ’ εἶναι τῶν ἀτυχημάτων ἔσχατα χρὴ δοκεῖν ὑφ’ ὧν εἴσω φθείρεται ; 
ἢ πολεμίους μὲν εἴσω τείχους παρελθόντας φοβερωτέρους κρίνομεν , αὐτοὺς δὲ ἐν μέσῃ τῇ πόλει πολεμεῖν ἀλλήλοις μικρόν τι νομιοῦμεν εἶναι ; 
καὶ μὴν οὐδ’ ἐκεῖνον ἀποδέξομαι τὸν λόγον , ὡς ἄρα στάσις ἐμφύλιος τοσούτῳ πολέμου χαλεπώτερον , ὅσῳ πόλεμος εἰρήνης . 
ὁρῶ γὰρ πόλεμον μὲν εἰρήνης πολλάκις αἱρετώτερον συμβαίνοντα , στάσιν δὲ ὁμονοίας οὐδέποτε . 
πολεμήσασι μὲν γὰρ ἤδη πολλοῖς συνήνεγκε καὶ εἰς χρημάτων κτῆσιν καὶ πρὸς δόξαν καὶ πρὸς ἰσχὺν καὶ πάνθ’ ὅσ’ ἂν εἴποι τις , στάσει δὲ καὶ μίσει πρὸς ἀλλήλους χρώμενοι οὐδένες πώποτε τῶν ὄντων ἀγαθῶν ἀπώναντο , τοσοῦτον ἀπέσχον τοῦ προσκτήσασθαί γε ἕτερα . 
συνελόντι δ’ εἰπεῖν εἰρήνης μὲν ὑπαρχούσης τοσούτῳ χεῖρον στασιάζειν ἢ πολεμεῖν ἐπαρθῆναι , ὅσῳ χεῖρον ἑαυτοὺς κακῶς ποιεῖν ἢ ἑτέρους . 
ἐν πολέμῳ δὲ τὸ αὐτὸ τοῦτο τοσούτῳ χεῖρον , ὅσῳ πόλεμος εἰρήνης . 
καὶ μὴν οὐ νῦν μὲν δοκεῖ , πρότερον δ’ οὐκ ἐδόκει τῶν κακῶν ἔσχατον εἶναι . 
τοσούτῳ γὰρ μετριώτερον στάσεως ἡ τυραννὶς , ὅσῳ πρῶτον μὲν κουφότερον εἷς κακῶς ποιῶν πόλιν ἢ πάντες κύκλῳ , ἔπειτα ἐλευθερῶσαι μὲν πόλιν ὥστε στασιάζειν οὐδεὶς πώποτ’ εὖ φρονῶν ἠξίωσεν , ὑπὲρ δὲ τοῦ μὴ στασιάζειν τυράννους ἤδη τινὲς ἐξεπίτηδες ἐστήσαντο . 
καὶ μετὰ μέν γε τυράννου καὶ νόμους θεῖναι τῶν νομοθετῶν αὐτῶν ἤδη τινὲς εἶπον προσφέρειν , στάσει δ’ ἢ συστῆναι τὸ πρῶτον ἢ συμμεῖναι πολιτείαν οὐδενὶ πώποτ’ ἔδοξεν ἐγχωρεῖν . 
καὶ μὴν τυραννούμεναι μὲν τῶν πόλεων ἤδη τινὲς εἴς τε μέγεθος καὶ κατασκευὴν ἐπέδοσαν , στάσει δὲ οἵτινες οὐκ ἐφθάρησαν οὐκ ἂν ἔχοιμεν εὑρεῖν . 
καίτοι πῶς εἰκὸς τοῖς μὲν τοὺς τυράννους ἀποκτιννύουσι δωρεὰς προειρηκέναι , τοῖς δὲ τὰς στάσεις καταλύουσι μηδὲ ὅσον πείθεσθαι βούλεσθαι ; 
ὑμεῖς τοίνυν σεμνύνεσθε ὡς ὄντες ἐλεύθεροι καὶ τὴν δημοκρατίαν οὕτως ἐπαινεῖτε ὥστε μηδ’ ἂν ἀθάνατοι δέξαισθε γενέσθαι , εἰ μή τις ὑμᾶς ἐπὶ ταύτης ἐάσει μένειν τῆς πολιτείας . 
καίτοι πῶς οὐκ ἄλογον αὐτὴν μὲν οὕτω τιμᾶν , ταύτῃ δ’ ἐπηρεάζοντας μὴ θέλειν συνεῖναι , καὶ μοναρχίαν μὲν εἴ τις κατασκευάζοιτο , πικρῶς ἂν ἔχειν , ὃ δὲ τούτου τοσούτοις ὅσοις εἶπον δέδεικται χαλεπώτερον , τοῦτ’ αὔξειν ἑκόντας , καὶ μηδ’ ἐκεῖνο δύνασθαι λογίσασθαι ὡς οὐκ ἔστιν ὅπως , εἰ ταῦθ’ οὕτω πρόεισιν , οὐ κινδυνεύσετ’ ἀποστερηθῆναι τῆς δοκούσης ταύτης ἐλευθερίας · κἂν μὴ ἑκόντες ἐπιστρέψητε , ἄλλος ἀφίξεται ὅστις ὑμᾶς σώσει πρὸς βίαν . 
ὡς οὔτ’ ἀγνοεῖν τὰ τοιαῦτα τοῖς ἄρχουσι θεσμὸς οὔτ’ ἐν μηδενὶ ποιεῖσθαι λόγῳ . 
ὥστε εἰ μηδενὸς ἄλλου χάριν , τοῦ γ’ ὄντες ἐλεύθεροι ποιεῖν ὅ τι βούλεσθε , τῶν νυνὶ τούτων ἀπόστητε , ἵνα μὴ φοβῆσθε ἅμα ὅσον νῦν θαρρεῖτε καὶ μὴ φιλοτιμίαν ἀρχαίαν ἀποβάλητε . 
ἔστι δὴ τοῦ παρεληλυθότος χρόνου τοῦτ’ ἀπολαύειν , παραδείγμασι τοῖς γνωριμωτάτοις χρωμένους εἰς τὰ παρόντα , καὶ ταῦτα πρὸς μὲν ἄλλους τινὰς διεξιέναι μειρακιῶδες ἂν ἦν ἴσως , πρὸς δὲ ὑμᾶς καθαρῶς ὄντας Ἕλληνας καὶ τεθραμμένους ἐκ παίδων ἐν τούτοις οὐκ ἄχρηστον . 
τοῦτο μὲν τοίνυν εἰς τὴν τῶν Λακεδαιμονίων πόλιν ἀποβλέψατε , ὁμόφυλον ὑμῖν οὖσαν , ἣ μέχρι μὲν ἐστασίαζεν , οὐδεμιᾶς τῶν προσοίκων βελτίων ἦν , ἀλλὰ καὶ πολεμοῦσα ἡττᾶτο , ὡς λέγεται , τὰ πολλά · ἐπεὶ δὲ κατέστη διὰ τῶν Λυκούργου λόγων καὶ νόμων , ἡγεῖτο τῶν Ἑλλήνων καὶ κατὰ πόλεις καὶ κοινῇ . 
αὖθις δὲ τὸ τῶν 
Ἀθηναίων θεωρήσατε , οἳ στασιάζοντες μὲν οὔτε σφίσιν αὐτοῖς οὔτε ἑτέροις ἠδύναντ’ εἶναι χρήσιμοι , ἐπεὶ δὲ τῶν τυράννων ἀπαλλαγέντες ὡμονόησαν πρὸς ἀλλήλους , οὐ μόνον τὴν πόλιν , ἀλλὰ καὶ τὴν Ἑλλάδα ἠλευθέρωσαν ἐν τοῖς μεγίστοις καιροῖς . 
παραλαβόντες δὲ τὴν ἀρχὴν , ἕως μὲν μίαν γνώμην εἶχον , ἀντεῖχον μικροῦ δεῖν ἅπασιν ἀνθρώποις καὶ κατὰ γῆν καὶ κατὰ θάλατταν , ἐπεὶ δὲ διέστησαν , τὰ μὲν τείχη κατέσκαψαν , τὰς δὲ ναῦς παρέδωκαν . 
καὶ τοῦτο τοσοῦτον ἀτύχημα ἀτυχήσας ὁ δῆμος ἐκπεσὼν καὶ κατελθὼν αὖθις , ἐξὸν αὐτῷ τιμωρήσασθαι τοὺς ἐπαναστάντας καὶ πρὸς οὓς παρετάξαντο , ὁμονοεῖν εἵλετο , τὴν κοινὴν τῆς πόλεως σωτηρίαν προτέραν τῶν ἰδίων ἐγκλημάτων ποιησάμενος . 
καὶ γάρ τοι πάλιν εἰς τὰ πράγματ’ εἰσῆλθε , καὶ προὔστη τῶν Ἑλλήνων σχεδὸν ἐν μέρει πάντων . 
τοσοῦτον κακὸν ἡ στάσις ταῖς πόλεσι καὶ τοσοῦτον ἀγαθὸν τὸ θέλειν ὡς τάχιστα παύσασθαι . 
εἰ δὲ δεῖ καὶ τῶν ὑμετέρων προγόνων Ἀργείων ἀναμνησθῆναι , λέγεται καὶ τούτους ταραχθέντας ἐν ἀλλήλοις , Ἀθηναίων πρέσβεων ἀφικομένων ὡς αὐτοὺς καὶ διδαξάντων ὡς αὐτοὶ τὰ σφέτερ’ αὐτῶν ἔθεντο , ὑπακοῦσαι καὶ τὴν στάσιν ἐκποδὼν ἀνελόντας πάλιν εἰς ταυτὸν ἐλθεῖν . 
νῦν τοίνυν , ὦ ἄνδρες Ῥόδιοι , παρὰ πασῶν τῶν πόλεων τούτων χρὴ νομίζειν πρεσβείαν κοινὴν ἥκειν ὡς ὑμᾶς ἐπὶ τὰς διαλύσεις προκαλουμένην , προηγορεῖν δὲ ἡμᾶς συνδεομένους ἃ νομίζομεν πάντη βέλτιστα ὑμῖν εἶναι . 
καὶ μὴν οὐ ταυτόν γε τοῖς Ἀθηναίοις ὑμᾶς ποιῆσαι δεῖ οὐδὲ τοῖς ἐφ’ ὑμᾶς δανεισαμένοις συνεκτῖσαι τάλαντα ὅσα δὴ σημεῖον τῆς πίστεως , ἀλλ’ ἀζήμιος ἡ σωφροσύνη πρόκειται τούτων τε ὧν εἶπον ἐνθυμουμένοις καὶ μηκέτ’ εἰς πόλιν μίαν ἢ δευτέραν βλέπουσιν , ἀλλ’ εἰς τὰ κοινὰ τῶν Ἑλλήνων πράγματα καὶ πάσας τὰς πόλεις τὰς Ἑλληνίδας , αἷς οὔτε φάλαγγες ὁπλιτῶν ἐναντίον οὔθ’ ἱππέων πλῆθος οὔτ’ ἄλλ’ οὐδὲν τῶν δοκούντων εἶναι φοβερῶν , ἀλλ’ ἡ κατ’ ἀλλήλων στάσις καὶ ἀπιστία καὶ τὸ μήτε κοινῇ ταυτὸν φρονεῖν μήτ’ αὖ καθ’ ἑκάστους ὑγιαίνειν αἴτιον τῆς τοσαύτης μεταβολῆς ἐγένετο . 
καὶ μηδεὶς ὑμῶν ἐν ἀδείᾳ ποιείσθω τὸ τοὺς καιροὺς ἑτέρους εἶναι , ἀλλ’ ἐκεῖνο κοινὸν ἐνθυμείσθω κατὰ πάσης στάσεως ὅτι τῶν παρόντων ἀγαθῶν ἀεὶ πέφυκεν ἀποστερεῖν . 
χωρὶς δὲ τούτων , ὦ ἄνδρες Ῥόδιοι , καὶ ἡ συμφορὰ μείζων , εἰ τοιούτων καιρῶν ἐν οἷς φόβος μὲν οὐδεὶς οὐδὲ κίνδυνος , εὐδαιμονίας δὲ ἀπολαύειν ὁπόσης τις βούλεται πάρεστι , τὸ ἐπιβάλλον ἐφ’ ὑμᾶς μέρος ὥσπερ θεωρικοῦ προήσεσθε ἐξεπίτηδες . 
μέχρι μὲν γὰρ διειστήκει τὰ τῶν Ἑλλήνων , εἰκὸς ἦν συνοίσειν καὶ τοὺς μὲν ταῦτα , τοὺς δὲ ἐκεῖνα ὑμῶν αἱρεῖσθαι . 
νῦν δὲ τίς ἢ στάσεως ἀφορμὴ , ἢ ῥᾳστώνης οὐκ ἐξουσία ; 
οὐ κοινὴ μὲν ἅπασα γῆ , βασιλεὺς δὲ εἷς , νόμοι δὲ κοινοὶ πᾶσι , πολιτεύεσθαι δὲ καὶ σιωπᾶν καὶ ἀπαίρειν καὶ μένειν ἄδεια ὁπόσην τις βούλεται ; 
τί οὖν δεῖ κακῶν ἐπεισάκτων , ἢ μανίας τοῖς πᾶσι περιττῆς ; 
ἀλλὰ γὰρ οὐχ ὡς ἔσχατον ἡ στάσις τῶν κακῶν δεῖξαι χαλεπώτατον , ἀλλ’ ὅπως αὐτῆς ἀπαλλάξεσθε , τοῦτ’ ἴσως ἔργον εὑρεῖν . 
οὐ γὰρ ἀγνοίᾳ τοῦ συμφέροντος ἁμαρτάνειν μοι δοκεῖτε τοσοῦτον , ὅσον , εἰ οἷόν τε εἰπεῖν , ἀπονοίᾳ τινὶ καὶ τῶν διαφορῶν ἑκόντες ἡττώμενοι . 
λέγω δὴ κεφάλαιον , πρῶτον μὲν ὀργὴν ἅπασαν ἀπελθεῖν ἐκποδὼν ὡσπερεὶ πολιορκίαν , τὰ ἑαυτῆς ἔχουσαν · ὡς οὐ τῷ θυμῷ κάλλιστα τὰ πράγματα κρίνεται . 
ἔπειτα φθόνον καὶ πλεονεξίαν ἑκατέρωθεν περιελεῖν · φθόνον μὲν λέγω τῶν ἐλαττόνων τοῖς μείζοσι , πλεονεξίαν δὲ εἰς τοὺς ἥττους τῶν μειζόνων · συνελόντι δ’ εἰπεῖν οἰκίας σχῆμα καὶ τύπον μιμήσασθαι . 
τί δὴ τοῦτ’ ἐστίν ; 
εἰσὶν ἄρχοντες ἐν οἰκίᾳ , πατέρες παίδων καὶ δούλων δεσπόται . 
πῶς οὖν οὗτοι καλῶς οἰκοῦσιν ; 
ὅταν οἱ μὲν ἄρχοντες μὴ πάντ’ ἐξεῖναι νομίζωσιν ἑαυτοῖς , ἀλλ’ ἑκόντες ὑφαιρῶσι τῆς ἐξουσίας , οἱ δ’ ὅ τι ἂν δοκῇ τοῖς κρείττοσιν ὡς ἐξὸν δέχωνται . 
ἄνευ δὲ ταύτης τῆς ἑκατέρωθεν εὐγνωμοσύνης οὐ ῥᾴδιον εὑρεῖν οἰκίαν ἥτις σωθήσεται . 
τοῦτο τοίνυν καὶ ἐπὶ τὰ κοινὰ τῆς πόλεως πράγματα ἀγαγεῖν ἔμοιγε δοκεῖ νῦν , λογιζομένους τοὺς μὲν ἀξιοῦντας εἶναι κρείττους ὅ τι ἂν τοὺς ἥττους ἑκόντες διαφθείρωσι τῇ σφετέρᾳ λυμαίνονται φιλοτιμίᾳ . 
τὸ γὰρ εἶναι τοὺς ἥττους κέρδος τοῖς κρείττοσιν , εἴπερ ἕξουσιν ὧν ἔσονται κρείττους δεικνύναι , τοὺς δὲ ἀπολειπομένους ἢ ταῖς οὐσίαις ἢ κατὰ τὴν ἄλλην τύχην , ὅτι τοῖς μείζοσιν , ἐὰν ἐπηρεάζωσι , τῇ σφετέρᾳ λυμαίνονται σωτηρίᾳ πολὺ μᾶλλον ἢ εἰ τὸ τεῖχος ἑκόντες καθῄρουν . 
νόμος γάρ ἐστιν οὗτος φύσει κείμενος ἀληθῶς ὑπὸ τῶν κρειττόνων καταδειχθεὶς , ἀκούειν τὸν ἥττω τοῦ κρείττονος . 
κἄν τις ἐλευθερίας σύμβολον ποιῆται τὸ διαφθείρειν τὸν νόμον , αὑτὸν ἐξαπατᾷ καὶ ποιεῖ παραπλήσιον ὥσπερ ἂν εἰ κοινῇ πάντες ἄνθρωποι τοῖς θεοῖς φθονήσαντες , εἶτα μὴ νομίζοιεν . 
εἰ δέ τις ὑμῶν τῷ πολλὰ καὶ δεινὰ πεπονθέναι πρὶν λαβεῖν δίκην , οὐκ ἀνεκτὸν ἡγεῖται καταλύσασθαι , πρῶτον μὲν αὑτῷ τοὔμπαλιν διάκειται . 
εἰ γὰρ τοσούτων καὶ τηλικούτων κακῶν ἡ στάσις αἰτία γίγνεται ὥστ’ ἀβίωτον νομίζειν εἰ μή τις ὁπωσοῦν δίκην λήψεται , πῶς οὐ φεύγειν κράτιστον ἀπ’ αὐτῆς ; 
ἔστι γὰρ εὖ φρονούντων ὧν μὲν εὐφραινόντων πεπείρανται μὴ θέλειν ἀφίστασθαι , ἃ δ’ οὕτως σκληρὰ καὶ ταραχώδη καὶ πανταχοῦ μεστὰ ἀηδίας εὑρήκασι , τούτων ὡς τάχιστα παύσασθαι , μὴ τὸ κακὸν τοῦ κακοῦ φάρμακον ἡγουμένους , ἀλλὰ νομίζοντας μνήμην καὶ λήθην δύο προσρήματα ἐναντίω δυοῖν ἐναντίοιν εἶναι πραγμάτοιν , καὶ δεῖν τὰ μὲν χρηστὰ τῇ μνήμῃ σημειοῦσθαι , τὰ δὲ φαῦλα τῇ λήθη παραγράφεσθαι . 
ἔπειθ’ ὅταν καὶ παντάπασιν ὁ θυμὸς προσίστηται , τὸν ἀρχαῖον ἀντίπαλον παραλαμβάνοντας αὐτοῦ δεῖ τὸν λογισμὸν ὡδὶ λέγειν πρὸς αὑτοὺς , ἡμεῖς ἐσμὲν Ῥόδιοι , κἄν τις ἡμῖν Ἑλλήνων ἢ βαρβάρων εὐγενείας ἀμφισβητῇ , βουλοίμεθ’ ἂν αὐτοῦ κρατεῖν . 
οὐκοῦν ὅτε τοῦτο βουλόμεθα , ἡ πατρὶς ἡμῖν σωστέα κοινῇ , ἵν’ ἔχοιμεν ἐφ’ ᾗ φρονοῖμεν . 
οὐκοῦν στασιαζόντων μὲν ἀπόλλυται , μιᾷ δὲ γνώμῃ χρησαμένων ἅμα καλλίων καὶ μείζων γίγνεται . 
τί οὖν ἡμᾶς αὐτοὺς καταλύομεν ; 
ταῦθ’ εἷς ἕκαστος εἰ πρὸς αὑτὸν εἰπεῖν ἐθελήσειεν , οὐ δώσει χώραν τοῖς παροξυσμοῖς . 
πῶς γὰρ οὐχ ὡς ἀληθῶς ἄτοπον εἰς μὲν τοὺς ὑπὲρ τῆς πατρίδος λόγους πάντας ἂν ὡσαύτως ἔχειν , εἰ δεήσειεν , εἰς δ’ αὐτὸ τὸ σῶσαι τὴν πατρίδα καὶ τῇ τῶν λόγων εὐφημίᾳ περὶ αὐτῆς ἔχειν χρῆσθαι μὴ τολμᾶν ταυτὸν φρονῆσαι , ἀλλ’ ἔργῳ μὲν ἀπολλύειν , λόγῳ δὲ κοσμεῖν , καὶ τὴν Κλεομένους τοῦ Λακωνικοῦ νίκην ἀναμένειν , ὃς τὸ αὑτοῦ σῶμα κατεχόρδευσεν ἐκ ποδῶν ἀρξάμενος ; 
ἢ τί πρὸς θεῶν οἴεσθε , εἰ τοῦτον ἕκαστος προθέμενοι τὸν ὅρον , ὅταν τοὺς ἐχθροὺς ἐκποδὼν ποιήσηται , τότε σωφρονῆσαι ; 
ἆρ’ ἄλλο τι λείπεσθαι ἢ τοσούτων ἀνδρῶν καὶ γυναικῶν ἕνα καὶ μίαν λειφθῆναι , καθάπερ τοὺς ἐκ τοῦ κατακλυσμοῦ λέγουσι ; 
καὶ τί τῶν γυναικῶν διοίσετε τῶν τὸν Πενθέα διασπασαμένων , ὅταν αὐτοὶ τὸ κοινὸν σῶμα τῆς πόλεως ταῖς ὑμετέραις αὐτῶν χερσὶ διασπάσησθε ; 
δεῖ δὲ τοὺς μὲν πεπονθότας τὰ μὲν συμβεβηκότα καιρῷ τινι καὶ τύχῃ δοῦναι , τούτου δὲ μηδὲν μεῖζον κέρδος ἡγεῖσθαι , τοὺς δ’ αὖ δεδρακότας οἷς μὲν ἔπραξαν αἰσχύνεσθαι , μὴ φιλοτιμεῖσθαι , τῷ δὲ ἑκόντας ὑπάρξαι τῆς ὁμονοίας λῦσαι τὰ πρότερα ἀποχρῶντα , μισθὸν ἐκείνων θεμένους τὸ μὴ δοῦναι δίκην , νομίσαντας λαμβάνειν . 
ἡγοῦμαι δὲ τοσαῦτα ἐνεῖναι κακὰ τῇ στάσει ὥσθ’ ὑπὲρ μὲν ἄλλου τινὸς εἴ τις βούλοιτο ἀποτρέπειν , προσήκειν ὅσα βλάπτοι λέγειν , ὑπὲρ δὲ τούτου πᾶν τοὐναντίον λυσιτελεῖν σιωπᾶν μᾶλλον ἢ κινεῖν τὴν μνήμην ὧν ἕκαστοι πεπόνθασιν , ὅστις μὴ τοὐναντίον οὗ βούλεται μέλλει ποιήσειν . 
ἀλλ’ οὕς γε ὑπὲρ τοῦ ἑτέρου τις ἂν εἰπεῖν ἔχοι λόγους τῆς ὁμονοίας , εἰσὶ μὲν ἤδη μυρίοι , ὅμως δὲ χρὴ τοὺς ἐπῳδοὺς μιμήσασθαι , οἳ τὰς αὐτὰς φωνὰς φθεγγόμενοι πολλάκις οὕτως ἀνύτειν δοκοῦσι . 
μόνη μὲν γὰρ τὰς ἐκ Διὸς ὥρας βεβαιοῖ , μόνη δὲ ἅπαντα ἐπισφραγίζεται , τὰ μὲν κατὰ τὴν χώραν γεωργίαις κοσμοῦσα καὶ τῶν τε ὑπαρχόντων ἐπικαρπίας καὶ ἑτέρων κτῆσιν διδοῦσα , τὰ δ’ ἐν τῇ πόλει κατ’ εὐχὴν ἄγουσα , δῑ ἣν γάμοι τε ὡραῖοι καὶ ἐκδιδόναι καὶ λαμβάνειν εἰς οὕς τις βούλεται καὶ ὅθεν βούλεται , καὶ παίδων τροφαὶ καὶ παιδεία κατὰ τοὺς πατρίους νόμους , καὶ ὑπὲρ γυναικῶν ἄδεια καὶ πίστεις συμβολαίων , καὶ ξένων ὑποδοχαὶ καὶ θεῶν θεραπεῖαι καὶ πρόσοδοι καὶ χοροὶ καὶ θυμηδίαι , ἔτι δὲ ἐκκλησίαι καὶ βουλευτήρια , ἃ θεῶν ἡ πρεσβυτάτη συνάγει Θέμις , καὶ πένησιν ἀφορμαὶ βίου καὶ πλουσίοις ἀπόλαυσις τῶν ὄντων , καὶ πρεσβύταις γηροκομηθῆναι καὶ νέοις ἐν κόσμῳ ζῆν , καὶ τὸ λεγόμενον δὴ τοῦτο πάντα κοινὰ , ὥσπερ τὸ τοῦ ἡλίου φῶς , ὑφ’ ᾧ σωζόμεθα . 
καίτοι πῶς οὐκ ἄλογον τῶν μὲν πολιτευομένων τούτους μάλιστα ἐπαινεῖν οἵτινες ἂν πλείστας ὑμῖν τὰς εὐφροσύνας παρασκευάζωσιν , ἢ θεάματα ἀνευρίσκοντες , ἢ χρήματα νέμοντες , ἢ κοσμοῦντες ἑνί γέ τῳ τρόπῳ τὴν πόλιν , αὐτοὺς δὲ τοσούτων ἀγαθῶν ἑκόντας ἀποστατεῖν , ὥσπερ ἄλλοις τισὶν , ἀλλ’ οὐχ ὑμῖν αὐτοῖς λυμαινομένους ; 
δεῖ τοίνυν ὥσπερ ζωγράφου τινὸς εἰκόνας ἀμφοῖν προτεθεικότος βλέποντας ἐναλλὰξ εἰς ἑκατέραν , ἢ καὶ ποιητοῦ τινος διηγουμένου , ὡς ἡ μὲν εὐσχήμων καὶ εὐπαγὴς καὶ εὔχρους καὶ εὔχαρις καὶ ὁμολογοῦσα ἑαυτῇ διὰ πάντων ἀκριβῶς ἐκ θεῶν ἥκουσα ἐπὶ γῆν , ἡ δ’ ἑτέρα θεαμάτων πάντων πικρότατον , τὴν μὲν κεφαλὴν ὑπτία , τὰ δὲ χείλη πελιδνὴ , τοὺς δὲ ὀφθαλμοὺς ἀπεστραμμένη , διεφθαρμένη , ἐξῳδηκυῖα , δάκρυσι νεορράντοις ἀεὶ συνεχομένη , τὼ χεῖρε ἀκρατὴς , τὸ ξίφος εἴσω πρὸς τὸ στῆθος φέρουσα , ἐπὶ λεπτῶν τῶν ποδῶν καὶ σκολιῶν αἰωρουμένη , περὶ δὲ αὐτὴν ὥσπερ δίκτυον ἐν κύκλῳ ζόφος καὶ σκότος , ὑφ’ ὧν τὰ πολλὰ μνήμασιν ἀνθ’ ἱερῶν ἐνδιαιτᾶται . 
πρὸς ταῦτα χρὴ βλέποντας οὕτω τὴν αἵρεσιν ποιεῖσθαι , δοκιμάζοντας ἐπὶ σχολῆς ὁποτέρᾳ βέλτιον συνεῖναι . 
καὶ μὴν ἅπασι μὲν ἀνθρώποις τοῦ παντὸς ἄξιον σπουδάζειν ὑπὲρ τῆς ὁμονοίας · ὅσῳ δὲ ὑμῖν μάλιστα τῶν ἄλλων οὐ πολλοῦ λόγου δεῖξαι , οἳ τὸ μὲν ἀρχαῖον ἐστὲ 
Δωριεῖς ἐκ Πελοποννήσου , μόνοι δὲ εἰς τοῦτον τὸν χρόνον Ἕλληνες διὰ παντὸς , Ἡρακλείδαις δὲ καὶ Ἀσκληπιάδαις ἀρχηγέταις καὶ βασιλεῦσι κέχρησθε . 
πρὸς δὲ τούτοις ἡ πόλις ὑμῶν καλλίστη τῶν Ἑλληνίδων διὰ πάσης τῆς κατασκευῆς . 
καίτοι δεινὸν τῶν μὲν σωμάτων τῶν καλῶν καὶ τοῖς ἀλλοτρίοις πλείω τὴν πρόνοιαν εἶναι , ὑμᾶς δὲ τῶν ὑμετέρων αὐτῶν καλῶν μὴ φείδεσθαι . 
ἐνθυμήθητε δὲ ὅσην φιλοτιμίαν ὑμῖν ἔχει τὰ ὑπὸ τῶν ποιητῶν εἰς ὑμᾶς εἰρημένα , ὧν ἐγὼ τοὺς λόγους ὑπερβὰς τῆς Ὁμήρου μόνης μαρτυρίας μνησθήσομαι . 
ἔχει δὲ αὕτη πῶς ; 
οἳ Ῥόδον ἀμφενέμοντο διὰ τρίχα κοσμηθέντες , 
Λίνδον , Ἰηλυσσόν τε καὶ ἀργινόεντα Κάμειρον . 
δάκνομαι μὲν ἔγωγ’ ἤδη πρὸς τὸ ῥῆμα , σκοπῶν ὡς ἀναξίως αὐτοῦ διακείμεθα , οὐδενὶ κόσμῳ νῦν ἀγόμενοι . 
τὰ δὲ λοιπὰ ποῖ’ ἄττα τῆς μαρτυρίας ; 
τριχθὰ δὲ ᾤκηθεν καταφυλαδὸν ἠδὲ φίληθεν ἐκ Διὸς , ὅστε θεοῖσι καὶ ἀνθρώποισιν ἀνάσσει . 
ἐνθυμεῖσθ’ ὅτι πάντα σχεδὸν εὐφημήσας εἰς τοὺς Ἕλληνας ὁ ποιητὴς τὰ μέγιστα τῶν πάντων ὑμῖν ἀνέθηκε . 
πότερον οὖν στασιάζοντες καὶ τεταραγμένοι καὶ ὑμᾶς αὐτοὺς μισοῦντες μᾶλλον ἂν εἶναι θεοφιλεῖς ἡγεῖσθε καὶ τὰ παρὰ τοῦ ποιητοῦ βεβαιοῦν , ἢ δῑ εὐνομίας καὶ ὁμονοίας ἄγοντες τὴν πόλιν ; 
εἶεν . 
θεοφιλεῖς δὲ ὄντες πότερον στασιάζειν καὶ ταράττεσθαι καὶ κατάραις ἐχθρῶν συζῆν μᾶλλον ἂν οἴεσθε ἢ τοὐναντίον ὡς αἱ τῶν σωφρόνων εὐχαὶ πράττειν , τιμᾶν μὲν τοὺς θεοὺς , γνωρίζειν δὲ ἀλλήλους , εὐθενεῖν δὲ τοῖς ἅπασιν ; 
οὐκοῦν ἐπειδὴ δῑ ἀμφοτέρων ἡ μὲν στάσις ὑμῶν ἀλλότριον καὶ θεοῖς ἐχθρὸν , ἡ δὲ ὁμόνοια μόνον σωτήριον φαίνεται , προσήκει δήπουθεν ὡς ἐν χρημάτων λογισμῷ τὸ συμβαῖνον δέχεσθαι . 
καὶ μὴν οὐδ’ ἐκεῖνο εὔλογον , τοὺς μὲν προγόνους ὑμῶν τριχῆ πρότερον μεμερισμένους συνελθεῖν εἰς ταυτὸν ὑπὲρ τῆς πρὸς ἀλλήλους ὁμονοίας καὶ πίστεως καὶ μίαν ἐξ ἁπασῶν πόλιν οἰκῆσαι , ὑμᾶς δὲ ἐκ μιᾶς πόλεως πολλὰς ἀποφῆναι τῷ διῃρῆσθαι . 
ὑπερβολὴ δ’ ἂν γένοιτο , εἰ τριχῆ μὲν οἰκοῦντες ἓν καὶ ταυτὸν φρονοῦντες ἐδείκνυσθ’ , ὁμοῦ δ’ ὄντες ἀλλήλοις πολεμήσετε . 
οὐκ αἰσχύνεσθε τὸν Ἥλιον , ὃς τοῖς μὲν ἄλλοις θεατής ἐστι τῶν γιγνομένων , ὑμῶν δὲ καὶ ἀρχηγέτης ; 
οὐχ ἕκαστος ὑμῶν τὴν παροῦσαν ἡμέραν ἡγήσεται ταύτην πρώτην εἶναι τῇ νήσῳ τῆς γενέσεως , ὅτ’ ἐκ τῆς θαλάττης ἀνῄει δῶρον τῷ θεῷ ; 
οὐχ ὅπως μὴ τῶν ἱεροσύλων φαυλότερος φανεῖται λυμαινόμενος τῷ κλήρῳ τοῦ θεοῦ φροντιεῖ ; 
οὐ τὰς χεῖρας ἄρας ἄνω σὺν αἰδοῖ καὶ δέει συγγνώμην αἰτήσει τῶν μέχρι τοῦδε ἡμαρτημένων τοὺς θεοὺς , ἀλλ’ ὥσπερ ἐν σκοτομαίνῃ φθείρεσθε τὴν ἱερὰν τοῦ ἡλίου πόλιν νεμόμενοι ; 
ἢ νομίζετε τοὺς σὺν 
Ὀδυσσεῖ Κεφαλλῆνας οὕτως ἐναγεῖς εἶναι τοῦ θεοῦ δόξειν ὡς ὑμᾶς , εἰ διαπορθήσετ’ αὐτῷ τὴν πόλιν ; 
καὶ μὴν εἰ καὶ τοῦτο δεῖ προσθεῖναι , κἀκεῖνοι μέχρι μὲν τῆς ἀρίστης γνώμης ἠκροῶντο καὶ ὡμονόουν , ἀπείχοντο τῶν βοῶν καὶ ἐσώζοντο . 
ἐπεὶ δὲ διέστησαν . 
ἀπώλοντο πλὴν ἑνὸς τοῦ τὰ βέλτιστα συμβουλεύοντος . 
ἀποβλέψατε δὴ καὶ πρὸς τοὺς τρίποδας τοὺς ἐν Διονύσου τουτουσὶ , πάντως δὲ χαίρετε αὐτοὺς προσορῶντες . 
ἆρ’ οὖν ποτ’ ἂν οὗτοι σταθῆναι δοκοῦσιν ὑμῖν , τῶν χορῶν ἐν αὐτοῖς μαχομένων ; 
ἢ τοῦτό γε εὔδηλον ὅτι κἂν εἰ μὴ τἀναντία μηδ’ ἄλλος ἄλλο τι , ταὐτὰ δὲ ῥήματα μὴ κατὰ ταυτὸν ἅπαντες ᾖδον , φεύγειν λοιπὸν ἦν αὐτοῖς ; 
καὶ μὴν οὐδεὶς χορὸς ἀσύμφωνος οὕτως ἄωρον θέαμα ὡς ὁ Ῥοδίων δῆμος μὴ ταυτὸν φθεγγόμενος . 
εἶεν . 
οἱ δὲ τοὺς λῃστὰς ἐκεῖνοι καταδιώξαντες καὶ τὰ νεώρια κοσμήσαντες τοῖς ἐμβόλοις καὶ ταῖς μεγάλαις ἐκείναις τριήρεσιν , ἃς ἡμεῖς εἴδομεν πρὸ τοῦ σεισμοῦ , πρὸς θεῶν εἰ μὴ Τυρρηνοῖς μηδὲ τοῖς πλοίοις τοῖς λῃστικοῖς , ἀλλ’ αὐτοῖς κατὰ ναῦν ἐμάχοντο , ἆρ’ ἄν ποτε τῆς θαλάττης ἦρξαν , ἢ τοὺς κόσμους τούτους εἰσήγαγον εἰς τὴν πόλιν , ἢ φιλοτιμεῖσθαι τοῖς ἐξ αὑτῶν ἐπὶ τοῖς ἔργοις τούτοις κατέλιπον ; 
ἀλλ’ , οἶμαι , περὶ σωτηρίας ἂν αὐτοῖς πρότερον ἐγένετο . 
εἶτα ἐν νηὶ μὲν στάσις οὐχὶ σωτήριον , ἐν δὲ πόλει καὶ ταύτῃ περιρρύτῳ φθείρειν ἀλλήλους συνεζευγμένους σῶφρον , ἢ τὰ Λεσβίων καὶ τὰ Μυτιληναίων κακὰ μιμεῖσθαι Ῥοδίους ὄντας ; 
ἀλλὰ πολλῷ βέλτιον ἦν ἐκείνους τῆς ὑμετέρας εὐνομίας ἐπιθυμήσαντας ὁρᾶσθαι ἢ τῆς ἐκείνων δυστυχίας ὑμᾶς ὑπομεῖναι μιμητὰς γενέσθαι . 
καίτοι πρέποντα μὲν ἄν τις ἔχοι καὶ πρὸς ἐκείνους εἰπεῖν καὶ ἱκνούμενα , ἄνδρες Λέσβιοι ποῖ προήχθητε ; 
οἳ φατὲ μὲν τὴν νῆσον ἅπασαν ὑμῖν εἶναι μουσικὴν καὶ τούτου τὴν Ὀρφέως κεφαλὴν αἰτιᾶσθε , αὐτοὶ δ’ οὐκ αἰσχύνεσθε οὕτως ἀμούσως διακείμενοι ; 
καὶ κιθαρῳδοῖς μέν ποτε τοὺς Ἕλληνας ἐνικᾶτε , τῷ δ’ ὑπὲρ ὑμῶν αὐτῶν μὴ δύνασθαι βουλεύσασθαι κινδυνεύετε ἡττᾶσθαι καὶ πάντων ἀνθρώπων ; 
καὶ πρότερον μὲν παρ’ ὑμῶν ἑτέρωσε βαδίζοντες ἔπαυον τὰς στάσεις , νῦν δὲ οὐδὲ παρ’ ὑμῖν αὐτοῖς ὑμᾶς αὐτοὺς γνῶναι δύνασθε ; 
ταῦτ’ ἔμοιγε δοκεῖ τις ἂν ὀρθῶς καὶ ὑπὲρ αὐτῶν εἰπεῖν νουθετῶν . 
οὐ μὴν ἀλλ’ ἐκείνοις μὲν , ὡς ἔοικεν , ἐκ παλαιοῦ τὸ ἄλογον τοῦτο τῆς δυστυχίας συνείμαρται καὶ πολλάκις ἠλέγχθησαν οὐχ ὡς δεῖ διακείμενοι , ὑμῖν δὲ οὐδαμόθεν προσήκει τὸ νόσημα , οὓς ἡμεῖς , καὶ ὅτε ἦμεν παρ’ ὑμῖν , τότε ἑωρῶμεν κἀν ταῖς ἐκκλησίαις οὐ μόνον μιᾷ φωνῇ χρωμένους , ἀλλ’ εἰ οἷόν τ’ εἰπεῖν , καὶ ἑνὶ ῥήματι ὡς τὸ πολὺ—ὀρθῶς γὰρ καὶ στεφάνου καὶ τοιαῦθ’ ὑμῖν ἤρκει καὶ τοὔνομα τοῦ δημηγοροῦντος ἀνειπεῖν ἐνίοτε , γάνυσθαι δὲ ἦν ὁρῶντα— καὶ ἀντὶ τῆς χειροτονίας τῷ νεύματι τῆς κεφαλῆς χρωμένους . 
ὥστε μόνους ἄν τις ὑμᾶς ἔφη δῑ αἰῶνος ἄγειν ἐκεχειρίαν · ὧν οὐκ ἄξια πυνθάνομαι τὰ νῦν , οὐδὲ μικρόν τι καὶ ἄγνωστον τοῦ ῥυθμοῦ παραλλάττοντα . 
λυπηρὸν δέ μοι κἀκεῖνο , εἰ τοῖς μὲν ἐκ γενετῆς ὀνόμασιν οὕτω σφόδρα ἑλληνίζοντες ἐφαίνεσθε , ὥστ’ οὐδὲν ἦν εὑρεῖν ὡς ἔπος εἰπεῖν παρ’ ὑμῖν ὄνομα ὅ τι μὴ Δώριον , ἀπὸ τῶν ὑμετέρων ξένων ἀρξάμενα , ἐν δὲ τῇ πολιτείᾳ τὴν πάτριον ἁρμονίαν καὶ τὴν ἀληθῶς Δωριστὶ μεθέντες κακῶν ξενικῶν καὶ πᾶσι μᾶλλον ἢ ὑμῖν προσηκόντων κληρονομήσετε . 
μηδαμῶς , ὦ ἄνδρες καλοί τε καὶ ἀγαθοὶ , ἀλλ’ ἐνθυμηθέντες τὸ πάλαι τοῦτο ᾀδόμενον , ὅτι τῶν μὲν ἡμαρτημένων ἔνθεν καὶ ἔνθεν οὐκ ἔστ’ ἀνελεῖν οὐδὲν , ἀλλ’ ἔχει πέρας οἷον ὁ καιρὸς ἤνεγκεν , ἀκεσταὶ δὲ τῶν ἀγαθῶν φρένες , ὡς ὁ τῶν Ῥοδίων φησὶν ἐπαινέτης , καὶ τὸ μὲν ἐξ ἀρχῆς ἀναμαρτήτους φῦναι θεῶν καὶ τῶν ἐπὶ γῆς οὐδεὶς ἀναμάρτητος , τὸ δὲ τοῖς εὖ λέγουσιν ἐθελῆσαι πεισθῆναι πρέπον ὑμῖν καὶ τῷ θεῷ μάλιστ’ ἂν οὕτω χαρίζεσθαι νομίσαντες , ᾧ τὸ ῥῆμα τοῦθ’ ὁ ποιητὴς καθιέρωκεν ὄντι θαλαττίῳ , ὅς κε θεοῖς ἐπιπείθηται , καὶ πρὸς τούτοις λυσιτελέστερον μὲν εἶναι δουλεύειν ἢ κακῶν ἐφόδιον τὴν ἐλευθερίαν ἔχειν , ὅμως δ’ εἶναι δέος μὴ καὶ τούτου στερηθῆτε · μέγιστον δὲ πάντων ἱερὰ καὶ τάφους αἰσχυνθέντες καὶ τὸ τῆς Ῥόδου μέχρι τούτου ζηλωτὸν ὄνομα , παύσασθε τοῦ σεισμοῦ τούτου , ὃς ὑμῖν πανταχοῦ συμπεριέρχεται , καὶ μὴ δευτέρων σχετλιωτέρων δεῖσθε , ἀλλὰ γένεσθε ἐν ὑμῶν αὐτῶν , ἵν’ ἡμεῖς τε ἐφ’ ὑμῖν ὡς ἑταίροις ἀγαθοῖς φιλοτιμώμεθα καὶ ὑμεῖς ἐφ’ ἡμῖν ὡς οἵοις πείθειν ὅτου καιρὸς ἀεί . 
Πρὸς Πλάτωνα περὶ ῥητορικῆς οἶμαι δεῖν ὅστις μέλλει τὰ δέοντα ἐρεῖν , ἢ ψήφου κύριος ὀρθῶς ἔσεσθαι , μὴ τοῦτο σκοπεῖν μηδὲ βασκαίνειν εἴ τινι τῶν πρότερον καὶ δόξαν ἐχόντων ἑτέρως εἰρῆσθαι περὶ τῶν αὐτῶν συμβέβηκεν , ἀλλ’ οὗ πανταχοῦ πλεῖστον εἰκός ἐστι λόγον εἶναι , τοῦτο κἀν τῷ παρόντι ζητεῖν , ὁποτέρωθι τἀληθὲς , καὶ τοῦτο συμβούλεσθαι νικᾶν . 
ἄτοπον γὰρ ἐν μὲν ταῖς ἐκκλησίαις μὴ τὸν πρῶτον εἰπόντα πιστεύεσθαι μηδ’ ἐν τοῖς δικαστηρίοις , ἀλλὰ τοῦτό γ’ εὖ εἰδέναι πάντας , ὅτι εἰ ταύτῃ ταῦτα κριθήσεται , τῶν φευγόντων οὐδεὶς ἀποφεύξεται · πάντες γὰρ ὕστεροι δή που τοῦ διώκοντος λέγουσιν · ἐν δὲ τοῖς λόγοις αὐτοῖς καὶ τῇ περὶ τούτων κρίσει τοὺς τῷ χρόνῳ προλαβόντας κρατεῖν , ἀλλὰ μὴ τοὺς ἀποδείξοντας περὶ ὧν ἀγωνίζονται , καὶ τραγῳδοὺς μὲν καὶ κιθαριστὰς καὶ τοὺς ἄλλους τοὺς ἐπὶ τῆς μουσικῆς μὴ ταυτὸν φέρεσθαι τῆς τε ἀξίας ὄνομα καὶ τῆς τάξεως , ἢ κληροῦν γε ἂν ἤρκει μόνον , ἀλλ’ ὅστις ἂν κάλλιστ’ ἀγωνίσηται , τοῦτον στεφανοῦν καὶ πρῶτον ἀναγορεύειν , κἂν ὕστατος εἰσελθὼν τύχῃ , τοὺς δὲ τῶν ἀστειοτέρων ἀγωνισμάτων ἀξιοῦντας ἀγωνιστὰς ἢ κριτὰς εἶναι οὕτω σφόδρα τὸν χρόνον σεμνύνειν ὥστε μὴ μόνον τοῖς ὅλοις χείρους τοὺς ὑστέρους ἡγεῖσθαι , ἀλλὰ μηδ’ ἂν τυχεῖν εὑρόντας βέλτιον τῶν εἰρημένων μηδέν . 
ὁρῶ δὲ ὅτι κἀν τοῖς γυμνικοῖς ἀγῶσιν οὐχ ὅστις πρῶτος τὴν ἀπογραφὴν ἐποιήσατο , οὗτος ἀπέρχεται νικῶν , ἀλλ’ ὅστις οὗ τὴν ἀπογραφὴν πεποίηται , τοῦτο ἐπὶ τῆς πείρας ἄριστα δείκνυσι . 
καὶ τοῦθ’ οὕτως ἰσχύει διὰ τέλους ὥστε καὶ ἐν αὐτοῖς τοῖς ἄθλοις , προσθήσω δ’ ὅτι καὶ τοῖς αὐτοῦ τοῦ τάχους , οὐ τοῖς ἐπὶ τῆς ἀρχῆς ἐξενεγκοῦσιν ἀποδίδοται τὸ σύμβολον , ἀλλὰ τοῖς παρελθοῦσι . 
καίτοι πῶς οὐκ ἀλογία πολλὴ τοὺς μὲν ἃ τῆς τοῦ σώματος τύχης ἔχεται μελετῶντας ἢ τιμῶντας οὕτω σφόδρα καὶ νῦν καὶ πρότερον τὸ τοῦ λόγου καλὸν καὶ δίκαιον τετιμηκέναι , τοὺς δ’ ἐπὶ τῶν λόγων ἀνέχοντας καὶ χωρὶς τῆς ἐν τούτοις διατριβῆς οὐδ’ ἂν ζῆν δεξαμένους οὕτως ἀργῶς , μᾶλλον δ’ ἀδίκως ἔχειν , ὥσθ’ ἑνὶ πιστῷ χρῆσθαι περὶ ἁπάντων , ἄν τις φθάσῃ γενόμενος , καὶ τὰ ὀνόματα ἀντὶ τῆς ἀληθείας θαυμάζειν αἱρεῖσθαι , ὥσπερ νομίσαι δέον , οὐχ εὑρεῖν τὸ βέλτιον · καὶ τοὺς μὲν νόμους αὐτοὺς , ἂν συμφέρῃ , κινεῖν , τοὺς δὲ περὶ τῶν ἀεὶ μενόντων τῇ φύσει λόγους ἐπὶ τοῖς πρώτοις μὴ δέχεσθαι , ἀλλ’ ὥσπερ ὅρους ἢ στήλας τοὺς προκατεσχηκότας πρεσβεύειν , καὶ ταῦτα οὐ λύειν ὥσπερ ἐν τοῖς νόμοις τοὺς προτέρους διὰ τῶν ἐναντίων δέον , ἀλλὰ τῆς αὐτῆς χώρας καὶ ἑτέρους ἀξιοῦν αὐτοῖς · καὶ τοῖς μὲν ὅρκοις τοῖς κοινοῖς προσπαραγράφειν ἐξεῖναι ἀνελεῖν καὶ προσθεῖναι ὅ τι ἂν σκοπουμένοις ὕστερον συνδοκῇ , οὓς δὲ ἀπὸ τῆς αὐτῆς ἐξουσίας ἀεὶ καὶ διὰ παντὸς ἐξετάζειν δεῖ λόγους , τῷ παρελθόντι χρόνῳ μόνῳ προσθεῖναι , ὥσπερ ἂν εἴ τις καὶ ὑγιαίνειν χρῆναι φάσκοι μόνους τοὺς πρώτους γενομένους , καὶ μηδ’ ἐκεῖνο ὁρᾷ ὅτι ἡ τοιαύτη κρίσις καὶ ὁ τοιοῦτος λογισμὸς αὐτοῖς πρώτοις οὓς τιμῶσιν οὐ λυσιτελεῖ . 
εἰ γὰρ τῷ χρόνῳ δεῖ συγχωρεῖν καὶ τὴν ἀξίαν ἀπὸ τούτου μετρεῖν , οὐκέτ’ ἔχει τόπον ἡ νῦν παρὰ πάντων εἰς ἐκείνους αἰδώς . 
Ἴασος γὰρ ἂν οὕτω γε νικῴη περὶ λόγους καὶ Κρίασος καὶ Κρότωπος καὶ Φορωνεὺς καὶ εἴ τις Ἀργεῖος ἐκ μύθου καὶ Δευκαλίων ἢ εἴ τις ἔκ τε ἄλλων ἄλλος καὶ Λυκάων ἐξ Ἀρκαδίας καὶ Κέκροψ 
Ἀθήνηθεν ἀντὶ τῶν νῦν βεβοημένων · ἐν δὲ τοῖς ἔθνεσι 
Φρύγες διὰ τὴν παρὰ τοῦ βέκους , οἶμαι , μαρτυρίαν . 
καὶ παρῆκα Καλλαίθυιαν ἀρίστην γυναικῶν ἅμα καὶ ἀνδρῶν γενομένην . 
ἐὰν οὕτω κρίνωμεν , ὡς οὐ Κόδρῳ γε μετέσται τῆς φιλοτιμίας , ἀλλὰ καὶ οὗτος παῖς οἷς εἶπον συμβάλλειν καὶ οὐκ ἀρχαῖος , καὶ κατὰ μικρὸν οὕτω ζητήσομεν εἴ τις ἦν πρὶν σελήνην εἶναι . 
Ὁμήρου δὲ καὶ Ἡσιόδου καὶ τῶν εἰς ἡμᾶς νενικηκότων , Πλάτωνος , εἰ βούλει , καὶ Δημοσθένους καὶ τῶν ὀλίγον πρὸ τούτων , οὐδ’ εἰς πολλοστὸν χρόνον ἐλπὶς ὁμοίαν ἐγγενέσθαι δόξαν , συμπροϊόντος ἴσου τοῦ πρὸ αὐτῶν ἐκείνοις ἀεί . 
εἰ δὲ τοῦτ’ εὔδηλον ἅπασιν ὅτι καὶ οὗτοι φύσει καὶ δυνάμει διενεγκόντες τοὺς πρὸ αὐτῶν ἀπέκρυψαν , οὐδὲ τοὺς ὕστερον παντάπασιν ἅπαντας ἀπείργειν εἰκὸς , οὐδ’ ἀπιστεῖν εἴ τις καὶ τοῦ νυνὶ χρόνου μετεσχηκὼς ἔχει συμβαλέσθαι γνώμην περὶ ὧν πρόκειται λόγος , ἀλλὰ παρ’ αὐτῶν , ὡς ἔοικεν , ὧν τιμῶμεν ὑπάρχειν εἰδότας τὸ προσίεσθαι καὶ προσέχειν ὁπόσον διαφέρει . 
ἅπαντας μὲν οὖν ἴσως τοὺς παλαιοὺς αἰδεῖσθαι μὲν δίκαιον , φρίττειν δὲ οὐκ ἄξιον , εἴπερ μὴ τοὺς ἐπὶ τοῖς λόγοις ὀνομασθέντας μᾶλλον ἢ τοὺς λόγους αὐτοὺς δεῖ δοκεῖν τιμᾶν · ὅτι δ’ εἰ πρὸς ἄλλον τινὰ χρὴ γνώμης οὕτως ἔχειν , καὶ πρὸς Πλάτωνα , οὐκ ἄλλου δέομαι μάρτυρος , ἀλλ’ αὐτὸς ἐξαρκεῖ οὐ μόνον οἷς ἁπανταχοῦ βοᾷ καὶ παρακελεύεται μηδὲν πρότερον ποιεῖσθαι τῆς ἀληθείας , ἀλλὰ καὶ ὀλίγῳ τῷ παραδείγματι . 
εἰ γὰρ ἐκεῖνος Ὁμήρῳ τῷ τοσοῦτον πρὸ αὐτοῦ περὶ πολλῶν ἐπιτιμῶν οὐκ ἀπεστέρηται λόγου , ἀλλ’ ἔχει πρὸς τοὺς ἀγανακτοῦντας ὅ τι εἴπῃ , κατ’ αὐτὸν , ὡς ἔοικε , Πλάτωνα καὶ τοὺς ἐκεῖνον ἐπαινοῦντας καὶ πάσης αἰτίας ἀφιέντας ἔστι , κἂν ἄλλος τις ἐκείνῳ δοκῇ τι λέγειν ὑπεναντίον , τολμᾶν ἀκροάσασθαι , μή που τοῦτ’ ἔγκλημα ποιουμένους , ἀλλ’ ἐὰν τοῖς περὶ τῶν πραγμάτων λόγοις ἀπολειφθῇ . 
ἃ τοίνυν εἴρηκε περὶ ῥητορικῆς φιλονεικότερον τοῦ δέοντος Γοργίου καὶ 
Σωκράτους ὑποθέμενος συνουσίαν Ἀθήνησι φέρε ἐπισκεψώμεθα καὶ δείξωμεν ὅπως ἔχει . 
καὶ γὰρ ἂν εἴη δεινὸν , εἰ ἐκεῖνος μὲν ὑποστὰς κατηγορεῖν ἐκ προφανοῦς οὐκ ἀπεστέρησε τρόπον γέ τιν’ αὐτὴν τῶν ὑπὲρ αὑτῆς λόγων . 
ἀλλ’ ἀπέδωκε δυσὶ καὶ τρισὶν ἀντειπεῖν , ὡς γοῦν ἐν σχήματι διαλόγων , ἡμεῖς δὲ οἱ τὸ ὅλον βοηθεῖν ἔχοντες καὶ προῃρημένοι μὴ τολμήσομεν , ὥσπερ τοσαῦτ’ ἀντιλέγειν 
Πλάτωνι δέον , ὁπόσα ἂν αὐτὸς πρὸς αὑτὸν βουληθείη . 
ἄλογον δέ μοι φαίνεται , εἰ Πλάτων μὲν οὐκ ᾐδέσθη ψέγων ῥητορικὴν , ἧς ἴσως τι καὶ αὐτῷ μετῆν , ἡμεῖς δ’ αἰσχυνούμεθα ὑπὲρ ῥητορικῆς λέγοντες μή τις δῑ ἐκεῖνον ἀχθεσθείη . 
χωρὶς δὲ τούτων εἰ μὲν μηδὲν ἀντειπεῖν δεῖ , ἀλλ’ ἐρήμην ἑαλωκέναι καθάπερ ἐν δικαστηρίῳ , καὶ ταῦτα λόγων τέχνην οὖσαν , ἄλλο τι τοῦτ’ ἂν εἴη τοὐπίταγμα · εἰ δ’ ἔσθ’ ὅντινα δεῖ , σχεδὸν ἡμῖν ἂν πρέποι , ἵνα καὶ τὸ δίκαιον εὐθὺς ἐν αὐτῷ τούτῳ πρώτῳ δείξωμεν οὗ προεστήκαμεν · ὡς ἔστιν οὐ λόγον σῶζον παρ’ ἧς τὸ τοῖς ἄλλοις συναγορεύειν ἐστὶ , ταύτῃ τῶν παρ’ αὐτῆς μὴ μεταδοῦναι , ἀλλὰ δυοῖν θάτερον , ἢ τοιοῦτον εἶναι δοκεῖν αὐτὴν οἷον Πλάτων βεβούληται , ἢ τοιοῦτόν γ’ εἶναι δοκεῖν ποιῆσαι . 
οὐ γάρ ἐστιν ἓν τοῦτο ὃ πανταχοῦ , ὅτι τὰς αἰτίας ἡ σιωπὴ βεβαιοῖ , ἀλλ’ ἅμα τῶν τε δικαίων οὐ τεύξεται καὶ τὸ σεμνὸν αὐτῆς ἐπ’ αὐτῆς ἐξελήλεγκται . 
δόξει γὰρ οὐχ οἷα τ’ εἶναι σώζειν τὰ δίκαια . 
ἐγὼ δὲ μάλιστα μὲν καὶ πρῶτον αἰδοῖ τῶν λόγων αὐτῶν καὶ τῷ νομίζειν χρῆναι καθάπερ γονεῦσι βοηθεῖν , ὡς ἕκαστος ἔχει τῆς ἐν αὐτοῖς δυνάμεως , εἶτα καὶ τῶν ἄλλων ἕνεκ’ ἀνθρώπων , ὅπως μὴ περὶ τῶν μεγίστων φαύλως ὑπαχθεῖεν μηδ’ ἀγνοήσαιεν ὅσῳ λαμπρότερος καὶ μείζων ἀνὴρ , τοσούτῳ προχειρότερον πιστεύσαντες αὐτῷ , μηδὲ ἣν οὐ θέμις οὐδὲν φλαῦρον ἀκοῦσαι , ταύτην οἰόμενοι κακίζειν αὑτοὺς τῶν καλλίστων ἀποστερήσαιεν ἑκόντες , ἐν ἴσῳ δὲ ἄκοντες εἰπεῖν , ὑπέστην τὸν λόγον τοῦ τε δικαίου χάριν καὶ τῆς χρείας . 
τὸ μὲν οὖν ἀξίωμα τοσοῦτον τοῦ παρόντος ἀγῶνος . 
καλῶ δ’ ἐπὶ τούτῳ τῷ τολμήματι καὶ Ἑρμῆν λόγιον καὶ Ἀπόλλωνα μουσηγέτην καὶ Μούσας ἁπάσας ἡγεμόνας γενέσθαι , μάλιστα μὲν καὶ δῑ αὐτὸ τὸ ἴδιον τῆς νῦν κλήσεως , ὅτι τούτων ἡ δωρεὰ ὑπὲρ ἧς ἅμα καὶ δῑ ἧς ἀγωνιζόμεθα , ἔπειθ’ ὅτι καὶ δύο συμπέπτωκεν . 
οὔτε γὰρ πρὸς τὸν φαυλότατον τῶν Ἑλλήνων οὔθ’ ὑπὲρ τῶν φαυλοτάτων οἱ λόγοι . 
εἰσὶ δὲ οἳ καὶ τῶν ἐκείνου λόγων τῶν εἰς μνήμην ἡκόντων τούτους μάλιστα θαυμάζουσιν οἷς ἐνταῦθα καὶ περὶ τούτων κέχρηται . 
ὥστε πανταχῆ θείας δεῖν τῆς βοηθείας ὡς ἀληθῶς . 
ὥσπερ οὖν οἱ τὰς τῶν παρανόμων γραφὰς εἰσιόντες ἀπ’ αὐτῶν ὧν εἴρηκε τὴν ἀρχὴν ποιησόμεθα . 
ἔστι δὲ ταυτὶ δοκεῖ τοίνυν μοι , ὦ Γοργία , εἶναι ἐπιτήδευμα τεχνικὸν μὲν οὒ , ψυχῆς δὲ στοχαστικῆς καὶ ἀνδρείας καὶ φύσει δεινῆς προσομιλεῖν τοῖς ἀνθρώποις . 
καλῶ δὲ αὐτοῦ ἐγὼ τὸ κεφάλαιον κολακείαν . 
ταύτης μοι δοκεῖ τῆς ἐπιτηδεύσεως πολλὰ μὲν καὶ ἄλλα μόρια εἶναι , ἓν δὲ καὶ ὀψοποιικὴ , ὃ δοκεῖ μὲν εἶναι τέχνη , ὡς δ’ ὁ ἐμὸς λόγος , οὐκ ἔστι τέχνη , ἀλλ’ ἐμπειρία καὶ τριβή · ταύτης μόριον καὶ τὴν ῥητορικὴν ἐγὼ καλῶ καὶ τήν γε κομμωτικὴν καὶ τὴν σοφιστικὴν , τέτταρα ταῦτα μόρια ἐπὶ τέτταρσι πράγμασιν . 
εἰ οὖν βούλεται Πῶλος πυνθάνεσθαι , πυνθανέσθω , οὐ γάρ πω πέπυσται ὁποῖόν φημ’ ἐγὼ τῆς κολακείας μόριον εἶναι τὴν ῥητορικὴν , ἀλλ’ αὐτὸν λέληθα οὔπω ἀποκεκριμένος . 
ὁ δὲ ἐπανερωτᾷ εἰ οὐ καλὸν ἡγοῦμαι εἶναι · ἐγὼ δ’ αὐτῷ οὐκ ἀποκρινοῦμαι πρότερον εἴτε αἰσχρὸν εἴτε καλὸν ἡγοῦμαι τὴν ῥητορικὴν πρὶν ἂν πρῶτον ἀποκρίνωμαι ὅ ἐστιν . 
οὐ γὰρ δίκαιον , ὦ Πῶλε . 
ἀλλ’ εἴπερ βούλει πυνθάνεσθαι , ἐρώτα ὁποῖον μόριον τῆς κολακείας φημὶ εἶναι τὴν ῥητορικήν . 
ἐρωτῶ δὴ , καὶ ἀπόκριναί μοι ὁποῖον μόριον . 
ἆρ’ οὖν ἂν μάθοις ἀποκριναμένου ; 
ἔστι γὰρ ἡ ῥητορικὴ κατὰ τὸν ἐμὸν λόγον πολιτικῆς μορίου εἴδωλον . 
τί οὖν ; 
καλὸν ἢ αἰσχρὸν λέγεις αὐτὴν εἶναι ; 
αἰσχρὸν ἔγωγε . 
τὰ γὰρ κακὰ αἰσχρὰ καλῶ , ἐπειδὴ δεῖ σοι ἀποκρίνασθαι ὡς ἤδη εἰδότι ὃ λέγω . 
μὰ τὸν Δία , ὦ Σώκρατες , ἀλλ’ ἔγωγε οὐδὲ αὐτὸς συνίημι ὅ τι λέγεις . 
εἰκότως γε , ὦ Γοργία . 
οὐδὲν γάρ πω σαφὲς λέγω . 
Πῶλος δὲ ὅδε νέος ἐστὶ καὶ ὀξύς . 
ἀλλὰ τοῦτον μὲν ἔα , ἐμοὶ δὲ εἰπὲ πῶς λέγεις πολιτικῆς μορίου εἴδωλον εἶναι τὴν ῥητορικήν . 
ἀλλ’ ἐγὼ πειράσομαι φράσαι ὅ γέ μοι φαίνεται εἶναι ἡ ῥητορική · εἰ δὲ μὴ τυγχάνει ὂν τοῦτο , Πῶλος ὅδε ἐλέγξει . 
σῶμά που καλεῖς τι καὶ ψυχήν ; 
πῶς γὰρ οὔ ; 
οὐκοῦν καὶ τούτων οἴει τινὰ εἶναι ἑκατέρου εὐεξίαν ; 
ἔγωγε . 
τί δέ ; 
δοκοῦσαν μὲν εὐεξίαν , οὖσαν δ’ οὔ ; 
οἷον τοιόνδε λέγω · πολλοὶ δοκοῦσιν εὖ ἔχειν τὰ σώματα , οὓς οὐκ ἂν ῥᾳδίως αἴσθοιτό τις ὡς οὐκ εὖ ἔχουσιν ἀλλ’ ἢ ἰατρός τε καὶ τῶν γυμναστικῶν τις . 
ἀληθῆ λέγεις . 
τὸ τοιοῦτον λέγω καὶ ἐν σώματι εἶναι καὶ ἐν ψυχῇ , ὃ ποιεῖ μὲν δοκεῖν εὖ ἔχειν τὸ σῶμα καὶ τὴν ψυχὴν , ἔχει δὲ οὐδὲν μᾶλλον . 
ἔστι ταῦτα . 
φέρε δή σοι ἐὰν δύνωμαι σαφέστερον ἐπιδείξω ὃ λέγω . 
δυοῖν ὄντων τῶν πραγμάτων δύο λέγω τέχνας . 
τὴν μὲν οὖν ἐπὶ τῇ ψυχῇ πολιτικὴν καλῶ , τὴν δ’ ἐπὶ τῷ σώματι μίαν μὲν οὕτως ἀνομάσαι οὐκ ἔχω σοι , μιᾶς δὲ οὔσης τῆς τοῦ σώματος θεραπείας δύο μόρια λέγω , τὴν μὲν γυμναστικὴν , τὴν δὲ ἰατρικήν . 
τῆς δὲ πολιτικῆς ἀντίστροφον μὲν τῇ γυμναστικῇ τὴν νομοθετικὴν , ἀντίστροφον δὲ τῇ ἰατρικῇ τὴν δικαιοσύνην . 
ἐπικοινωνοῦσι μὲν δὴ ἀλλήλαις ἅτε περὶ τὸ αὐτὸ οὖσαι ἑκατέρα τούτων , ἥ τε ἰατρικὴ τῇ γυμναστικῇ καὶ ἡ δικαιοσύνη τῇ νομοθετικῇ . 
ὅμως δὲ διαφέρουσί τι ἀλλήλων . 
τεττάρων δὲ τούτων οὐσῶν καὶ ἀεὶ πρὸς τὸ βέλτιστον θεραπευουσῶν , τῶν μὲν τὸ σῶμα , τῶν δὲ τὴν ψυχὴν , ἡ κολακευτικὴ αἰσθομένη , οὐ γνοῦσα λέγω , ἀλλὰ στοχασαμένη , τέτραχα ἑαυτὴν διανείμασα , ὑποδῦσα ἕκαστον τῶν μορίων προσποιεῖται εἶναι τοῦτο ὅπερ ὑπέδυ , καὶ τοῦ μὲν βελτίστου οὐδὲν φροντίζει , τῷ δὲ ἡδίστῳ θηρεύει τὴν ἄνοιαν καὶ ἐξαπατᾷ , ὥστε δοκεῖν πλείστου ἀξίαν εἶναι . 
ὑπὸ μὲν οὖν τὴν ἰατρικὴν ἡ ὀψοποιικὴ ὑποδέδυκε καὶ προσποιεῖται τὰ βέλτιστα σιτία τῷ σώματι εἰδέναι , ὥστ’ εἰ δέοι ἐν παισὶ διαγωνίζεσθαι ὀψοποιόν τε καὶ ἰατρὸν ἢ ἐν ἀνδράσιν οὕτως ἀνοήτοις ὥσπερ οἱ παῖδες , πότερος ἐπαΐει περὶ τῶν χρηστῶν σιτίων καὶ πονηρῶν , ὁ ἰατρὸς ἢ ὁ ὀψοποιὸς , λιμῷ ἂν ἀποθανεῖν τὸν ἰατρόν . 
κολακείαν μὲν οὖν αὐτὸ καλῶ καὶ αἰσχρόν φημι εἶναι τὸ τοιοῦτον , ὦ Πῶλε , τοῦτο γὰρ πρὸς σὲ λέγω , ὅτι τοῦ ἡδέος στοχάζεται ἄνευ τοῦ βελτίστου . 
τέχνην δὲ αὐτὴν οὔ φημι εἶναι , ἀλλ’ ἐμπειρίαν , ὅτι οὐκ ἔχει λόγον οὐδένα ᾧ προσφέρει , ὁποῖ’ ἄττα τὴν φύσιν ἐστὶν , ὥστε τὴν αἰτίαν ἑκάστου μὴ ἔχειν εἰπεῖν · ἐγὼ δὲ τέχνην οὐ καλῶ ὃ ἂν ᾖ ἄλογον πρᾶγμα . 
τούτων δὲ πέρι εἰ ἀμφισβητεῖς , ἐθέλω ὑποσχεῖν λόγον . 
τῇ μὲν οὖν ἰατρικῇ , ὥσπερ λέγω , ἡ ὀψοποιικὴ κολακεία ὑπόκειται , τῇ δὲ γυμναστικῇ κατὰ τὸν αὐτὸν τρόπον ἡ κομμωτικὴ , κακοῦργος καὶ ἀπατηλὴ καὶ ἀγεννὴς καὶ ἀνελεύθερος , σχήμασι καὶ χρώμασι καὶ λειότητι καὶ ἐσθῆτι ἀπατῶσα , ὥστε ποιεῖν ἀλλότριον κάλλος ἐφελκομένη τοῦ οἰκείου διὰ τῆς γυμναστικῆς ἀμελεῖν . 
ἵνα οὖν μὴ μακρολογῶ , ἐθέλω σοι εἰπεῖν , ὥσπερ οἱ γεωμέτραι , ἤδη γὰρ ἂν ἴσως ἀκολουθήσαις , ὅτι ὃ κομμωτικὴ πρὸς γυμναστικὴν , τοῦτο σοφιστικὴ πρὸς νομοθετικὴν , καὶ ὃ ὀψοποιικὴ πρὸς ἰατρικὴν , τοῦτο ῥητορικὴ πρὸς δικαιοσύνην . 
ἐνταῦθα ἀπόδειξις μὲν οὐδ’ ἡτισοῦν ἔνεστιν οὐδ’ ἔλεγχος ἀνάγκῃ προεληλυθὼς , ὑπόκειται δ’ ἁπλῶς ὥσπερ ἐξὸν , οὗ πολὺς ἦν ἱδρὼς πρότερον · οὐδὲν διαφερόντως ἢ εἰ χάριν ᾔτει τοὺς ἀκούοντας ταῦτα συγχωρῆσαι . 
καίτοι εἰ τὰ ζητούμενα ὡς ὁμολογούμενα ὑποτίθεσθαι γέλως , πῶς εἰκὸς ἅ γε ζητεῖν γέλως , ταῦτ’ ἐξ ἀρχῆς ὑποτίθεσθαι ; 
πῶς γὰρ οὐ γέλως εἰ τῆς αὐτῆς φύσεως ῥητορικὴ καὶ ὀψοποιικὴ ζητεῖν ; 
ὁ δ’ ὥσπερ ὁμολογούμενον εἴληφεν αὐτό . 
γνοίη δ’ ἄν τις ἐκείνως , εἰ τὸ τῆς ῥητορικῆς ὄνομα ἐξελὼν τὸ τῆς φιλοσοφίας ἀντ’ ἐκείνου μεταλάβοι καὶ ἐπὶ τούτῳ πᾶσι τοῖς αὐτοῖς χρήσαιτο . 
καὶ μηδεὶς μήτε ἀγροικίαν μήτε ψυχρότητα καταγνῷ τοῦ λόγου . 
μάλιστα μὲν γὰρ οὐ δή που δυοῖν ἐπιστήμαιν ἢ δυνάμεοιν τοῖς μὲν τὴν ἑτέραν προϊσταμένοις , οὐδ’ ἂν ὁτιοῦν βλασφημῶσιν εἰς τοὺς ἑτέρους , οὐδὲν ἄγροικον ὑπεῖναι φήσομεν , τοῖς δ’ οὐδὲ τοῖς αὐτοῖς ἀμύνεσθαι δώσομεν · ἔπειτ’ οὐ τοῦ φορτικοῦ χάριν εἰρήσεται , ἀλλὰ τῆς ἀποδείξεως , ἣν οὐδαμοῦ τούτοις εἶναι φαμέν . 
οὐκοῦν ὡδὶ γίγνεται δοκεῖ τοίνυν μοι , ὦ Γοργία , εἶναι ἐπιτήδευμα τεχνικὸν μὲν οὒ , ψυχῆς δὲ στοχαστικῆς καὶ ἀνδρείας , καὶ φύσει δεινῆς προσομιλεῖν τοῖς ἀνθρώποις . 
καλῶ δὲ αὐτοῦ ἐγὼ τὸ κεφάλαιον κολακείαν . 
ταύτης μοι δοκεῖ τῆς ἐπιτηδεύσεως πολλὰ μὲν καὶ ἄλλα μόρια εἶναι , ἓν δὲ καὶ ἡ ὀψοποιικὴ , ὃ δοκεῖ μὲν εἶναι τέχνη , ὡς δ’ ὁ ἐμὸς λόγος , οὐκ ἔστι τέχνη , ἀλλ’ ἐμπειρία καὶ τριβή · ταύτης μόριον καὶ τὴν ῥητορικὴν ἐγὼ καλῶ καὶ τήν γε κομμωτικὴν καὶ τὴν σοφιστικὴν , τέτταρα ταῦτα μόρια ἐπὶ τέτταρσι πράγμασι. καὶ διὰ πάντων δὴ τῶν εἰρημένων , εἴ τις οὕτως ἅπαντα τἄλλα κατὰ χώραν ἐῶν τὴν ῥητορικὴν εἰς τὴν φιλοσοφίαν μεταλαμβάνοι , συμβαίνει δή που μηδὲν ἐμποδίζεσθαι τά γε ῥήματα . 
ἀλλ’ οὔτε τοῦτο ὑγιαίνοντος , οἶμαι , οὔτ’ ἐκεῖνο ἀποδεικνύντος . 
οὔτε γὰρ φιλοσοφίας τῶν ὀψοποιίας ὀνειδῶν οὐδὲν ἅψεται δήπουθεν , ἕως ἂν ἄλλο τι τὴν φύσιν ᾖ , οὔθ’ οἷς ὀψοποιικὴν κακίζει τις ἐξελέγχει ῥητορικὴν , ἕως ἂν μὴ δείξῃ τὴν ἀνάγκην , ὑφ’ ἧς ταῦτα ὁμοίως ἔχει , πλὴν εἰ τοῦτ’ αὐτὸ ἱκανὸν ἡγήσατο εἰς ἀνάγκην περιστῆσαί τινα τοῦ πῶς ὀψοποιικὴ ῥητορικῆς κεχώρισται λέγειν . 
καίτοι τοῦτο ὀκνῶ μὲν εἰπεῖν , οὐκ ἔχω δὲ μαθεῖν ὡς οὐχ ὑβρίζοντός ἐστιν . 
ὅμως δ’ ἔγωγε ὑποστήσομαι τοῦτο τὸ ἄτοπον . 
καὶ γὰρ ὡς ἀληθῶς ἐστι δεινότερον καὶ ἀτοπώτερον , εἰ μᾶλλον ὁ πειρώμενος ὡς οὐκ αἰσχρὸν ῥητορικὴ διδάσκειν αἰσχύνεται ἢ ὁ τολμήσας πρῶτον ἐν αἰσχροῦ μοίρᾳ ψέγειν . 
πρῶτον μὲν οὖν εἰ τὰ μάλιστα μὴ τέχνην εἶναι δοίημεν αὐτὴν , ὅπερ ὡς ἕρμαιον στρέφει παρ’ ὅλον τὸν λόγον , τί μᾶλλον αἰσχρόν γ’ εἶναι συγχωρησόμεθα ; 
εἰ μὲν γὰρ ἦν ἀναγκαίως ἅπαν τὸ μὴ τέχνῃ γιγνόμενον κακὸν , ἢ τοῦ μηδενὸς ἄξιον , ἦν τι προὔργου · νῦν δ’ οὐδείς ἐστιν ὅστις οὐκ ἂν συμφήσαι τὸ μὴ οὐ τὰ μέγιστ’ ἀνθρώποις καὶ κάλλιστ’ ἐκ θεῶν ἅμα τε ἔξω τέχνης εἶναι καὶ τέχνης κρείττω , καὶ τοῦθ’ οὕτω παρὰ πᾶσιν ἀνθρώποις καὶ δεξιοῖς καὶ πολλοῖς κεκράτηκεν ὥσθ’ ὅσα μὲν τῶν ἑπτὰ σοφῶν κληθέντων οὕτως ἐν τοῖς πᾶσιν ὄντων εὐαριθμήτων εἶπέ τις ἢ συνεβούλευσεν , ἢ τῶν ἄλλων οὓς ἐπὶ παιδείᾳ θαυμάζομεν ὡς πρώτους , οὐδεὶς προστίθησι θεῷ , ἀλλὰ τὸ τοῦ ἀνδρὸς ὄνομα ἑκάστοις ἐπιφημίζεται ἃ δ’ ἂν αἱ Πυθοῖ προμάντεις φῶσιν , ἐπειδὰν ἐκστῶσιν ἑαυτῶν , ταῦθ’ ὡς ὁ Πύθιος εἶπε καὶ Πλάτων καὶ ἅπαντες λέγουσι καίτοι τίνα ἐπίστανται δή που τέχνην τότε , αἵ γε οὐχ οἷαί τέ εἰσι φυλάττειν οὐδὲ μεμνῆσθαι ; 
καίτοι μικρὰ μὲν ἡ πάντας εἰδυῖα λόγους ἀνθρωπίνους ἰατρικὴ καὶ κρείττων ὀψοποιικῆς πρὸς τὰς ἐκ Δελφῶν , οἶμαι , δύναται λύσεις , ὅσαι καὶ ἰδίᾳ καὶ κοινῇ καὶ νόσων καὶ παθημάτων ἁπάντων ἀνθρώποις ἐφάνθησαν , μικρὰ δ’ ἡ κατ’ αὐτὴν ἑστηκυῖα δικαιοσύνη , κρίσεως ἕνεκα πραγμάτων καὶ συμβουλῆς . 
τί δὲ ἐροῦσι σύμπαντες οἱ γυμνασταὶ , δυοῖν καὶ τριῶν λογίων οὐχ ἡττᾶσθαι σφῶν πᾶσαν τὴν ἐπιστήμην , εἴπερ ἕν γε τοῦτ’ ἐπίστανται βραχὺ σωφρονεῖν ; 
τί δὲ ἡ σεμνή σοι νομοθετικὴ καὶ τὰ μεγάλα ἀνθρώποις εὑρίσκουσα ; 
οἶμαι μὲν παραχωρήσεται , μᾶλλον δὲ πάλαι παρεχώρησε ταῖς ἀπὸ τοῦ τρίποδος γυναιξί . 
βαδίζουσί γε εἰς Δελφοὺς καὶ πυνθάνονται περὶ τῶν πολιτειῶν . 
καὶ τότε τοὺς νόμους τίθενται πρὸς τὴν ἐλθοῦσαν παρὰ τῆς Πυθίας φωνὴν ἀπὸ 
Λυκούργου πρώτου , τὸν μετὰ πολλοὺς εἰ δεῖ πρῶτον εἰπεῖν χάριν τοῦ λόγου . 
οὔκουν φασί γ’ ἐκεῖνον οὐδὲν θεῖναι Λακεδαιμονίοις ἄνευ τῆς παρὰ τοῦ θεοῦ φωνῆς , ἀλλ’ ὅμως οὐκ ἐπειδὴ Λυκοῦργος ὁ τῶν Ἑλλήνων ἄριστος ἔθηκεν , οὐ διὰ τοῦθ’ ὁ θεὸς δόξαν εἴληφε τεθεικέναι τοὺς νόμους , ἀλλ’ ὁ μὲν Λυκοῦργος ἄριστος ὢν τῶν Ἑλλήνων ἐμαρτύρει τὰ τῆς οὐδὲν ἰδίᾳ γιγνωσκούσης Πυθίας νικᾶν , ἡ δὲ ἀπεκρίνατο ὡς ἐδόκει τῷ θεῷ , ὁ δὲ τῷ παρὰ τὴν 
Πυθίαν μέρει τὴν δόξαν εἴληφε τὴν ἐπὶ τοῖς νόμοις . 
καίτοι οὔτ’ ἐπιστήμην τιν’ ἔχουσι περιττοτέραν παρὰ τοὺς ἄλλους ἀνθρώπους αὗται αἱ γυναῖκες οὔτ’ εἴ τι καὶ γιγνώσκουσιν , ἀφ’ ὧν πεπαίδευνται καὶ προΐσασι λέγουσιν , ἀλλ’ ὡς ἂν κινηθῶσιν ἑκάστοτε ὑπὸ τοῦ κρείττονος , πέμπουσι πανταχοῖ γῆς , εἰς Ἰωνίαν , εἰς Πόντον , εἰς Κυρήνην , ἐπ’ ἔσχατα τῆς γῆς · οὐδ’ εἴ τις εἴσεισιν ὡς αὐτὰς ἢ πεύσεται προΐσασι πρὸ τῆς ἑσπέρας καὶ τῆς ἐπὶ τοῦ τρίποδος καθέδρας , ὡς ἔπος εἰπεῖν . 
ἀλλ’ ἀρτίως ἀγνοοῦσαι καὶ τὰ τῶν γειτόνων ἐξαίφνης τὰ πάντων ἀνθρώπων ἴσασι καὶ δημηγοροῦσι παρὰ τῷ θεῷ καὶ πολιτεύονται τὰ κοινὰ τῆς γῆς καὶ πάσαις ταῖς ἐπιστήμαις καὶ τέχναις ἡγεμόνες τοῦ τί δεῖ ποιεῖν ἢ λέγειν καθίστανται . 
καὶ οὐδὲ Πλάτων αὐτὰς παρέρχεται . 
ἀλλὰ καὶ οὗτος ἀξιοῖ τὴν Πυθίαν ἐρωτᾶν ὁπόταν πολιτεύηται καὶ νομοθετῇ , καὶ τότε φησὶ δεῖν ποιεῖν , ἐὰν καὶ ἡ Πυθία συναναιρῇ , πρότερον δὲ οὐ θαρρεῖ . 
εἶεν · αὕτη μὲν ἐκ Δελφῶν ἡ μαρτυρία τῷ λόγῳ καὶ παρὰ Ἀπόλλωνος τοῦ Πυθίου · τὰς δ’ ἐν Δωδώνῃ τί φήσεις ἱερείας , αἳ τοσαῦτα ἴσασιν ὅσ’ ἂν τῷ θεῷ δοκῇ καὶ μέχρι τοσούτου μέχρι ἂν δοκῇ ; 
καίτοι οὔτε πρότερόν τινα τοιαύτην εἶχον ἐπιστήμην , πρὶν εἰσελθεῖν ἐπὶ τὴν τοῦ θεοῦ συνουσίαν , οὔθ’ ὕστερον οὐδὲν ὧν εἶπον ἴσασιν , ἀλλὰ πάντες μᾶλλον ἢ ’κεῖναι . 
ὥσθ’ οἱ μὲν ἀγνοοῦντες καὶ πυθόμενοι παρ’ αὐτῶν μεμαθήκασιν , αἱ δὲ εἰποῦσαι τί χρὴ ποιεῖν οὐκ ἴσασιν οὐδ’ αὐτὸ τοῦτο ὅτι εἰρήκασιν . 
οὐκοῦν ἐκ Διὸς ἂν ταύτην τὴν μαρτυρίαν τιθεὶς οὐκ ἂν ἁμαρτάνοις . 
ταὐτὰ δὲ ταῦτα λέγω καὶ περὶ τῶν ἐν Κλάρῳ καὶ περὶ τῶν ἐν Ἄμμωνος καὶ πάντων ὅσοι περὶ χρηστήρια ὁμοίως ἄνδρες καὶ γυναῖκες . 
καίτοι πότερον τούτους ἅπαντας καὶ ταύτας πάσας ἐρωτήσομεν τὸν λόγον , ᾧ χρώμενοι ταῦτα συμβουλεύουσι ; 
καὶ πῶς σωφρονεῖν δόξομεν ; 
ἢ τοῦ μηδενὸς ἄξια καὶ κολακείαν ταῦτ’ εἶναι φήσομεν , ἐπειδήπερ οὐκ ἔχομεν τοὺς εἰπόντας ἀπαιτῆσαι τὸν λόγον , πολλῷ μέντἂν πλέον ἐλλείποιμεν τοῦ σωφρονεῖν . 
οὐκοῦν παρὰ πάντων ὡς εἰπεῖν τῶν θεῶν μαρτυρία καὶ ψῆφος ἐπῆκται τοῦ μηδενὸς ἄξιον εἶναι τὸν τοιοῦτον λόγον , ὅστις ἢ τὴν τέχνην ζητεῖ , ἢ φαυλίζει τὸ μὴ σὺν ταύτῃ πανταχοῦ . 
ὅσοι δ’ αὖ καὶ καθάπαξ ὑποδύντες θεῷ καὶ τέχνης οὐδὲ μικρὸν μετασχόντες οὐ μόνον τοῖς ἐφ’ αὑτῶν , ἀλλὰ καὶ τοῖς ὕστερον πολλὰ δὴ καὶ θαυμάσια προεῖπον , οἷον εἰ βούλει , Βάκις , Σίβυλλα , ἕτεροι μετὰ τούτων , εἰ δὲ μὴ πολλοὶ , καὶ τοῦτ’ ἐστὶν ὑπὲρ τοῦ λόγου · τὰ γὰρ μέγιστα ἐκπέφευγε τοὺς πολλούς · τίς οὕτω τεχνίτης τοῦ κακῶς λέγειν ἐστὶν ὅστις καὶ τούτους κακίσειεν ἄν ; 
ὅταν δ’ εἰς ποιητὰς ἴδω τοὺς κοινοὺς τῶν Ἑλλήνων τροφέας καὶ διδασκάλους , οἳ διαρρήδην ὁμολογοῦσι περὶ αὑτῶν · μηδ’ ὁτιοῦν ἐπίστασθαι , μηδὲ νεῶν ἀριθμὸν , ἀλλ’ ἀεὶ καὶ περὶ παντὸς τὰς Μούσας ἐνοχλοῦσι δεόμενοι φράσαι σφίσιν , ὡς αὐτοὶ μὲν προφητῶν σχῆμα καὶ τάξιν ἔχοντες , ἐκείνας δὲ μάντεις ἀληθεῖς οὔσας περὶ ἁπάντων , μᾶλλόν μοι δοκεῖ προσήκειν τὸ μὴ σὺν τέχνῃ κοσμεῖν ἐνίοτε ἢ δυοῖν θάτερον , ἢ τοὺς ποιητὰς ἐπιστήμῃ φάσκειν ἀποχρώντως ποιεῖν , ὃ μηδ’ αὐτοὶ δέχονται , ἢ τοῦ μηδενὸς ἀξίαν τὴν τῶν Μουσῶν ἡγεῖσθαι δωρεάν . 
εἶτ’ οὖν , ὦ πρὸς Διὸς , ἐν μέτρῳ μὲν εἰπεῖν ἄνευ τέχνης οὐ δεινὸν , ἀλλὰ καὶ θεῖον πολλάκις , οὑτωσὶ δ’ εἰπεῖν τὰ βέλτιστα δεινὸν ἐὰν μὴ σὺν τέχνῃ ; 
ἐγὼ μὲν οὐχ ὁρῶ τὴν ἀνάγκην . 
πῶς γὰρ οὐκ ἄτοπον , εἰ ὁ μὲν ποιητὴς ἄνευ τέχνης ποιῶν ὀρθῶς τὸν ῥήτορα μιμήσεται καὶ τὰ βέλτιστ’ ἐρεῖ , ὁ ῥήτωρ δ’ αὐτὸς οὐκ ἐρεῖ τὰ βέλτιστα , ἐὰν μὴ σὺν τέχνῃ ; 
καὶ μὴν οἵ γε ποιηταὶ φιλόδωρον τὸν Ἑρμῆν οὐδενὸς ἧττον θεῶν , οἶμαι δὲ καὶ διαφερόντως , κεκλήκασιν . 
οὐκοῦν εἰ δῑ Ἀπόλλωνος μαντικὴ καὶ διὰ Μουσῶν ποιητικὴ χωρεῖ , καὶ τούτων ἄνευ ψυχρὰ τὰ τῆς τέχνης , τί κωλύει καὶ ῥητορικὴν τῆς Ἑρμοῦ τιθέναι δωρεᾶς , ἥν γε τῷ ὄντι χρὴ θείαν καλεῖν καὶ τέχνης κρείττω ; 
μέχρι μέντοι τῶν νῦν τούτων ὑπ’ αὐτῶν τῶν λόγων ἐξελέγχεσθαι Πλάτωνα φαίη τις ἄν · βούλομαι δ’ αὐτὸν καὶ ὑπὸ τῶν αὑτοῦ λόγων ἐξελεγχόμενον φανῆναι . 
τρόπον μὲν οὖν τινα καὶ τοῦτ’ ἤδη γέγονεν . 
ἐν οἷς γὰρ αὐτὸν ἐδείκνυμεν καταφεύγοντα ἐπὶ τὴν Πυθίαν πολλαχοῦ τῶν Νόμων οὐ διέφυγε τοῦτον τὸν ἔλεγχον . 
οὐ μὴν ἀλλὰ καὶ παντελῶς διὰ πάντων ἑξῆς ὧν εἴρηκα βούλομαι δεῖξαι ταὐτὰ φθεγγόμενον . 
φανήσεται γὰρ ἃ νῦν ἡμεῖς λέγομεν αὐτὸς πρόσθεν εἰρηκὼς , εἰ καὶ μὴ τούτοις τοῖς ῥήμασι μηδ’ εἰς τοσοῦτον τῆς ἀναγκαίας ἀποδείξεως , ἀλλ’ οὖν τῷ γε ὅλῳ λόγῳ . 
ὑπομνήσω δ’ αὐτὸν Φαίδρου τοῦ καλοῦ . 
ὃ γὰρ αὐτὸς ἐκεῖ ποιεῖ τὰ Λυσίου τιθεὶς μεταξὺ τῶν αὑτοῦ , τοῦτο κἀγὼ νῦν ποιήσω , αὐτὰ τἀκείνου παρέξομαι καθάπερ νόμον . 
ποῦ δή μοι , φησὶν , ὁ παῖς ; 
ποῦ δή μοι καὶ ὁ λόγος ὁ πρὸς τὸν παῖδα ; 
οὑτοσὶ μάλα πλησίον . 
φέρε δὴ τί λέγει ; 
εἰ μὲν γὰρ ἦν ἁπλοῦν τὸ μανίαν κακὸν εἶναι , καλῶς ἂν ἐλέγετο · νῦν δὲ τὰ μέγιστα τῶν ἀγαθῶν ἡμῖν γίγνεται διὰ μανίας , θείᾳ μέντοι δόσει διδομένης . 
ἥ τε γὰρ ἐν Δελφοῖς προφῆτις αἵ τ’ ἐν Δωδώνῃ ἱέρειαι μανεῖσαι μὲν πολλὰ δὴ καὶ καλὰ ἰδίᾳ τε καὶ δημοσίᾳ τὴν Ἑλλάδα εἰργάσαντο , σωφρονοῦσαι δὲ βραχέα ἢ οὐδέν . 
καὶ ἐὰν δὴ λέγωμεν Σίβυλλάν τε καὶ ἄλλους ὅσοι δὴ μαντικῇ χρώμενοι ἐνθέῳ πολλὰ δὴ πολλοῖς προλέγοντες εἰς τὸ μέλλον ὤρθωσαν , μηκύνοιμεν ἂν δῆλα παντὶ λέγοντες . 
τόδε μὴν ἄξιον ἐπιμαρτύρασθαι , ὅτι καὶ τῶν παλαιῶν οἱ τὰ ὀνόματα τεθειμένοι οὐκ αἰσχρὸν ἡγοῦντο οὐδ’ ὄνειδος μανίαν . 
οὐ γὰρ ἂν τῇ καλλίστῃ τέχνῃ , ᾗ τὸ μέλλον κρίνεται , αὐτὸ τοῦτο τοὔνομα ἐμπλέκοντες μανικὴν ἐκάλεσαν , ἀλλ’ ὡς καλοῦ ὄντος ὅταν θείᾳ μοίρᾳ γίγνηται , οὕτω νομίσαντες ἔθεντο . 
οἱ δὲ νῦν ἀπειροκάλως τὸ ταῦ ἐπεμβαλόντες μαντικὴν ἐκάλεσαν . 
ἐπεὶ τήν γε τῶν ἐμφρόνων ζήτησιν τοῦ μέλλοντος διά τε ὀρνίθων ποιουμένων καὶ τῶν ἄλλων σημείων , ἅτε ἐκ διανοίας ποριζομένων ἀνθρωπίνῃ οἰήσει , οἰονοϊστικὴν ἐπωνόμασαν , ἣν νῦν οἰωνιστικὴν τὸ ω σεμνύνοντες οἱ νέοι καλοῦσιν . 
ὅσῳ δὴ οὖν τελεώτερον καὶ ἐντιμότερον μαντικὴ οἰωνιστικῆς , τό τε ὄνομα τοῦ ὀνόματος τό τε ἔργον τοῦ ἔργου , τόσῳ κάλλιον μαρτυροῦσιν οἱ παλαιοὶ μανίαν σωφροσύνης τὴν ἐκ θεοῦ τῆς παρὰ ἀνθρώπων γινομένης . 
ἀλλὰ μὴν νόσων τε καὶ πόνων τῶν μεγίστων , ἃ δὴ παλαιῶν ἐκ μηνιμάτων ποθὲν ἔν τισι τῶν γενῶν , ἡ μανία ἐγγενομένη καὶ προφητεύσασα , οἷς ἔδει , ἀπαλλαγὴν εὕρετο , καταφυγοῦσα πρὸς θεῶν εὐχάς τε καὶ λατρείας . 
ὅθεν καὶ καθαρμῶν τε καὶ τελετῶν τυχοῦσα ἐξάντη ἐποίησε τὸν αὐτὴν ἔχοντα πρός τε τὸν παρόντα καὶ τὸν ἔπειτα χρόνον λύσιν τῷ ὀρθῶς μανέντι τε καὶ κατασχομένῳ τῶν παρόντων κακῶν εὑρομένη . 
τρίτη δὲ ἀπὸ Μουσῶν κατοχή τε καὶ μανία λαβοῦσα ἁπαλὴν καὶ ἄβατον ψυχὴν ἐγείρουσα κἀναβακχεύουσα κατά τε ᾠδὰς καὶ κατὰ τὴν ἄλλην ποίησιν μυρία τῶν παλαιῶν ἔργα κοσμοῦσα , τοὺς ἐπιγιγνομένους παιδεύει . 
ὃς δ’ ἂν ἄνευ μανίας Μουσῶν ἐπὶ ποιητικὰς θύρας ἀφίκηται , πεισθεὶς ὡς ἄρα ἐκ τέχνης ἱκανὸς ποιητὴς ἐσόμενος , ἀτελὴς αὐτός τε καὶ ἡ ποίησις ὑπὸ τῆς τῶν μαινομένων ἡ τοῦ σωφρονοῦντος ἠφανίσθη . 
τοσαῦτα μέν σοι καὶ ἔτι πλείω ἔχω μανίας γιγνομένης ἀπὸ θεῶν λέγειν καλὰ ἔργα . 
εἰ τοίνυν , ὦ Ζεῦ καὶ θεοὶ , μανία τίς ἐστιν ἀμείνων σωφροσύνης καὶ παρὰ θεῶν ἀνθρώποις γιγνομένη , πῶς ἄξιον πᾶν γε τὸ μὴ τέχνῃ γιγνόμενον ψέγειν , ἢ πῶς ῥητορικὴν ἁπλῶς αἰσχρὸν ἡγεῖσθαι καὶ μὴ συγχωρεῖν δύναμίν γέ τιν’ εἶναι τέχνης κρείττονα ; 
εἰ δὲ δὴ τὴν μὲν καλλίστην τῶν τεχνῶν προσείρηκε τῷ μανικὴν εἶναι , τὴν δ’ ἁπλῶς οὐδ’ εἶναι τέχνην , τὴν ποιητικὴν , ἀλλ’ ἐπίπνοιαν ἐκ Μουσῶν , ὃς δ’ ἂν ἄνευ μανίας Μουσῶν ἐπὶ ποιητικὰς θύρας ἀφίκηται , πεισθεὶς ὡς ἄρα ἐκ τέχνης ἱκανὸς ποιητὴς ἐσόμενος , ἀτελὴς αὐτός τε καὶ ἡ ποίησις ὑπὸ τῆς τῶν μαινομένων ἡ τοῦ σωφρονοῦντος ἠφανίσθη , πῶς οὐκ ἐξ ἀμφοῖν δείκνυται τὸ μὴ τὴν τέχνην νικᾶν , ἀλλ’ ἔστιν οὗ καὶ λαμπρότερον καὶ θεοφιλέστερον εἶναι τὸ μὴ δουλεῦον τέχνῃ ; 
σαφῶς γὰρ οὑτωσὶ Πλάτων ἤδη διορίζεται τὸ μὴ δεῖν ἐπὶ τῶν μεγίστων τέχνην ζητεῖν . 
ὥστ’ εἰ μὲν βούλει , τὸ τοῦ Εὐριπίδου καὶ τῶν αὐτοῦ νὴ Δία συμβαίνει , σοῦ τάδ’ , οὐκ ἐμοῦ κλύεις , ὦ τοσοῦτον ἐνθυμηθείς · εἰ δ’ αὖ βούλει , τὸ τοῦ Αἰσχύλου , τάδ’ οὐχ ὑπ’ ἄλλων , ἀλλὰ τοῖς αὑτοῦ πτεροῖς , ἃ θρυλεῖς ἐν ἐκείνοις τοῖς λόγοις , ἁλίσκει . 
καὶ μὴν εἰ μαντικὴν μὲν ἐξ Ἀπόλλωνος ἢ καὶ Διὸς , τελετὰς δὲ ἐξ ἄλλου του θεῶν τίθης , ποιητικὴν δ’ ἐκ 
Μουσῶν , οὐδ’ ὁ τῶν μὲν ἀδελφὸς , τοῦ δὲ παῖς Ἑρμῆς ἀπορήσει λόγων περὶ τῆς αὑτοῦ δωρεᾶς , ἀλλ’ αὑτῷ τε καὶ τῷ πατρὶ προστιθεὶς τοὺς λόγους ἀληθῆ τε καὶ δίκαια ἐρεῖ . 
οἶμαι δὲ καὶ οἱ λογίους τούτους προσειπόντες τοὺς θεοὺς , καὶ παλαιοὶ καὶ νέοι , καὶ οὐδὲ περὶ ἓν γράμμα διενεχθέντες , πολλῷ σαφέστερον ἢ περὶ μανίας μαρτυροῦσιν ὅτι εἰς ἀξιόχρεως ἀνοίσομεν , ἄν τι μετῇ λόγων ἡμῖν , εἰ καὶ μηδεμιᾷ προσφύγοιμεν τέχνῃ . 
εἶεν . 
τίνα δὴ τὰ ἐφεξῆς ἦν ; 
ὥστε τοῦτό γε αὐτὸ μὴ φοβώμεθα ; 
μηδέ τις ἡμᾶς λόγος θορυβείτω δεδιττόμενος , ὡς πρὸ τοῦ κεκινημένου τὸν σώφρονα δεῖ προαιρεῖσθαι φίλον. ὅρα δὴ καὶ τάδε . 
ὥστε τοῦτό γε αὐτὸ μὴ φοβώμεθα , μηδέ τις ἡμᾶς λόγος θορυβείτω δεδιττόμενος , ὡς οὐ τὸν φύσει καὶ θείᾳ μοίρᾳ κατορθοῦντα δεῖ νικᾶν , ἀλλ’ ὅστις τεχνικὸς μικρῶς ἐστίν . 
ἀλλὰ τόδε φησὶ πρὸς ἐκείνῳ δείξας φερέσθω τὰ νικητήρια , ὡς οὐκ ἐπ’ ὠφελείᾳ ὁ ἔρως τῷ ποθοῦντι καὶ τῷ ἐρωμένῳ ἐκ θεῶν ἐπιπέμπεται. καὶ τόδε τοίνυν πρὸς ἐκείνῳ δείξας φερέσθω τὰ νικητήρια , ὡς οὐκ ἐπ’ ὠφελείᾳ τῇ πάσῃ καὶ μεγίστῃ λόγοι παρὰ θεῶν ἀνθρώποις γίγνονται . 
ἡμῖν δὲ ἀποδεικτέον αὖ τοὐναντίον φησὶν , ὡς ἐπ’ εὐτυχίᾳ τῇ μεγίστῃ παρὰ θεῶν ἡ τοιαύτη μανία δίδοται . 
τὸν δὲ Τήλεφον οὐκ οἴει τὰ αὐτὰ ταῦτα ; 
εἰ δ’ ἄρα μηδὲν ἐκεῖνος προτιμᾷ , ἀλλ’ ἡμῖν γε ἀποδεικτέον ὡς ἐπ’ εὐτυχίᾳ τῇ μεγίστῃ καὶ τὸ ἐξ ἀρχῆς ἡ τῶν λόγων δύναμις παρὰ θεῶν ἧκεν εἰς ἀνθρώπους , καὶ νῦν ἐν καλοῦ μοίρᾳ τῇ πρώτῃ καὶ εἰς τὸν ἔπειτα χρόνον καὶ δίδονται καὶ δοθήσονται . 
καὶ μὴν εἰ μὲν ἀξιόπιστος Πλάτων , οὗτος αὐτός ἐστιν ὁ μὴ διδοὺς τῇ τέχνῃ τὰ πρεσβεῖα · εἰ δ’ οὐδὲ τοῦτό τις συγχωρεῖ , πῶς ῥητορικὴ διὰ τοὺς ἐκείνου λόγους αἰσχρόν ; 
ἐγὼ δ’ ἀξιόπιστον μὲν τοῖς ὅλοις οὐδενὸς ἧττον 
Ἑλλήνων ἡγοῦμαι , ἡδέως δ’ ἂν ἐροίμην τοὺς πρὸς ἐκείνου πότερ’ αὐτῷ μᾶλλον πιστεύειν ἄξιον , ταῦτα ἢ ’κεῖνα . 
καὶ μὴν εἰ τὰ μάλιστα σεμνός ἐστι , φαίνεται μαρτυρῶν ἡμῖν , ὥστε ὑπὲρ ἡμῶν σεμνός ἐστιν . 
ὅταν γὰρ ἡμεῖς μὲν καὶ ἡμῖν αὐτοῖς ταὐτὰ λέγωμεν κἀκείνῳ , ἐκεῖνος δὲ μήθ’ αὑτῷ μήθ’ ἡμῖν , οὐκ ἀντιλέγει μᾶλλον ἢ μαρτυρεῖ κατ’ αὐτὸ τοῦτο τὸ μὴ τἀληθῆ λέγειν . 
φέρε δὴ καὶ ἑτέραν ἐκ τοῦ αὐτοῦ γυμνασίου , ἔφη Πλάτων , μαρτυρίαν ἀντ’ εἰκόνος παράσχωμαι . 
οὐ γάρ που δυσχερανεῖ Πλάτων , ἐὰν 
Αἰσχίνης ἐπιψηφίσῃ Πλάτωνος εἰπόντος ἐγὼ δ’ εἰ μέν τινι τέχνῃ ᾤμην δύνασθαι ὠφελῆσαι , πάνυ ἂν πολλὴν ἐμαυτοῦ μωρίαν κατεγίγνωσκον · νῦν δὲ θείᾳ μοίρᾳ ᾤμην μοι τοῦτο δεδόσθαι ἐπ’ Ἀλκιβιάδην . 
καὶ οὐδέν γε τούτων ἄξιον θαυμάσαι. ἀκούεις ἀνδρὸς ἑταίρου καὶ τὸν αὐτόν σοι σοφώτατον νομίζοντος , προσθήσω δ’ ὅτι καὶ τῷ αὐτῷ τοὺς λόγους ἀνατιθέντος , ᾧπερ καὶ σὺ τούτους . 
οὐ χρὴ , φησὶ , θαυμάζειν , ὦ Πλάτων , εἴ τις καὶ τέχνην μὴ κτησάμενος οἷός τ’ ἐστὶν ὠφελεῖν ἀνθρώπους . 
πολλοὶ γὰρ καὶ τῶν καμνόντων ὑγιεῖς γίγνονται οἱ μὲν ἀνθρωπίνῃ τέχνῃ , οἱ δὲ θείᾳ μοίρᾳ . 
ὅσοι μὲν οὖν ἀνθρωπίνῃ τέχνῃ , ὑπὸ ἰατρῶν θεραπευόμενοι , ὅσοι δὲ θείᾳ μοίρᾳ , ἐπιθυμία αὐτοὺς ἄγει ἐπὶ τὸ ὀνῆσον · καὶ τότε ἐπεθύμησαν ἐμέσαι , ὁπότε αὐτοῖς ἔμελλε συνοίσειν , καὶ τότε κυνηγετῆσαι , ὁπότε συνοίσειν ἔμελλε πονῆσαι . 
Ἡράκλεις , ὡς διαρρήδην καὶ περιφανῶς Αἰσχίνης ὁ τοῦ Πλάτωνος συμφοιτητὴς μαρτυρεῖ Πλάτωνι ταῦθ’ ἃ μικρῷ πρόσθεν παρεσχόμεθα αὐτοῦ πολλῷ καὶ ἀνθρωπινώτερα καὶ πρὸς θεῶν εἶναι καλλίονα ὧν ἕνεκα τοῦ παραδόξου συνεσκεύακεν . 
οὐκοῦν αὐτός τε μαρτυρῶν ἡμῖν ὥσπερ ὑπὸ κήρυκος ἁνὴρ φαίνεται καὶ τὴν τοῦδε μαρτυρίαν ὥσπερ ἐπισφραγίζεται · τοὺς γὰρ πρὸς ἡμῶν αὐτοῦ λόγους κυροῖ . 
καὶ μὴν εἰ πολλοὶ τῶν καμνόντων ὑγιεῖς γίγνονται χωρὶς ἰατρῶν καὶ τέχνης , καὶ ταῦτ’ οὐδ’ ἐφ’ ἑνὶ ἄλλῳ τῆς τῶν ἰατρῶν τέχνης οὔσης ἢ τῷ ποιεῖν ὑγιεῖς , οὐδὲν ἀπεικὸς οὐδ’ ἔξω τῆς ἀνθρωπίνης τέχνης χρὴ εἰπεῖν εἴτε θείας μοίρας κἀν τοῖς λόγοις τοῦ βελτίστου τυγχάνειν μηδεμιᾷ τέχνῃ χρωμένους , εἰ καὶ ὅτι μάλιστα τῆς τέχνης ἦν τὸ τοῦ βελτίστου τυγχάνειν περὶ αὐτοὺς τοὺς λόγους . 
περί γε μὴν τούτου τοῦ μέρους οὐκέτ’ ἐκ λόγου πρὸς Πλάτωνα ἀγωνιοῦμαι , ὡς ἄρα πολλοὶ διὰ θείας μοίρας ἐσώθησαν , οὐδέ μοι νεμεσήσει δήπουθεν οὔτ’ Αἰσχίνης ὁ Λυσανίου οὔτ’ ἄλλος οὐδεὶς , εἰ φαίην αὐτὸς ἔχειν μαρτυρῆσαι μᾶλλον τοῖς ῥήμασιν ἢ τῆς παρ’ ἐκείνου πρὸς δὴ ταῦτα προσδεῖσθαι μαρτυρίας . 
ἀλλ’ ὡς ἀληθῶς ὥσπερ οἱ θεομάντεις οἱ τοῖς τῶν πραγμάτων ἐπωνύμοις τετελεσμένοι παρ’ αὐτῶν τῶν θεῶν ἔχω τὸ μάθημα , ὑφ’ ὧν ἃ μηδεὶς ἰατρῶν μήτε οἶδεν ὅ τι χρὴ προσειπεῖν , οὐχ ὅπως ἰάσασθαι , μήτ’ εἶδεν ἐν ἀνθρώπου φύσει συμβάντα , ἄλλοτ’ ἄλλαις παραμυθίαις τε καὶ συμβουλαῖς ἐκ τοῦ θεοῦ διαφεύγων ζῶ παρὰ πᾶν τὸ ἐκ τῶν παρόντων εἰκός . 
πολλοὶ δ’ ἔμοιγε καὶ ἄλλοι κοινωνοί τε καὶ μάρτυρές εἰσι τῶν λόγων , οὐ μόνον τῶν Ἑλλήνων , ἀλλὰ καὶ βαρβάρων , αἵ τ’ ἐν Ἀσκληπιοῦ τῶν ἀεὶ διατριβόντων ἀγέλαι καὶ ὅσοι τῷ κατ’ Αἴγυπτον θεῷ συνεγένοντο . 
καίτοι τέχνης μὲν ἡμῶν οὐδ’ ὁτιοῦν εἰς ταῦτα μέτεστιν οὐδενὶ δήπουθεν , ἀλλὰ καὶ τοῦ καταφυγεῖν ἐπὶ τοὺς θεοὺς σχεδὸν ἀρχὴ τὸ τῆς τέχνης ὑπεριδεῖν ἐστίν · ὅμως δὲ σὺν αὐτοῖς εἰπεῖν οὔθ’ οἱ θεοὶ τὸν τοιοῦτον ἡμῶν λογισμὸν ἀτιμάζουσιν οὔτε πολλοὶ μετέγνωσαν τῶν πρὸ τῆς τέχνης τὴν παρὰ τοῦ θεοῦ τύχην ἑλομένων . 
ἀλλὰ καὶ ὀνείρασι χρώμεθα οὐ προειδότες , οἶμαι , τῆς ἑσπέρας ὅ τι μέλλομεν ὄψεσθαι , καὶ τί χρὴ ποιήσαντας σωθῆναι γιγνώσκομεν , ἀγνοοῦντες μέχρι ἐκείνου τοῦ μέρους τῆς ὥρας , ἐν ᾧ παρὰ τῶν θεῶν ἧκε τἀγαθὸν , καὶ πάλιν γὰρ ὥσπερ ἐπᾴδων ἐν μέλει ταυτὸν ἐρῶ , τέχνης οὐδ’ ὁτιοῦν ἐπαΐοντες οὐ μόνον περὶ τῶν ἡμῖν αὐτοῖς συμφερόντων , ἀλλὰ καὶ περὶ τῶν ἑτέροις ἔχομεν εἰπεῖν πολλάκις , ἂν δοκῇ τῷ θεῷ , ὥστε καὶ τοὺς ἰατροὺς οὐδὲν κωλύει φρίττειν , ἐπειδὰν ἀκούωσι πολλὰ τῶν ἔργων . 
πότερ’ οὖν τὰ ὀνείρατα ποιεῖ θεοῖς ἀνακεῖσθαι τἀνθρώπεια , ἢ τὸ θεοὺς ἀνθρώπων κήδεσθαι ποιεῖ καὶ δῑ ὀνειράτων ἀνθρώπους σώζεσθαι ; 
ἐγὼ μὲν οἶμαι τοῦτο . 
τί οὖν , ὦ μεγίστη σὺ γλῶττα τῶν Ἑλληνίδων , ἔφη Κρατῖνος , ποιῶν ἔσθ’ ὅ τι κωλύει καὶ ὕπαρ γιγνώσκειν τὰ βέλτιστα ἄνευ τέχνης καὶ συμβουλεύειν ἑτέροις ἔχειν , εἴπερ γε καὶ τὰ ὀνείρατα ποιεῖ καὶ ἑτέροις ἔχειν συμβουλεύειν ; 
ἢ σωθῆναι μὲν ἔστιν ἄνευ τέχνης καὶ ἕτερον σῶσαι δῑ ὧν τις οὐκ οἶδε , συμβουλεῦσαι δ’ οὐκ ἔστιν ἄνευ τέχνης οὐδὲν , οὔτ’ ἀπὸ τῆς αὐτοῦ τύχης οὔτ’ ἀπὸ τῆς θείας οὔτε , τὸ τοῦ Δημοσθένους , τῆς τῶν ἀκροωμένων ; 
καὶ ταυτὶ μὲν ὑπ’ αὐτοῦ τοῦ λόγου κινηθεὶς καὶ τοῦ τοῖς θεοῖς ὡσπερεὶ τετελεσμένου ἐπὶ πλεῖον ἴσως ἐξήγαγον · καί μοι συγγνώμη καὶ παρ’ αὐτοῦ τοῦ Πλάτωνος ἔστω καὶ παρ’ ἄλλου παντὸς τοῦτ’ αὐτὸ παθόντι ὅπερ ἐν τοῖς λόγοις ἐνῆν · οὐ γὰρ ἦν κατασχεῖν αὐτὸν , ἐπειδὴ θεία μοῖρα καὶ σωτηρία παρέπεσε . 
διὸ καίπερ μαρτυρίᾳ χρώμενος ἠναγκάσθην αὐτὸς μαρτυρεῖν τῷ λόγῳ , ἐπάνειμι δ’ αὖθις πρὸς τὰ λοιπὰ τῆς μαρτυρίας ἐγὼ δὲ διὰ τὸν ἔρωτα ὃν ἐτύγχανον ἐρῶν Ἀλκιβιάδου οὐδὲν διάφορον τῶν 
Βακχῶν ἐπεπόνθειν . 
καὶ γὰρ αἱ Βάκχαι ἐπειδὰν ἔνθεοι γένωνται , ὅθεν οἱ ἄλλοι ἐκ τῶν φρεάτων οὐδὲ ὕδωρ δύνανται ὑδρεύεσθαι , ἐκεῖναι μέλι καὶ γάλα ἀρύονται . 
καὶ δὴ καὶ ἐγὼ οὐδὲν μάθημα ἐπιστάμενος ὃ διδάξας ἄνθρωπον ὠφελήσαιμ’ ἂν , ὅμως ᾤμην ξυνὼν ἂν ἐκείνῳ διὰ τὸ ἐρᾶν βελτίω ποιῆσαι. ἐνταῦθα τελευτᾷ τῶν διαλόγων οὐ δῑ αἰνιγμάτων , οὐδὲ ὑπονοίας , οὐδὲ τρόπον τινὰ ταὐτὰ λέγων ἡμῖν , ἀλλ’ ὥσπερ ἐξεπίτηδες εἰς τὴν χρείαν πεποιηκώς . 
εἰ τοίνυν ὄνειροι μὲν τὰς Ἀσκληπιοῦ συμμορίας τῆς τῶν ἰατρῶν τέχνης ἀπαλλάττουσι , Βάκχαι δὲ αἱ Διονύσου καὶ τὰ τῶν Νυμφῶν δῶρα μεταβάλλουσιν ἡνίκ’ ἂν ἔνθεοι γένωνται , τί τῶν αἰσχρῶν ἢ τί τῶν ἔξω τῆς φύσεως καὶ τοὺς ἐν τοῖς λόγοις ἐνθέους παραδέχεσθαι καὶ νομίζειν εἰς προστάτας ἔχειν ἀνενεγκεῖν τούς γέ που κρείττονας ; 
καὶ μὴν οὐδὲ τοῦτ’ ἔστ’ εἰπεῖν ὡς ἄρ’ ὁ μάρτυς οὐδενὸς ἄξιος , ἢ πόρρω τῶν πραγμάτων , ἢ καταφεύγομεν εἰς ὄνομα αὐτὸ δὴ τοῦτο . 
ἀλλ’ εἴ γέ τινας ὥσπερ παῖδας οὕτως καὶ ἑταίρους χρὴ λέγειν γνησίους , γνήσιον Αἰσχίνην Σωκράτους παρειλήφαμεν . 
μαρτυρεῖ δὲ καὶ ἡ ψευδὴς ἐνίων δόξα τῶν αὐτοῦ Σωκράτους εἶναι τὰ γράμματα ταῦτα ὑπειληφότων · οἷς εἰ μὴ τὸ ὅλον πιστεύειν ἄξιον , ὥσπερ ἐγὼ πρῶτος οὐκ ἂν φαίην , ἀλλ’ οὖν οὐκ ἐπὶ πάσης γε τῆς ἀλογίας ἡ πλάνη συμβέβηκεν , ἀλλ’ οὕτω σφόδρα ταῦτ’ οἰκεῖα τῷ Σωκράτους ἤθει καὶ προσήκοντα ἐκρίθη , ὥστε καὶ ταύτῃ τῇ δόξῃ γενέσθαι χώραν . 
δοκεῖ δέ μοι καὶ 
Σωκράτης αὐτὸς εἰ καὶ μηδεὶς λόγος αὐτοῦ γραφῇ σώζεται , οὐχ ἧττον οὔτε Πλάτωνος τοῦ σεμνοῦ οὔτ’ Αἰσχίνου τοῦ κομψοῦ μαρτυρεῖν , ἀλλ’ ἔτι κάλλιον καὶ ὡς ἀληθῶς εἰς τὸ μέσον . 
ὁμολογεῖται μέν γε λέγειν αὐτὸν ὡς ἄρα οὐδὲν ἐπίσταιτο , καὶ πάντες τοῦτό φασιν οἱ συγγενόμενοι . 
ὁμολογεῖται δ’ αὖ καὶ τοῦτο , σοφώτατον εἶναι Σωκράτη τὴν Πυθίαν εἰρηκέναι . 
πῶς οὖν ταῦτ’ ἔχει ; 
οὐ γὰρ τόν γε τοῦ παντὸς ἐσφαλμένον ὡς ἀνέλοι σοφώτατον ἀνδρῶν πιστεῦσαι θεμιτὸν περὶ τοῦ θεοῦ . 
τέχνην δὲ , ὡς ἔοικεν , ἔφασκεν οὐκ ἀσκεῖν , ἀληθῆ λέγων . 
ᾧ γοῦν συνεγένετο 
Ἀναξαγόρᾳ , οὐ τἀκείνου τιμήσας φαίνεται . 
ἓν μὲν δὴ τοῦτο μαρτυρεῖ Σωκράτης , οὐκ αἰσχρὸν εἶναι τὸ μὴ τέχνην κεκτῆσθαι , εἴπερ περὶ αὑτοῦ λέγων οὐκ ᾐσχύνετο . 
ἕτερον δὲ ἀκόλουθον . 
οὐ γάρ ἐστιν ὅστις οὐ λέγει περὶ Σωκράτους ὅτι φάσκοι τὸ δαιμόνιον αὐτῷ σημαίνειν . 
οὐκοῦν μηδὲν μὲν ἐπίστασθαι τῶν δεόντων ἀμήχανον ᾧ γε παρηκολούθει τὸ δαιμόνιον . 
ὅτι δ’ οὐδὲν ἐπίσταιτο αὐτὸς ἔλεγε , λέγων δ’ οὐκ ἐψεύδετο , εἴπερ γε μηδὲ ὁ θεὸς σοφώτατον αὐτὸν εἰρηκώς . 
λοιπὸν οὖν τί ποτ’ ἐστὶ τὸ φάσκειν οὐκ εἰδέναι ; 
οἶμαί γε τὸ μὴ τέχνῃ . 
ἀλλὰ μὴν εἰ μηδετέρως γ’ ἂν σοφώτατος ἦν ἔτι , μήτε ψευδόμενος περὶ αὑτοῦ , εἴπερ ἕν τι τῶν αἰσχρῶν τὸ ψεύδεσθαι , μήτ’ ἀληθῆ λέγων , εἰ τὸ μὴ χρῆσθαι τέχνῃ τῶν ἁπλῶς αἰσχρῶν ἦν , ἅμα Σωκράτης τε δῑ ἀμφοτέρων μαρτυρεῖ τῷ λόγῳ , καὶ ὧν ἔξαρνος ἦν καὶ ὧν ὡμολόγει , καὶ διὰ τοῦ Σωκράτους ὁ θεὸς μεμαρτύρηκε περὶ ἀμφοῖν , χρήσας ἐκεῖνον σοφώτατον εἶναι , ὥστε διπλῆν οὖσαν τὴν τοῦ Σωκράτους μαρτυρίαν ἑτέρᾳ κυρίᾳ τῇ παρ’ αὑτοῦ βεβαιοῖ . 
μάθοι δ’ ἄν τις καὶ παρ’ αὐτοῦ τοῦ πράγματος συμβαίνοντα τῷ Σωκράτους λόγῳ καὶ βίῳ τὰ ἀπὸ τῆς μαντείας . 
τὸν γὰρ ζῶντα ὑπὸ θεῷ καὶ τῶν ἀνθρωπίνων πραγμάτων ἠμεληκότα πῶς οὐκ εὔλογον ἐκ προχείρου παρὰ θεῷ κριτῇ σοφώτατον ἀνθρώπων ἀνῃρῆσθαι ; 
ἡ μὲν οὖν παρὰ τοῦ Πλάτωνος ἡμῖν μαρτυρία τοσαύτη , δῑ αὐτοῦ καὶ διὰ τῶν ἑταίρων ἀμφοτέρων τελευτῶσα εἰς τὸν θεὸν τὸν ἐν Δελφοῖς , ὃς ἐπιψηφίζει Πλάτωνι ἃ μικρῷ πρόσθεν ἔφην Αἰσχίνην . 
εἰ δὲ δεῖ καὶ ποιητῶν παρασχέσθαι μαρτυρίας , ἔστι μὲν ἔργον ἢ τὰς ἁπάντων ἢ τὰς τῶν προκριθέντων διὰ πάντων παρασχέσθαι , ὅμως δ’ ὡς ἄν τις ἔχοι τῶν γνωριμωτάτων ἐκλέξας εἰπεῖν ῥᾳθυμία παραλιπεῖν . 
κοινῇ μὲν οὖν πάντες ποιηταὶ μαρτυροῦσι τὴν ἔργῳ μαρτυρίαν , εἴπερ εἰσὶ ποιηταὶ τῷ κρατοῦντι λόγῳ τῆς τέχνης . 
ἀλλ’ οὐ ταύτης δέομαι τὰ νῦν , ἔστι γὰρ ἐν τοῖς εἰρημένοις , ἀλλὰ τῆς κατὰ ῥῆμα . 
τοῦτο μὲν τοίνυν ὁ πρεσβύτατος αὐτῶν καὶ πᾶσι συνηθέστατος 
Πάνδαρον μὲν τὸν Ζελείτην ἐπαινῶν εἰς τὴν τοξικὴν ὧι καὶ τόξον Ἀπόλλων αὐτὸς ἔδωκε λέγει . 
τὸν δὲ τῶν 
Φαιάκων βασιλέα ποιήσας εἰς ὑπερβολὴν φιλάνθρωπον καὶ θεοφιλῆ τῷ ῥήματι τούτῳ τετίμηκεν 
Ἀλκίνοος δὲ τότ’ ἦρχε θεῶν ἄπο μήδεα εἰδώς . 
μή μου πύθῃ , φησὶ , ποίαν τέχνην ἐκέκτητο , ἢ τίς διδάσκαλος αὐτοῦ · θεῶν γὰρ ἄπο μήδεα ᾔδει . 
τὸν δ’ αὖ 
Δημόδοκον ὡσαύτως τὸν κιθαρῳδὸν ἐπαινῶν ὡς ἄκρον τὴν μουσικὴν οὕτως ποιεῖ τὸν πέρι Μοῦσ’ ἐφίλησε , δίδου δ’ ἀγαθόν τε κακόν τε · 
ὀφθαλμῶν μὲν ἄμερσε , δίδου δ’ ἡδεῖαν ἀοιδήν · 
καὶ πάλιν 
Μοῦσ’ ἄρ’ ἀοιδὸν ἀνῆκεν ἀειδέμεναι κλέα ἀνδρῶν . 
ὁ δέ γε Ἀλκίνους αὐτὸς συνιστὰς αὐτὸν καὶ καλῶν εὐθὺς ἐν ἀρχῇ φησι τῷ γάρ ῥα θεὸς πέρι δῶκεν ἀοιδὴν , τέρπειν ὅππη θυμὸς ἐποτρύνῃσιν ἀείδειν . 
ταυτί φησιν ὁ Ἀλκίνους αὐτὸς , ᾧ φιλοτιμίαν εἶχε δήπουθεν , εἴ τι καὶ διδασκάλοις ἀνήλωσεν ὑπὲρ αὐτοῦ , καὶ ταῦτ’ ὄντι λαμπρῷ καὶ μεγαλοψύχῳ καὶ δόξης ἐραστῇ . 
ἀλλ’ ὅμως ἐγώ σοι , φησὶν , αὐτὸς λέγω καὶ διορίζομαι , τοῦτον οὐκ ἐδιδαξάμην . 
καὶ οὐχ ὁ μὲν Ἀλκίνους οὕτως ὁ τῶν Φαιάκων βασιλεὺς , ὁ δὲ τῶν Ἑλλήνων σοφώτατος οὐχ ὁμοίως περὶ τῶν αὐτῶν , ἀλλ’ ἔτι μᾶλλον ἀγασθεὶς τοῦ Δημοδόκου τῆς ἐπιδείξεως καὶ ὥσπερ ἐπίτηδες ζητῶν ὅ τι εἴποι μέγιστον , ὦ Δημόδοκε , φησὶν , ἔξοχα δή σε βροτῶν αἰνίζομ’ ἁπάντων · 
ἢ σέ γε Μοῦσ’ ἐδίδαξε Διὸς παῖς , ἢ σέ γ’ Ἀπόλλων ὡς τοῦ πράγματος κρείττονος ἢ τέχνῃ λαβεῖν . 
λίην γὰρ κατὰ κόσμον Ἀχαιῶν οἶτον ἀείδεις . 
οὐδὲ τοῦτο πάρεργον , οὐδ’ εἰκῆ προσθεὶς , οὐδ’ ἐφόλκιον ἄλλως ἐπὶ τοῖς ἄνω , ἀλλ’ ἐνδεικνύμενος καὶ πρὸς ἓν σημαινόμενος ὅτι τοῦτο τὸ ἐν κόσμῳ καὶ λαμπρῶς οὐκ ἐκ τέχνης , ἀλλ’ ἐπιπνοίᾳ θεῶν παραγίγνεται . 
κομψὸν μὲν γάρ τι , φαυλότερον δὲ ἡ τέχνη πολλῷ · πάλιν δ’ ὥσπερ ἐπισφραγιζόμενος τὴν μαρτυρίαν , προβαλὼν αὐτῷ τὸν τοῦ ἵππου κόσμον ἀεῖσαι , τοσοῦτον ὑπισχνεῖται , αἴ κεν δή μοι ταῦτα (φησἲ 
κατὰ μοῖραν καταλέξῃς , αὐτίκα καὶ πᾶσιν μυθήσομαι ἀνθρώποισιν ὡς ἄρα τοι πρόφρων θεὸς ὤπασε θέσπιν ἀοιδήν . 
ὡς οὐκ ἔχων τί τούτου μεῖζον ὑπόσχοιτο αὐτῷ . 
οὕτω τοίνυν ὁ ποιητὴς πεπεικὼς αὑτὸν ἐποίει περὶ τούτων , ὥστε ὥσπερ δεδοικὼς μή τις αὐτὸν περὶ Δημοδόκου μόνου λέγειν ταῦτα δόξειεν , ἀπὸ τοῦ κοινοῦ τῶν ἀοιδῶν ἐποίησεν ἀρχόμενον τὸν Ὀδυσσέα καὶ λέγονθ’ οὕτω πᾶσι γὰρ ἀνθρώποισιν ἐπιχθονίοισιν ἀοιδοὶ τιμῆς ἔμμοροί εἰσι καὶ αἰδοῦς , οὕνεκ’ ἄρα σφᾶς οἴμας Μοῦσ’ ἐδίδαξε · φίλησε δὲ φῦλον ἀοιδῶν . 
ὥσπερ δεδοικὼς Ὅμηρος ὑπὲρ ἑαυτοῦ μή τις αὐτὸν φῇ παρ’ ἑτέρου τι μεμαθηκέναι , ἀλλὰ μὴ παρ’ αὐτῶν τῶν 
Μουσῶν . 
πῶς οὖν αἱ Μοῦσαι διδάσκουσιν ; 
ἆρά γε ὥσπερ οἱ γραμματισταὶ διδασκαλεῖον ἀνοιξάμεναι ; 
οὐκ ἔστιν . 
ἀλλ’ οἶμαι ἐπὶ νοῦν ἄγουσι καὶ τὴν εὕρεσιν κινοῦσιν , ὡς καὶ ἐν αὐτοῖς τούτοις ἐμφαίνεται τοῖς ἔπεσι · φησὶ γοῦν ἐπὶ πᾶσιν ὣς φάθ’ · ὁ δ’ ὁρμηθεὶς θεοῦ ἤρχετο , φαῖνε δ’ ἀοιδήν · 
ταυτὸν διὰ πάντων ἐμφανίζων , ὅτι ληρεῖ τέχνη πρὸς θεὸν κινοῦντα . 
τὸν τοίνυν Φήμιον ἐν τῇ τῶν μνηστήρων σφαγῇ πεποίηκε τὸ ὑπὲρ ἑαυτοῦ παραιτούμενον καὶ λέγοντα αὐτοδίδακτος δ’ εἰμί · θεὸς δέ μοι ἐν φρεσὶν οἴμας παντοίας ἐνέφυσεν , ἔοικα δέ τοι παραείδειν ὥστε θεῷ · τῷ μή με λιλαίεο δειροτομῆσαι . 
τοῦτο μὲν ὡς ταυτὸν ὅ τε αὐτοδίδακτος καὶ ὁ τῶν θεῶν μαθητὴς ἐγγύθεν οὑτωσὶ δηλῶν , τοῦτο δὲ ὡς οὐδὲν ἄλλο εἰπόντος εἰς σωτηρίαν τοῦ Φημίου μεῖζον ἢ ὅτι οὐδενὸς ἀνθρώπων ἐστὶ μαθητής . 
εἰκότως · τὸν γὰρ ὑπὸ τῶν ἠδικῆσθαι δοκούντων μέλλοντα σωθήσεσθαι εἰς τὴν παρὰ τῶν θεῶν τιμὴν καταφεύγειν εἰκὸς ἦν . 
δῑ ἃ τούτοις αὐτὸν σώζει τοῖς λόγοις . 
ἔτι τοίνυν , ἀναλήψομαι γὰρ , τὸν 
Τηλέμαχον ἀποδημοῦντα πεποίηκε δή που κατὰ πύστιν τοῦ πατρὸς ἐν τοῖς πρώτοις , ὡς δὲ προσέσχε τῇ Πύλῳ καὶ συντυγχάνειν ἔδει τῷ Νέστορι ἀγωνιῶντα καὶ ἀποροῦντα ὅ τι χρὴ λέγειν πρὸς αὐτὸν διὰ τὸ συνειδέναι μὴ ὅπως τέχνην αὐτῷ τινα ἐπισταμένῳ περὶ λόγους , ἀλλ’ οὐδ’ αὐτὸ , ὅ φησι Πλάτων , ἐμπειρίαν ἔχοντί πω μέχρι τούτου . 
κατακέκλεικε γοῦν αὐτὸ τοῦτ’ εἰς ἔπος ἐξ ἀρχῆς εἰς τέλος οὐδέ τί πω μύθοισι πεπείρημαι πυκινοῖσιν . 
ὁ δ’ αὐτὸν παραμυθεῖται καὶ λέγει , μηδείς σε τῶν σοφιστῶν ἐξαπατάτω , μηδ’ ἀθυμήσῃς ἐπὶ σαυτῷ . 
εἰ γὰρ καὶ τῆς τέχνης ἀπολέλειψαι καὶ τῆς ἐμπειρίας , ἄλλα μὲν αὐτὸς ἐνὶ φρεσὶ σῇσι νοήσεις , ἄλλα δὲ καὶ δαίμων ὑποθήσεται · οὐ γὰρ ὀΐω οὔ σε θεῶν ἀέκητι γενέσθαι τε τραφέμεν τε , συνάπτων κἀνταῦθα τρόπον τινὰ καὶ συντιθεὶς ἐφεξῆς τό τε αὐτὸν συνεῖναι καὶ τὸ ὑπειπεῖν τὸν θεὸν , καὶ πάλιν αὖ τὴν φύσιν καὶ τροφὴν τῇ θείᾳ μοίρᾳ προστιθείς . 
καὶ ταῦτα οὐ Μέντωρ , οὐδ’ Ἁλιθέρσης αὐτῷ λέγει , ἀλλὰ θεῶν ἡ σοφωτάτη καὶ ᾗ τά τε τῆς φρονήσεως καὶ τὸ περὶ τὰς τέχνας ἀνάκειται . 
καὶ ὁ Τηλέμαχος πρῶτον τότε ῥητορεύων εὔπορος γίγνεται καὶ λόγους ἀποχρῶντας εὑρίσκει τῇ χρείᾳ—ἃ γὰρ ἐν μνηστῆρσιν ἐδημηγόρησεν ἐῶ λέγειν—τῆς Ἀθηνᾶς , καὶ τυγχάνει τοῦ σκοποῦ οὕτως ὥσθ’ ὅ γε Νέστωρ ἀκούσας , τοῦτο γάρ ἐστι τὸ ἥδιστον , ἐπαινεῖ τε καὶ φησὶν ἤτοι γὰρ μῦθοί γε ἐοικότες , οὐδέ κε φαίης ἄνδρα νεώτερον ὧδε ἐοικότα μυθήσασθαι · 
καίτοι τῶν ἄκρων ῥητορικὴν καὶ λόγους εὑρεῖν καὶ κρῖναι ὁ Νέστωρ αὐτῷ πεποίηται καὶ ἐν Ἰλιάδι καὶ ἐν Ὀδυσσείᾳ · 
ἀλλ’ ὅμως ἐπαινεῖ καὶ λαμπρῶς . 
ὡς δ’ ἧκεν ἐκ τῆς Πύλου πρὸς τὸν ἕτερον ῥήτορα καὶ βασιλέα τὸν Μενέλαον , ὁ μὲν Τηλέμαχος ὡς θεοῦ φησιν ἀκούων τέρπεσθαι τοῦ 
Μενελάου , ὁ δὲ τὴν αὐτὴν αὖ περὶ ἐκείνου φέρει τῷ Νέστορι δόξαν , καὶ φησὶν ἅτε καὶ αὐτὸς ἤδη πρεσβύτης ὢν αἵματος εἶς ἀγαθοῖο φίλον τέκος οἷ’ ἀγορεύεις · 
οὐδὲν ἀλλ’ ἢ τοῦτο λέγων ὅτι πέφυκας πρὸς λόγους , διὰ τοῦτο λέγεις τὰ βέλτιστα , καὶ παρ’ ἑτέροις τοιούτοις εὐδοκιμεῖς · ὥστε εἰ καὶ μὴ τέχνην τιν’ ἔχεις περὶ τοὺς λόγους , ἔμοιγε , φησὶν , ἐξαρκεῖ . 
οὕτω δῑ ὅλου τοῦ δράματος ὥσπερ ἐξεπίτηδες καὶ διὰ πάντων τῶν ἀξιόχρεων Ὅμηρος μαρτυρεῖ μὴ τὴν τέχνην εἶναι κυρίαν ἐν τοῖς λόγοις , ἀλλὰ τὸ τῆς φύσεως κράτος καὶ τὸ δοκοῦν τῷ θεῷ . 
αὐτὸς τοίνυν ὁ τοῦ Τηλεμάχου πατὴρ , ὃν τῆς εἰς τοὺς λόγους παρασκευῆς ἐπὶ πλεῖστον ἐποίησεν ἥκοντα , παροξυνθείς τι πρὸς τὸν Φαίακα καὶ σωφρονίζων αὐτὸν , πῶς λέγει καὶ παρρησιάζεται , ἄλλος μὲν γάρ τ’ εἶδος ἀκιδνότερος πέλει ἀνὴρ , ἀλλὰ θεὸς μορφὴν ἔπεσι στέφει · 
ὁμοῦ μὲν τὸ ἀξίωμα τῆς ῥητορικῆς ἐμφανίζων καὶ τὴν δύναμιν αὐτῆς ὁπόση τις καὶ ἡλίκη , ὁμοῦ δ’ αὐτὰ ταῦτα τῷ θεῷ προστιθεὶς ὡς ἐκεῖθεν ἥκοντα , ὥσπερ Πλάτωνι ἀποκρινάμενος , οὐκ Εὐρυάλῳ . 
δοκεῖ δέ μοι καὶ Ἡσίοδος τῆς αὐτῆς ἔχεσθαι γνώμης Ὁμήρῳ καὶ τοῖς ῥήμασι μόνοις διαλλάττειν ἐν τοῖσδε τοῖς ἔπεσι κεῖνος μὲν πανάριστος ὃς αὑτῷ πάντα νοήσῃ · 
ἐσθλὸς δ’ αὖ κἀκεῖνος ὃς εὖ εἰπόντι πίθηται · 
ὃς δέ γε μήτ’ αὐτὸς νοέῃ μήτ’ ἄλλου ἀκούων ἐν θυμῷ βάλληται , ὁ δ’ αὖτ’ ἀχρήιος ἀνήρ . 
πρῶτον μὲν ἔθετο τὸν αὐτὸν εὑρόντα τὰ βέλτιστα , ἔσχατον δὲ ἀμαθίᾳ τὸν οὔτε συνιέντα οὔτε πειθόμενον , μέσον δὲ ἀμφοτέρων , ὥσπερ ἐν ἀριθμῶν ὅροις , τὸν τῷ συνιέντι πεισθέντα , τοσούτῳ χείρω τοῦ νοήσαντος , ὅσῳ βελτίω τοῦ μήθ’ εὑρόντος μήτε πεισθέντος . 
οὐκοῦν ὁ μὲν αὐτὸς πάντα νοήσας ἐστὶν ὁ εὖ εἰπών · εἰ δὲ βούλει ἐκείνως , ὁ μὲν εὖ εἰπών ἐστιν ὁ νοήσας αὐτὸς ἅπαντα . 
δῆλον δέ · προσθεὶς γὰρ ὃς αὐτὸς πάντα νοήσῃ μετείληφεν ἐν τῷ δευτέρῳ ἐπὶ τοῦ εὖ εἰπόντος τὸν αὐτὸν τοῦτον λέγων , ἀντὶ τοῦ νοήσαντος τὸν εὖ εἰπόντα θεὶς , ὡς αὐτὸν τοῦτον ὄντα τὸν βέλτιστον ῥήτορα . 
οὕτω δὲ τούτων κειμένων ὁ μὲν , οἶμαι , νοήσας παντὶ συμβαλεῖν ῥᾴδιος , ὅτι ὁ τῇ φύσει κρατῶν ἐστὶν , ὃν ἄριστον ὡρίσατο , ὃν καὶ εὖ εἰπόντα προσεῖπεν · 
ὁ δ’ αὖ πεισθεὶς ἐν τῇ τοῦ μαθόντος γίγνεται μερίδι . 
ἀκούσας γὰρ τοῦ τὰ βέλτιστα λέγοντος οὕτω χρῆται παρ’ ἐκείνου λαβών . 
εὑρεῖν οὖν φησιν , ὦ Πλάτων , κρεῖττον ἢ μαθεῖν , καὶ τέχνη φύσεως δεύτερον , εἰκότως Ἡσίοδος καὶ φρονῶν οὕτω καὶ λέγων , καὶ τῆς δάφνης οὐκ ἀμνημονῶν , ἣν ἅμα τῷ λαβεῖν ποιητὴς ἦν γεγονὼς ἐκ ποιμένος . 
ἐπεὶ καὶ τὰς τέχνας αὐτὰς καὶ τὰ ἐπιτηδεύματα φύσει δή που διενεγκόντες ἄνθρωποι καὶ νικήσαντες ἀνεῦρον τὸ ἐξ ἀρχῆς . 
οὐ γὰρ αἱ τέχναι τὰς φύσεις ἐποίησαν , ἀλλ’ αἱ κράτισται φύσεις τὰς βελτίστας τῶν τεχνῶν εὗρον , ὥστε καὶ τῇ τάξει καὶ τῇ δυνάμει παρὰ τῇ φύσει τὰ πρεσβεῖα εἶναι . 
εἰ δὲ δὴ μηδ’ ἁπλῶς ἀνθρώποις τὴν εὕρεσιν προστίθεμεν τῶν τεχνῶν , ἀλλὰ θεοὺς ἡγήσασθαι φαμὲν αὐτοῖς καὶ καταδεῖξαι , πῶς οὐκ εὔδηλον ὅτι πολλῷ τινος εἶναι νικῶντος δεῖ προσθήκην τὴν τέχνην ; 
καὶ μὴν εἰ τοῦτο δῆλον ἅπασι καὶ πάντες ἂν συμφαῖεν μὴ θεοὺς παρ’ ἀνθρώπων λαβεῖν τὰς ἐπιστήμας , ἀλλ’ ἀνθρώπους παρὰ θεῶν , καὶ διδασκάλων μὲν ἐκείνους , μαθητῶν δὲ ἡμᾶς ἔχειν τάξιν , τοσούτῳ κρεῖττον , ὡς ἔοικεν , εὑρεῖν ἢ μαθεῖν , ὅσῳ κρείττων ἀνθρώπου θεός . 
οἱ μὲν γὰρ εὑρήκασιν ἅπαντα , ἡμεῖς δ’ , οἶμαι , λαβόντες χρώμεθα . 
ὀρθῶς ἄρα καὶ δικαίως ὁ τοῦ 
Ἑλικῶνος πρόσοικος καὶ ὡς εἰκὸς ἦν τὸν αὐτὸν ἐκ θεῶν ἐπιπνοίας ταῦτα λέγειν εἰληφότα τὸν μὲν τοιοῦτον ἄνδρα ὡς θεὸν καὶ θεῶν ἐγγὺς πρῶτον καὶ κράτιστον ἔθετο ὃς αὐτὸς πάντα νοήσῃ , τὸν δ’ ἀκούσαντα καὶ μαθόντα δεύτερον . 
ποῦ γὰρ ἄν τις καὶ κράτιστον θείη τὸν μαθόντα καὶ πῶς ; 
οὐκ ἔστιν οὐδὲ βουλομένῳ , ἀλλὰ φύσει κεκώλυται , δικαίως , ὅτι καὶ νικᾶν πανταχοῦ φαμὲν τὴν φύσιν . 
εἰ γὰρ ἦν τὸ μαθεῖν ἄριστον καὶ πρῶτον , οὐδ’ ἂν αὐτὸ πρῶτον τὸ μαθεῖν ἦν . 
ἐχρῆν γὰρ δή που μαθεῖν παρ’ ἑτέρου . 
ὥστε οὐκ ἂν ἦν ὁ διδάσκων πρῶτος , εἰ τὸ μαθεῖν κρεῖττον καὶ πρῶτον ἦν . 
παρὰ τοῦ γὰρ , ὦ καὶ σὺ τὴν ποικίλην κοσμήσας , ἀκούσῃ , τίσι πεισθῇ , εἰ κρείττων ὁ μαθών ἐστι τοῦ τὸ πρῶτον εὑρόντος , καὶ μὴ ἀνάγκῃ δεύτερος , εἴπερ τι μέλλει μαθήσεσθαι . 
πᾶς γὰρ ὁ μανθάνων ὡμολόγηκε δήπουθεν εἶναι χείρων αὐτῷ γε τῷ δεῖσθαι μαθεῖν · ὡς εἴ γε μὴ πείσειεν αὑτὸν δεῖσθαι πρότερον , πῶς ἂν μάθοι , ἢ πῶς ἄλλῳ γ’ ἂν εἰπόντι πεισθείη ; 
οὐκοῦν ἄτοπον τόν γε αὐτὸν ὡμολογηκότα εἶναι χείρω , τοῦτον ἀμείνω καλεῖν , καὶ ταῦτα δῑ αὐτὸ τοῦτ’ ἐπαινούμενον , ὅτι ὡμολόγηκε χείρων εἶναι . 
ἢ κατὰ μὲν τὰς δωρεὰς οὐδαμοῦ κρείττων ὁ λαβὼν τοῦ δόντος αὐτῷ τῷ λαβεῖν , ἀλλὰ τὸ δοῦναι τοῦ κρείττονος εἶναι δοκεῖ , ἐν δὲ τοῖς μαθήμασι κρείττων ὁ προσέχων τὸν νοῦν τοῦ νοήσαντος αὐτοῦ καὶ παρασχόντος ; 
καὶ μὴν ἐφ’ οἷς ὁ λαβὼν ἄριστος πῶς οὐ πρῶτος ὁ ταῦτ’ ἔχων ἐξ ἀρχῆς , καὶ διὰ τὸν χρόνον γέ που καὶ παρὰ τὴν αἰτίαν ; 
ἔτι τοίνυν ἑνὸς ποιητοῦ τῶν ἀπὸ Βοιωτίας καὶ Ἑλικῶνος παρασχήσομαι μαρτυρίαν , ᾧ καὶ Πλάτων αὐτὸς τὰ πλείστου , φασὶν , ἄξια χρῆται . 
οὗτος δὲ , ὦ θεοὶ , καὶ μάλ’ ἀποκαλύψας καὶ τῆς αὑτοῦ φύσεως καὶ Μούσης ὡς ἀληθῶς βοᾷ Στεντόρειον εἰς τοὺς ἀνθρώπους ὥσπερ σιωπὴν κηρύξας σοφὸς ὁ πολλὰ εἰδὼς φυᾷ · 
μαθόντες δὲ λάβροι παγγλωσσίᾳ κόρακες ὣς ἄκραντα γαρύετον 
Διὸς πρὸς ὄρνιχα θεῖον . 
κοράκων φησὶν εἶναι φωνὰς τὰς τῶν μαθόντων καὶ παρ’ ἄλλων εἰληφότων πρὸς ἀετὸν γιγνομένας τὸν φύσει νικῶντα καὶ ἐκ θεοῦ ῥήτορα καὶ σοφόν . 
ἑτέρωθι δ’ αὖ βραχύτερον μὲν , γνωρίμως δ’ οὐχ ἧττον διαμαρτύρεται τὸ δὲ φυᾷ κράτιστον ἅπαν . 
πολλοὶ δὲ διδακταῖς ἀνθρώπων ἀρεταῖς κλέος ὤρουσαν αἱρεῖσθαι , σφόδρ’ ἀκολούθως ἀμφότερα εἰπών . 
ἐπειδὴ γὰρ τὸ μὲν κράτιστον ἐν τοῖς ὀλίγοις , τὰ δὲ φαυλότερα ἐν τοῖς πολλοῖς , ἀντιτέθεικε τῷ κρατίστῳ τὸ [πολλῷ] χεῖρον διὰ τοῦ τῶν πολλῶν ὀνόματος , ὡς ἐκεῖνο μὲν παντάπασι τινῶν ὀλίγων ὂν , τοῦτο δὲ εἰς τοὺς πολλοὺς ἀφικνούμενον . 
καὶ ἔτι πρὸ τούτων ἀγαθοὶ δὲ φύσει καὶ σοφοὶ κατὰ δαίμονα ἄνδρες ἐγένοντο , ὅμοιον καὶ τοῦτο τῷ ἑτέρῳ ῥήματι καὶ ταυτὸν λέγων . 
οὗ μὲν γὰρ διδακταῖς εἶπεν ἀρεταῖς , προσέθηκεν ἀνθρώπων , οὗ δὲ τὴν φύσιν πρεσβεύει , κατὰ δαίμονα , τούτους εἶναι τοὺς τῷ ὄντι ἀγαθοὺς καὶ σοφούς · 
εἰκότως · εἰ γὰρ ἐν αὐτοῖς τοῖς λόγοις τοὺς τὰ ὑφ’ ἑτέρου εἰρημένα καὶ προκατειλημμένα κλέπτοντας καὶ διεξιόντας ὡς αὑτῶν οὐδεὶς οὕτω μαίνεται ὥστε βελτίους ἡγεῖσθαι τῶν οἴκοθεν εὐπόρων καὶ γονίμων εἰς τοὺς λόγους , ἀλλ’ οὗτος κράτιστος παρ’ ὅτῳ πλεῖστον ἔστιν εὑρεῖν τὰ δέοντα , πῶς οὐ γελοῖον καὶ πάσης ἀλογίας μεστὸν τὸν ἐξ ἀρχῆς παρ’ ἄλλων ἀκούσαντα καὶ μαθόντα ὅ τι χρὴ λέγειν θεῖναί ποτ’ ἔμπροσθεν τοῦ φύσει κρείττονος . 
οὐκ ἔξω δ’ ἵσταται τῆς ὅλης μαρτυρίας οὐδὲ τόδε ἐν ἔργμασι δὲ νικᾷ τύχα , οὐ σθένος · τὸ μὲν σθένος πρὸς τῆς τύχης τῆς ἀνθρωπίνης , τὴν δὲ τύχην πρὸς τῆς θείας μοίρας εἰ λάβοις . 
καίτοι εἰ ποιηταὶ μὲν οὐ τέχνῃ ποιοῦντες , ὥς φησιν ὁ 
Πλάτων , ἀλλ’ ἐκ θεοῦ τυγχάνοντες κάτοχοι παιδεύουσι τοὺς ἐπιγιγνομένους , οὐ μόνον τοὺς καθ’ ἑαυτοὺς , παιδεύοντες δὲ μαρτύρονται καὶ διορίζονται τοῦ μηδενὸς ἀξίαν εἶναι τὴν τέχνην πρὸς τὸ τῆς φύσεως κράτος καὶ τὰ ἀπὸ τῶν θεῶν · καὶ ἐν ἔργοις καὶ ἐν λόγοις διὰ τῶν ποιητῶν μαρτυρεῖ Πλάτων , προσθήσω δ’ ὅτι καὶ δῑ ἀμφοτέρων οἱ θεοὶ , καὶ Πλάτωνος καὶ τῶν ποιητῶν , ὅτι ῥητορικὴ καλὸν καὶ θεῖον , εἰ καὶ τέχνῃ μὲν ἀνθρώποις μὴ παραγίγνεται , φύσεως δ’ ἐστὶν ἔργον ἀνδρείας καὶ βλεπούσης νικᾶν . 
εἰ τοίνυν μήτε ποιητῶν μηδένα μηδὲν εἰρηκέναι τοιοῦτον μήτ’ αὐτὸν Πλάτωνα μαρτυρεῖν ἡμῖν θείη τις μήτε δῑ αὑτοῦ μήτε διὰ τῶν ποιητῶν , ὃ σαφῶς οὑτωσὶ φαίνεται ποιῶν , εἰς αὐτόν γ’ ἄν τις βλέψας τὸν τοῦ πράγματος λόγον οὐ χαλεπῶς ἴδοι συκοφαντίαν , ἀλλ’ οὐκ ἔλεγχον οὐδὲ πίστιν ἐνοῦσαν τῇ παρ’ αὐτοῦ βλασφημίᾳ . 
τίς γὰρ οὐκ οἶδεν ὅτι κἀν τοῖς σώμασιν οὔτε τὸ κάλλος οὔτε τὸ μέγεθος οὔτε ἡ χάρις τέχνης ἔργον ἢ ποίημά ἐστιν , οὐδ’ ἀπὸ χειρῶν ἢ λόγου τινὸς , ὡς ἂν εἴποιμεν , ἀπαντᾷ ; 
ἀλλ’ ἐπαλεῖψαι μὲν ταῦτα καὶ θεραπεῦσαι τῆς τέχνης εἶναι δοκεῖ , συστήσασθαι δ’ ἐξ ἀρχῆς οὐδεμία οὕτω τέχνη ἂν εἴη δεινή . 
οὐκοῦν διακόνου καὶ θεραπαίνης τάξιν ἔχειν προσήκει τῇ τέχνῃ , τὴν φύσιν δ’ ἐν σχήματι δεσποίνης τετάχθαι , εἰ μὴ καὶ τοὺς σκευοφόρους πρὸ τῶν ὁπλιτῶν τάττοιμεν ἄν . 
ἀλλ’ οὐκ ἄξιον . 
πῶς γὰρ οὐκ ἄτοπον τοὺς μὲν γονέας τιμᾶν καὶ τοῖς πρεσβυτέροις ὑπανίστασθαι νομίζειν , τὴν δὲ φύσιν τὴν τοσοῦτον προτέραν φαύλου λόγου νομίσαι παρὰ τὴν τέχνην , ὥσπερ ἂν εἴ τις τὰ ὑποδήματα κρείττω τῶν ποδῶν , τὴν δ’ ἐσθῆτα τοῦ σώματος κρίνοι τιμιωτέραν ; 
καὶ ὡς ἔοικε τὰ μὲν χρήματα τῶν ποριζόντων αὐτὰ καὶ κτωμένων ἀτιμότερα ἡγούμεθα , ἡ δὲ τέχνη κρείττων τῆς εὑρούσης φύσεως καὶ ἧς ἔργον ἐστὶ νομισθήσεται . 
ἄλογον μέντἂν εἴη κατ’ αὐτὸ τὸ παράδειγμα ἐπὶ μὲν τῶν κτημάτων καὶ τῶν οὐσιῶν βελτίω νομίζειν χρηματιστὴν τὸν αὐτὸν πορίσαντα καὶ συλλέξαντα τοῦ κληρονομήσαντος ἕτερον , ἐν δὲ τοῖς λόγοις καὶ τοῖς πράγμασι μὴ τὸν φύσει προέχοντα πρεσβεύειν , ἀλλ’ ὅστις παρ’ ἄλλου φαίνεται μετειληφὼς , καὶ μηδ’ ἐκεῖν’ ὁρᾶν , ὅτι οὐ μόνον ἐξ ἀρχῆς αἱ φύσεις τὰς τέχνας συνεστήσαντο , ἀλλὰ καὶ περὶ αὐτὰς τὰς τέχνας οἱ τῇ φύσει νικήσαντες διενηνόχασιν . 
ἕνεκα μὲν γὰρ τῆς τέχνης πάντας ἔδει παραπλησίους εἶναι τοὺς ταὐτὰ μαθόντας , οἶμαι δὲ καὶ χείρους τοὺς δευτέρους ἀεὶ τῶν προτέρων , ἕως εἰς τὸ λυθῆναι τὴν τέχνην ἀφίκετο · οὐ γὰρ ἂν ἦν πάντα λαβεῖν ἀκριβῶς παρ’ ἑτέρου λαμβάνοντα , ἀλλ’ ἔδει διαφυγεῖν ἀεί τι · 
ῥώμῃ δὲ , οἶμαι , φύσεως καὶ περιουσίᾳ τὴν δόξαν οἱ κρατήσαντες εἰλήφασι · καὶ οὐδεὶς τὸν Δαίδαλον οὐδὲ τοὺς ἄνω θαυμάζει παρὰ τὸν Φειδίαν , ἀλλὰ τοὐναντίον ἐκ μικρῶν καὶ φαύλων τὸ κατ’ ἀρχὰς εἰς μεῖζον καὶ τελεώτερον αἱ τέχναι κατέστησαν . 
αὐταῖς τοίνυν , ὡς ἔοικε , ταῖς τέχναις οὐ λυσιτελοῦν φαίνεται τὴν τέχνην πρὸ τῆς φύσεως τετιμῆσθαι . 
οὔκουν προελθεῖν γ’ ἂν αὐταῖς ἦν ; 
οὐδὲ τυχεῖν τοῦ νῦν σχήματος οὐδὲ σεμνύνεσθαι . 
ἀλλ’ οἶμαι , οὐχ αἱ τέχναι τοὺς ἄνδρας ἦραν μεγάλους , ἀλλ’ οἱ τῇ δυνάμει πρωτεύσαντες ἐντίμους τὰς τέχνας ἐποίησαν , οὐ μείναντες ἐφ’ ὧν παρέλαβον . 
εἰ δὲ τοῦθ’ ἅπασιν εὔδηλον , εἰ καὶ μὴ πρότερον , ἀλλὰ νῦν γε εἰρημένον , οἱ μέγιστοι τῶν ἐν ταῖς τέχναις οὐχ ᾧ μετεσχήκασι τῆς τέχνης μέγιστοι γεγόνασιν , ἀλλ’ ᾧ τὴν τέχνην παρεληλύθασι . 
διὰ ταῦτα καὶ συμφοιτητῶν οἱ μὲν χείρους , ἀλλὰ καὶ κρείττους , ὁ Φειδίας , ὁ Ζεῦξις , ὁ Ἱπποκράτης , ὁ Δημοσθένης , ὅντινα βούλεται θαυμάζειν τις . 
οὐ γὰρ ὥσπερ ὅροις τακτοῖς ἐνέμειναν , οὐδ’ ἐν μικρῷ τὰ σφέτερ’ αὐτῶν ἤγαγον , οὐδ’ ὡμολόγησαν ὑπὸ τῆς τέχνης ἄρχεσθαι , ἀλλ’ ἐνιδόντες τῇ φύσει τῶν λόγων , οἱ δὲ τῶν πραγμάτων , παῖδας τοὺς πρὸ αὑτῶν ἀπέδειξαν , καὶ μάλ’ ἀναγκαίως καὶ κατ’ αὐτὴν τὴν φύσιν . 
ἐπειδήπερ καὶ λόγων καὶ πραγμάτων ἁπάντων καὶ θεῶν καὶ ἀνθρώπων ἡγεμών ἐστι φύσις , οὐ τέχνη , καὶ τὰ πράγματα οὕτως ἔχει , ὡς ἡ φύσις αὐτῶν ἔχει , οὐχ ὡς ἡ τέχνη . 
ἀλλὰ καὶ ἡ τέχνη τῆς φύσεώς ἐστιν , οὐχ ὡς ἡ φύσις τῆς τέχνης ἔργον · νὴ Δί’ ἔγωγ’ ἂν εἴποιμι καὶ εὕρημα καὶ κτῆμα τὴν τέχνην εἶναι τῆς φύσεως . 
ἅ τις εἰ μὴ παραδέξεται , τοὺς πρώτους εὑρόντας αὐτὰς τὰς τέχνας τοῦ μηδενὸς ἀξίους εἶναι κρινεῖ . 
καὶ πρεσβεύων τὴν τέχνην ἀτιμάσει τοὺς πατέρας τῶν τεχνῶν . 
διὰ τί ; 
ὅτι οὐ χαλκευτικὴ χαλκευτικὴν εὗρεν οὐδ’ ἰατρικὴ ἰατρικὴν , οὐδὲ ἁπλῶς εἰπεῖν οὐδεμί’ εὗρε τέχνη τέχνην , ἀλλὰ πάσας τὰς τέχνας , ὅπερ εἶπον , ἡ φύσις εὗρεν . 
εἰ γὰρ αἱ τέχναι τὰς τέχνας ἔμελλον εὑρήσειν , οὐκ ἂν ἦν λαβεῖν τὴν ἀρχήν . 
οὐ γάρ πω τεχνῶν οὐσῶν οὐκ ἂν ἦν τέχνην εὑρεῖν · τῇ γὰρ μὴ οὔσῃ πῶς ἐνῆν εὑρεῖν ; 
εἰ δ’ αὖ τὸ φύσει γιγνόμενον φαυλότερον τῆς τέχνης , πάντες ἂν οἱ πρῶτοι τὰς τέχνας εὑρόντες ἦσαν φαυλότατοι · πάντες γὰρ φύσει τὰς τέχνας εὗρον τὸ ἐξ ἀρχῆς . 
οὐκοῦν καὶ κατὰ τοὺς εὑρόντας ἐξ ἀρχῆς καὶ κατὰ τοὺς ὑπερέχοντας ἡ φύσις νικᾷ . 
καὶ μὴν εἴ τις ἐξετάζοι τί ποτ’ ἐστὶν ᾧ στρατηγὸς στρατιώτου διαφέρει , καὶ ὅλως ἄρχων ἰδιώτου , τοῦτ’ ἂν εὕροι προφαινόμενον , ὅτι ἄρχοντος μέν ἐστι προστάξαι , ἀρχομένου δ’ ἀκούσαντα ποιῆσαι . 
οὐκοῦν προστάττει μὲν ὁ εὑρὼν , ὁ δ’ ἀκούσας μανθάνει . 
εἰ γάρ τις μὴ εὕροι ὅ τι χρὴ ποιεῖν , πῶς ἂν ἄλλῳ προστάξειεν ἃ χρὴ ποιεῖν ; 
εἰ γὰρ αὐτὸς ἀκούσας ἄλλου προστάξειεν ἃ χρὴ ποιεῖν , πείσεται πρότερον ἢ προστάξει . 
τοῦτο δ’ , ἕως ἂν ἄρχων ᾖ , τῶν ἀδυνάτων . 
προστάττειν μὲν γὰρ ἦν τοῦ γε ἄρχοντος , οὐ πείθεσθαι , οὐδέν γε μᾶλλον ἢ καὶ διδασκάλου πείθεσθαι τοῖς μαθηταῖς ἐστί . 
φαίνεται τοίνυν καὶ κατὰ τοῦτον τὸν λόγον ἡ μὲν φύσις ἄρχοντος χώραν ἔχουσα , ἡ δ’ ἐκ τοῦ μαθεῖν τέχνη διακόνου καὶ πειθομένου τῷ κρείττονι . 
καὶ μὴν κἀκεῖνό γε ἐν τοῖς ἄνω λόγοις ἦν , ὡς θεοὶ μὲν εὗρον καὶ κατέδειξαν ἕκαστα , ἄνθρωποι δὲ λαβόντες παρὰ θεῶν χρώμεθα , ἄλλοις ἄλλων ἑρμηνεῦσι χρησάμενοι . 
τίς ἂν οὖν λόγος μᾶλλον σώσειε τὸ γιγνόμενον ἢ τῷ πιστεῦσαι δικαιότερον ἢ ᾧ θεοὺς μὲν εὑρεῖν ἕκαστα τίθεμεν καὶ νῦν ἔτι σημαίνειν , πάλιν δ’ ἀρχῆς ἴδιον φαμὲν εἶναι τὸ εὑρεῖν καὶ προστάξαι , τὸ δ’ ἀκοῦσαι καὶ μαθεῖν τοῦ χείρονος , οὔτε γὰρ δή που θεῶν ἅπανθ’ εὑρόντων αἰσχρὸν ἄρχοντος θεῖναι τὸ εὑρεῖν , εἴπερ ἄρχουσιν οἱ θεοὶ πάντων , οὔτ’ ἀρχῇ τοῦ προστάξαι προσήκοντος αἰσχρὸν εἰς θεοὺς ἀνενεγκεῖν τὴν εὕρεσιν , εἴπερ εὑρόντος μέν ἐστι σημῆναι , εὑρίσκει δὲ ὁ κρείττων ἀεί . 
εἶεν . 
δεσπότης δ’ οἰκέτου τῷ διαφέρει πρὸς θεῶν ; 
οὐ δεσπότου μὲν προστάξαι , δούλου δ’ ὑπακοῦσαι πᾶς τις ἂν φήσειεν εἶναι ; 
οὐκοῦν ὁ μὲν οἶδεν ἐφ’ ἑαυτοῦ τί χρὴ ποιεῖν , ὁ δὲ ἀκούσας μανθάνει . 
τί δὲ ὁ τῶν παρθένων ἐπαινέτης τε καὶ σύμβουλος λέγει ὁ Λακεδαιμόνιος ποιητής ; 
πολλὰ λέγων ὄνυμ’ ἀνδρὶ , γυναικὶ δὲ Πασιχάρηα . 
πολλὰ , φησὶν , ὁ ἀνὴρ λεγέτω , γυνὴ δὲ οἷς ἂν ἀκούσῃ χαιρέτω . 
ἆρ’ οὖν οὐκ εὔδηλον ὡς ὁ μὲν αὐτὸς εὑρηκὼς καὶ προειδὼς ἐρεῖ πολλὰ , ᾗ δ’ ἄρχεσθαι προσήκει , στέρξει τοῖς λεγομένοις ; 
οὐ γὰρ δή που τῆς γε γυναικὸς ἀκοῦσαι περιμένων , εἶτ’ ἐρεῖ πρὸς τὴν γυναῖκα αὐτὸς τί δεῖ ποιεῖν · οὐδ’ ὡς ἐκέλευεν Ἡσίοδος , ἵνα ἤθεα κεδνὰ διδάξῃ , τοῖς ἐκείνης λόγοις ἀκολουθῶν . 
ἀλλ’ εἴπερ διδάξει , προστάξει · εἰ δὲ προστάξει , τῆς ἑαυτοῦ φύσεως ἐγγύτατα ἄξει τὴν γυναῖκα , ὡς ἀμείνων χείρονα . 
ὅσῳ τοίνυν θεὸς μὲν ἀνθρώπου , ἄρχων δ’ ἰδιώτου , δεσπότης δ’ οἰκέτου , γυναικὸς δ’ ἀνὴρ κρείττων καὶ τελεώτερος , τοσούτῳ κρεῖττον καὶ ἱκανώτερον φύσις ἢ τέχνη , ἢ κομιδῆ πάντ’ ἄνω καὶ κάτω γένοιτ’ ἄν . 
ἔτι τοίνυν κἂν ἀπὸ τῶν ἐναντίων τις αὐτὸ λόγων ἴδοι . 
εἰ μὲν γὰρ ἅπαντας τοὺς ἐπὶ τῶν τεχνῶν ὡμολογεῖτο εἶναι σπουδαίους , ἢ πᾶσαν πάντως τέχνην ἀγαθὸν , τάχ’ ἄν τις ὥσπερ ἔλεγχον εἶναι ταῦτα ᾠήθη . 
νῦν δὲ τίς οὐκ οἶδε πολλοῖς ὄνειδος τὴν τέχνην οὖσαν ; 
οἷον τοὺς σκυτοδέψας καὶ σκυτοτόμους καὶ γναφεῖς καὶ νευρορράφους τίς ἂν εὐδαιμονίσειε τῆς τέχνης ; 
καὶ μὴν οὐκ ἐμὸς ὁ μῦθος , ἔφη ὁ Πλάτων , τὸ τοῦ Εὐριπίδου προσπαίζων , ἀλλ’ ὑμέτερος , ὦ Πλάτων , καὶ τοῦ σοῦ νὴ Δί’ ἐργαστηρίου , καὶ τὰς τέχνας ταύτας βαναύσους καὶ τοὺς ἐπ’ αὐτῶν ἀνδραποδώδεις εἶναι . 
οὐκοῦν ἄτοπον καὶ περιφανὴς συκοφαντία τοῖς μὲν ἃς εἶπον τέχνας εἰδόσι καὶ τοῖς ἄλλας μυρίας μηδενὸς ἀξιοῦν μετεῖναι χρηστοῦ παρὰ τὴν τέχνην , εἰ δέ τις μὴ τέχνῃ τι μετέρχεται , διὰ τοῦτ’ αὐτὸν ψέγειν ὡς ἑνὸς τῶν βεβαίως καλῶν στερόμενον , καὶ τοὺς αὐτοὺς ὑμᾶς ἅμα μὲν μηδένα ποιεῖσθαι τῆς τέχνης λόγον , ἀλλὰ καὶ προφέρειν αὐτὸ τοῖς πολλοῖς , ἅμα δὲ ὡς καθαρῶς ἀγαθὸν τὸ αὐτὸ τοῦτο σεμνύνειν , ὅ τι ἂν μὴ τέχνῃ γίγνηται κακίζοντας . 
καὶ μὴν ἑλοῦ γε δυοῖν θάτερον , εἴποι δικαίως ἂν ἡ ῥητορικὴ , ἢ καὶ τοὺς χειροτέχνας ὡς καλοὺς κἀγαθοὺς τιμᾶν , ἢ τούς γε ῥήτορας μὴ ψέγειν , εἰ μὴ τέχνην κέκτηνται περὶ ὧν λέγουσιν . 
ἆρ’ ἔχει τινὰ καὶ ἡ ῥητορικὴ τὸν ἐροῦνθ’ ὑπὲρ αὐτῆς παρασχέσθαι , ἢ ταῦτα ἴσα ἀντ’ ἴσων ; 
οὐκ ἂν , οἶμαι , φήσειεν ὁ Ὁμηρικὸς Ἰδομενεύς . 
ἃ μὲν οὖν , εἰ καὶ μὴ τέχνην εἶναι δοίημεν αὐτὴν , ἔχοι τις ἂν λέγειν ὑπὲρ αὐτῆς πολλὰ ἀφελόντι τῶν ἐπιόντων τοσαῦτα καὶ τοιαῦτά ἐστιν . 
ἴσως δέ τις οἰήσεται τούτων οὕτως ἀποδεδειγμένων τὸ φαυλότερον σπεύδειν ἡμᾶς λοιπὸν , ἐὰν ὅτι καὶ τέχνη διδάσκειν πειρώμεθα . 
ἐγὼ δὲ οὔτε τῶν εἰρημένων οὐδὲν μετατίθεμαι οὔτε Πλάτωνι συγχωρῶ τὸ μηδὲν μετεῖναι ῥητορικῇ τέχνης , ἀλλ’ ὅσον αὐτῇ τέχνης , χρήσομαι γὰρ τοῖς Πλάτωνος αὐτοῦ ῥήμασι , τοῦτ’ ἐπέξειμι . 
ὅπερ δὲ ἐν τοῖς ἄνω , τοῦτο κἀνταῦθα ποιήσω , αὐτοῖς οἷς εἴρηκε Πλάτων ἀκολουθῶν ἐπιδείξω μετέχουσαν τέχνης . 
καίτοι τί ἂν ἄλλο τις βούλοιτο ; 
φησὶ γὰρ δή που διαβάλλων αὐτὴν ὅτι στοχάζεται καὶ προάγει τοὺς λόγους οὕτως ὅπως ἂν στοχάζηται . 
καίτοι πῶς οὐχ ὑπεναντίον φάσκειν μὲν στοχάζεσθαι , λέγειν δ’ ὡς οὐ χρῆται λόγῳ δῑ αὐτὸ τοῦτο ; 
πάντες γὰρ οἱ στοχαζόμενοι δή που τῷ λόγῳ προσάγοντες αὑτοὺς οὕτως στοχάζονται . 
οὐ γάρ ἐστι μὴ λόγῳ χρώμενον στοχάζεσθαι , ἀλλ’ ὁ τοῦ πράγματος λόγος οὗτός ἐστιν ὁ ποιῶν στοχάζεσθαι . 
οἷον οἱ τῶν πόρρωθεν ὁρωμένων στοχαζόμενοι καὶ τυγχάνοντες ἀναφέροντες οἶμαι πρὸς τὴν φύσιν οὕτως στοχάζονται , καὶ τούτῳ χρώμενοι τῷ λόγῳ , καὶ ὡσπερεὶ σκοπῷ τούτῳ στοχάζονται . 
ὡς οἵ γ’ ἀποτυγχάνοντες ἀρχὴν οὐδὲ στοχάζονται , ἀλλ’ αὐτὸ τοὐναντίον τῷ στοχάζεσθαι ποιοῦσι . 
τὸ γὰρ στοχάζεσθαι τοῦτ’ ἐστὶ τυχεῖν τοῦ πράγματος . 
οὐκοῦν οὐχ ᾧ στοχάζεται ἁμαρτάνει τις , ἀλλ’ ᾧ διήμαρτεν οὐκ ἐστοχάσατο . 
εἰκότως · οὐδεὶς γὰρ ἁμαρτάνει λόγῳ χρώμενος , ἀλλ’ ἅμα ἐσφάλη καὶ τὸν λόγον οὐ διεσώσατο . 
ὁ γὰρ λόγος ταύτην εἶχε τὴν δύναμιν , μὴ διαμαρτάνειν , καὶ τοῦθ’ οὕτως ἀληθές ἐστιν ὥστε οἱ φρονιμώτατοι τῶν ἀνθρώπων καὶ λόγου πλείστου μετέχοντες ἄριστα στοχάζονται . 
ὥστ’ εἰ τὸ στοχάζεσθαι τῆς ῥητορικῆς ἐστιν , ἐπὶ πλεῖστον ἡ ῥητορικὴ σώζει λόγον . 
τοῦτο μὲν οὖν ἐξ αὐτῶν ὧν εἴρηκε συγκρουόμενον οὕτω φαίνεται . 
θαυμάζω δὲ ὅπως οὔτ’ ἔγνω οὔτ’ ἐστοχάσατο ὅτι καὶ χωρὶς τοῦ τἀναντία συνθεῖναι καὶ χρήσασθαι σημείῳ τοῦ μὴ τέχνην εἶναι , ὃ τοῦ τέχνην μᾶλλον εἶναι σημεῖόν ἐστι , δῑ ἑνὸς καὶ μόνου τούτου δώσει λαβὴν , εἰ δοίη τῆς ῥητορικῆς εἶναι τὸ στοχάζεσθαι . 
φέρε γὰρ πρὸς θεῶν εἴ τις αὐτὸν ἤρετο ὡδὶ λέγων κατ’ αὐτὸν ἐκεῖνον , Τοξικὴν δέ τινα , ὦ Πλάτων , οἶσθα τέχνην , ὅσον εἰπεῖν , ἢ καλεῖς ; 
τὴν μὲν γὰρ πολιτικὴν ἐπιστήμην πᾶσαν διελήλυθας καὶ τὰ μόρια αὐτῆς εὕρηκας ἀκριβῶς . 
ἔγωγε , εἶπεν ἂν , οἶδα καὶ καλῶ . 
τίς οὖν ἐστιν αὕτη καὶ τί ἐπαγγέλλεται ; 
τοῦ σκοποῦ τυχεῖν ἐν τῇ τῶν βελῶν ἀφέσει . 
καλῶς . 
οὐκοῦν ὁπόταν στοχάσηται , τότε τυγχάνει . 
πῶς γὰρ οὔ ; 
πότερον οὖν οὐκ ἔστι τέχνη διὰ τὸ στοχάζεσθαι , ἢ τούτου καὶ ἔστι τέχνη τοῦ στοχάζεσθαι ; 
ἐγὼ μὲν οἶμαι τούτου . 
εἶεν . 
τί δ’ ἡ κυβερνητική ; 
ἐμοὶ μὲν γὰρ δοκεῖ τοῦτο ὅπερ ἡ τοξικὴ καὶ αὐτὴ πράττειν ; 
κατὰ γοῦν τὸν λόγον ᾧ χρῆται . 
στοχάζεται γὰρ , οὐ μὴν ὡς βέλει τυχεῖν , οἶμαι , ἀλλ’ ὡς ἐκ τῆς θαλάττης σῶσαι . 
ὅσα μὲν γὰρ δεῖ μαθεῖν ἐν παιδείᾳ τὸν κυβερνήτην οἶδε καὶ ἀκήκοε . 
σώζει δὲ οὐ τούτοις τὸ σύμπαν εἰπεῖν τὴν ναῦν , ἀλλ’ οἷς εὖ τίθεται τὸ παρόν . 
τοῦτο δὲ ἀμήχανον αὐτῷ χωρὶς τοῦ στοχάζεσθαι . 
σκόπει γὰρ πρῶτον μὲν , εἰ βούλει , τοὺς εἰς Αἴγιναν διακομίζοντας , ὅτι ὁρῶσι τὴν Αἴγιναν · πρὸς ὃ οὖν ὁρῶσι στοχάζονται · ἔπειτα τοὺς εἰς τὸν Πόντον , εἰ δὲ βούλει , τοὺς εἰς Αἴγυπτον καὶ τὴν οὐδὲ σοί ποτε ἀήθη Σικελίαν · τούτους γὰρ καὶ παντάπασιν εὑρήσεις στοχαζομένους . 
πρῶτον μὲν γὰρ αὐτοῦ δεῖ τοῦ ποῦ ποθ’ ὁ σκοπὸς στοχάσασθαι , καὶ ὃ τότ’ ἦν παρὰ τῶν ὀφθαλμῶν , τοῦτ’ εἰκάσαι τῷ λογισμῷ · 
ἔπειτα φανέντος αὖθις στοχάζεσθαι πρὸς τὸ ὁρώμενον . 
φέρε γὰρ τὸν Ὀδυσσέα παρὰ τῆς Καλυψοῦς ἀκηκοότα πλεῖν ὅτι χρὴ τηρεῖν τὴν ἄρκτον ἐπ’ ἀριστερὰ χειρὸς ἔχοντα . 
οὔκουν τὰ καθ’ ἕκαστα καὶ δῑ ὧν εἶσιν ἡ ναῦς αὐτὸν ἤδη δεῖ συλλογίζεσθαι · πολλὰ γὰρ ἂν πελάγη περάσαις καὶ πολλοὺς ἂν εἰς τόπους καὶ λιμένας κατάραις ἐπ’ ἀριστερὰ τὴν ἄρκτον ποιησάμενος , ὡς δ’ αὖ καὶ ἐπὶ δεξί’ , ὥστε Φάρου τυχεῖν , οὐδὲ πορθμοῦ διὰ βιβλίου · ἀλλ’ ἀνάγκη τὰ ἐπὶ μέρους στοχάζεσθαι . 
φέρε γὰρ , τί μαθόντες νῦν μὲν εἴσω τοὺς οἴακας ἄγουσι , πάλιν δὲ εἰς τί ἔξω τῆς αὐτῆς ἡμέρας ; 
οὐχὶ τοῦ ὁρωμένου στοχαζόμενοι , ἢ τοῦ μέλλοντος ὀφθήσεσθαι ; 
τοῦ δὲ χάριν παρὰ τῶν ἐντυχόντων ποῦ θαλάττης εἰσὶν ἢ πρὸς τίνι γῇ πολλάκις πυνθάνονται ; 
οὐχ οἵ γε ἀκριβεῖς , ἐρεῖς . 
τίς δ’ ἀνθρώπων ἀκριβὴς ἢ διαρκής ; 
οὐκοῦν οὐδὲ τεχνίτης οὐδεὶς τῷ λόγῳ τούτῳ . 
εἰ δὲ τοῦθ’ οὕτως ἔχει , τί δεινὸν , εἰ μηδὲ ῥήτωρ τεχνίτης διαρκὴς μηδείς ; 
καὶ μὴν εἰ μὲν τὸ κυβερνᾶν τέχνη , κἂν ἐπὶ τοῦ κεκλημένου κυβερνήτου μὴ σώζηται , τί κωλύει καὶ ῥητορικὴν τέχνην εἶναι , κἂν παρὰ τοῖς ῥήτορσιν εἶναι φάσκουσι μὴ σώζηται ; 
εἰ δὲ δὴ καὶ περὶ τούτων διαλέγει τῶν κυβερνητῶν ὧν τις πυνθάνεται παρ’ ἑτέρου τι καὶ ζητεῖ , οὐ γὰρ περί γε τοῦ Ποσειδῶνος , οὐδὲ τῶν Νηρηίδων , οὐδὲ τῶν Διοσκούρων , ὅμως δ’ αὐτοῖς ἀποδίδως εἶναι κυβερνήταις , ὡς ἄνθρωπος ἀνθρώποις , καὶ τέχνην ἔχειν τὴν κυβερνητικὴν , τούτοις ἅπασίν ἐστι τὸ στοχάζεσθαι , οἴ γε καὶ πρὶν ἀπαίρειν εὐθὺς κάθηνται στοχαζόμενοι περὶ τῶν πνευμάτων · οὐ γὰρ παρὰ τοῦ γε 
Διὸς ἤκουσαν ἐπὶ τῆς Ἴδης ἢ τοῦ Γαργάρου , ἀλλ’ οἶμαι ἐξ ἀρχῆς εἰς τέλος στοχάζονται ἀνέμων λιμένων εἰ φθήσονται πάντων ὡς ἔπος εἰπεῖν . 
ὥστε σοι τὸ τοῦ μορίου εἴδωλον σκιᾶς ὄναρ εἰς ἔλεγχον κατὰ Πίνδαρον γίγνεται . 
πρὸς Διὸς , ἡ δὲ τῇ δικαιοσύνῃ ἀντίστροφος ἰατρική σοι καὶ δεύτερον ἀγαθὸν τῷ σώματι , εἰ δὲ βούλει , καὶ ἡ γυμναστικὴ , πότερον οὐ στοχάζονται τῆς φύσεως τῶν σωμάτων ; 
νὴ Δία , ἐάν τε εἴπῃς γε , ἐάν τε μή . 
ἢ πρόοιδεν ὁ γυμναστὴς εὐθὺς ἐξ ἀρχῆς ὅπως ἡμῶν ἕκαστος ἔχει σώματος , οὐ παρὰ τῆς πείρας μανθάνει ; 
τί δ’ ἐπειδὰν πρὸς τοῦτο γυμνάζῃ , πρὸς ὃ πειρᾶται , πότερ’ ὥσπερ ὁ Ἀπόλλων ὁ ἐν Δελφοῖς , οὕτως ἐξεπίσταται τὸ μέλλον , καὶ διισχυρίζεται τὸν ἄνδρα τόνδε ἐκ τῶνδε πανταχῆ καὶ πάντως ἀπαθῆ καταστήσειν ἢ καθάπαξ ἢ ποσόν τι χρόνου ; 
οὐκοῦν ἢ μὴ στοχαζόμενον μαινόμενον τὸν γυμναστὴν λέγεις , ἢ σωφρονῶν αὐτὸς ὁμολογήσει στοχάζεσθαι τοῦ βελτίστου , τοιοῦτον δ’ οὐδὲν ἔχειν προειπεῖν οὐδ’ ἐπαγγείλασθαι . 
εἶεν . 
ὁ δὲ δὴ τῆς μὲν πείρας εἰς πίστιν ἰσχύσας καὶ τοῖς φαρμάκοις καὶ ταῖς διαίταις ἤδη χρώμενος τούτοις ἰατρὸς , ὅπως δ’ ἕκαστος ἡμῶν ἔχει φύσεως ἢ συγκρίσεως ἀγνοῶν , ἆρ’ οὐ στοχαζόμενος προσάγει πάνθ’ ὅσα ἂν ποιῇ περὶ τὸν κάμνοντα ἀναφέρων εἰς τὸ εἰκός ; 
ἐγὼ μὲν οἶμαι . 
ἢ δύναιτ’ ἄν τις αὐτῶν ἀποτόμως εἰπεῖν ὅτι τούτοις οὑτοσὶ χρώμενος ἔξω παντὸς ἔσται κινδύνου καὶ δυσχερὲς οὐδ’ ὁτιοῦν πείσεται ; 
οὐ μέντἂν τοσοῦτον ἐλείποντο τοῦ τὴν 
Ἐπίδαυρον ἔχοντος θεοῦ , φαίης ἂν , καὶ μάλα ἐμοὶ γοῦν κατὰ νοῦν . 
ἀλλ’ ἀπὸ τῶν πολλῶν καὶ κοινῶν , οἶμαι , καὶ τὰ ἴδια εἰκάζουσιν . 
εἰ δ’ ἄρα καὶ ἰδίᾳ τισὶ παρηκολούθησαν , πρὸς αὐτὴν τὴν πεῖραν στοχάζονται , τὸ μέλλον ἑκάστῳ συνοίσειν ἐκλέγοντες . 
καὶ ταῦτα , ὦ Πλάτων , ταῖς σαῖς ἀδαμαντίναις ἀνάγκαις ἀποδείκνυται . 
ὅτι μὲν γὰρ οὐ ταὐτὰ πᾶσι λυσιτελεῖ τοῖς σώμασιν οὔτε νοσοῦσιν οὔτε ὑγιαίνουσι λέγω , ἀλλ’ ὥσπερ οὐ ταὐτὰ νοσοῦσί τε καὶ ὑγιαίνουσιν , οὕτω καὶ ἔτι μᾶλλον οὔτε ἐν ταῖς νόσοις ἅπασι ταὐτὰ οὔτ’ ἐπὶ τῆς ὑγιείας αὐτῶν πεύσει τῶν ἰατρῶν . 
τὰς δ’ ἁπάντων αὖ διελέσθαι φύσεις ἀδύνατον . 
ὥσπερ γὰρ ταῖς ἰδέαις διαφέρειν ἀλλήλων ἐν πᾶσιν ἀνθρώποις ἐστὶν , οὕτως κἀν τῇ δῑ ὅλου φύσει τοῦ σώματος ἄλλος ἄλλου κεχώρισται διὰ παντὸς τοῦ γένους . 
ἀλλὰ μὴν τόν γε συντυχόντα καὶ δεηθέντα κελεύει θεραπεύειν ἡ τέχνη , κἂν ἐκ περάτων ἥκῃ τις ἀρτίως . 
τί οὖν δεῖ λοιπὸν ἢ στοχάζεσθαι ; 
εἰ γὰρ μήτ’ εἴσεται πάντας καὶ θεραπεύσει τὸν προσελθόντα , καὶ τοσοῦτον εἴσεται δή που , μὴ πᾶσι δεῖν τῶν αὐτῶν , ὃ λέγω λείπεται . 
ἢ σὺ τἀναντία δείξας μὴ σφυρήλατος σταθεὶς ἐν Ὀλυμπίᾳ μόνον , ἀλλὰ καὶ πομπείου τυχὼν Παναθηναίοις τοῖς μεγάλοις περίιθι . 
σκόπει δὴ καὶ περὶ τῆς γραφικῆς , ἣν εἰ καλεῖς τέχνην , οὐκέτ’ ἐρήσομαι · καλεῖς γὰρ ἐν αὐτοῖς γε τούτοις τοῖς Γοργιείοις λόγοις . 
ἆρ’ οὖν ἄλλο τι ταύτης κεφάλαιόν ἐστι πλὴν στοχάζεσθαι τῶν ἀεὶ παρόντων καὶ ὧν ἂν τὴν μίμησιν δέῃ ποιήσασθαι ; 
καὶ μὴν εἰ μὴ τοῦτο , τί ἕτερον ; 
αὕτη γοῦν ἐστιν ἡ καὶ τὸ ῥῆμα πεποιηκυῖα τῷ πράγματι · αἱ γὰρ τῶν γραφέων εἰκόνες εἰκάζειν ἐποίησαν καὶ περὶ τῶν ἄλλων λέγεσθαι . 
εἰ δ’ ἄρα πρότερον ἦν τὸ ῥῆμα τῆς τέχνης , ἔτι κάλλιον μαρτυρεῖται μόνου τοῦ εἰκάζειν εἶναι τὴν τέχνην , εἴπερ τὸ ἔργον αὐτῆς εἰκὼν εἶναι κρατεῖ . 
οὐ μὴν οἶμαι λόγου χωρὶς εἰκάζει , ἀρχὴν γὰρ οὐδ’ ἂν εἴκαζεν , εἰ μὴ εἶχε δῑ ὅτου , ἀλλ’ εἰκάζει πρὸς τὸν τῆς φύσεως λόγον . 
εἰ δέ σοι φίλον καὶ περὶ τούτου φιλονεικεῖν , ἔχε τἄλλα ἡμετέραν χάριν , ἀλλ’ ὡς οὐχ ἥ γε τῶν χρωμάτων κρᾶσις στοχαζομένης ἐστὶ τῆς τέχνης , καὶ οὐ τέχνης μόνον , ἀλλὰ καὶ φύσεως ἱκανῆς . 
ταυτὶ μόνον δείξας καταγέλα τῆς ῥητορικῆς . 
καὶ μὴν τό γε κάλλιστον τῆς τέχνης καὶ τελεώτατον καὶ ᾧ γραφικὴν ἢ πλαστικὴν εἶναι διαφέρει , τοῦτ’ ἐστὶν ἡ τοῦ χρώματος δή που μίξις . 
ἐγγὺς γὰρ ἄγει τὸ εἰκασθὲν τῆς ἀληθείας . 
οὐκοῦν ᾧ μεγίστῳ προέχει , τοῦτ’ ἀφαιρεῖς , ἐὰν μὴ λίπῃς τὸ εἰκάζειν . 
καὶ τί δεῖ τὰς ἄλλας ἐξετάζειν τέχνας ὅσαι διὰ τοῦ στοχάζεσθαι χωροῦσιν ; 
αὐτὴ γὰρ ἡ μαντικὴ κινδυνεύει τοῦτ’ εἶναι μόνον εἰκάσαι · καίτοι φαίη τις ἂν οὑτωσὶ σκοπῶν καὶ διαιρῶν ὅτι τούτῳ καὶ μόνῳ μάντιν ἢ ἰδιώτην εἶναι διαφέρει , τῷ τὸ μὲν εἰκάζειν ἁπάντων , τὸ δ’ ἐπίστασθαι τοῦ μάντεως εἶναι · 
ἐγὼ δέ φημι τὸν μάντιν αὐτὸ τοῦτ’ ἐπίστασθαι εἰκάσαι , πλέον δ’ οὐδ’ ὁτιοῦν . 
καὶ τούτου Πλάτωνα παρέξομαι μάρτυρα , κἂν μὴ φαίνηται μαρτυρῶν , ἔμοιγε πιστεύσῃ μηδείς . 
τὸ δὲ ἥδιστον τῆς μαρτυρίας , οὐ γὰρ ἐν ἄλλοις τισὶ δράμασιν ἢ λόγοις , ἀλλ’ ἐν αὐτοῖς οἷς ἀρτίως εἰς ἑτέρων ἀπόδειξιν ἐχρώμεθα ἔνεστι διαρρήδην , ἐπεὶ τήν γε τῶν ἐμφρόνων ζήτησιν τοῦ μέλλοντος διά τε ὀρνίθων ποιουμένων καὶ τῶν ἄλλων σημείων , ἅτε ἐκ νοῦ καὶ διανοίας ποριζομένων ἀνθρωπίνῃ οἰήσει , οἰονοϊστικὴν ἐπωνόμασαν , ἣν νῦν οἰωνιστικὴν τὸ ω σεμνύνοντες οἱ νέοι καλοῦσιν . 
οὐκοῦν ὅτε τὴν οἰωνιστικὴν εἰκαζόντων εἶναι φὴ|ς τῶν ἀνθρώπων , οὐκ ἐκφεύγει μαντικὴ τὸ μὴ εἰκάζειν κατὰ τοῦτο , εἴπερ μέρος οἰωνιστικὴ μαντικῆς . 
καὶ μὴν ὅτι καὶ διὰ τῶν ἄλλων σημείων προστίθης αὐτός . 
τοῦτο δ’ ὅταν προσθῇς , ἅπασαν δίδως τὴν μαντικὴν εἰκασίαν εἶναι , καὶ μάλα ὀρθῶς κατὰ γοῦν τὴν γνώμην τὴν ἐμήν . 
οὐ γὰρ ὁμοίως , οἶμαι , οἵ τε θεοὶ τὰ μέλλοντα ἴσασι καὶ τῶν ἀνθρώπων ὅσοι φάσκουσιν . 
οἱ μὲν γὰρ ἃ μέλλουσι ποιεῖν ἐπίστανται , καὶ πρόκειται τὰ πράγματ’ αὐτοῖς ὥσπερ ἐν ὀφθαλμοῖς . 
διὰ τοῦτο Ζεὺς ἐν θεοῖσι μάντις ἀψευδέστατος , οἱ δ’ ὥσπερ ἐν σκότῳ τὰ πράγματα κρίνουσι , πρὸς μαρτυρεῖ . 
τὸ γὰρ δεύτερόν ἐστιν αὐτῷ καὶ τέλος αὐτὸς ἔχει. οἱ δ’ ὥσπερ ἐν σκότῳ τὰ πράγματα κρίνουσι , πρὸς τὸν ψόφον ἤ τι τῶν ἐκφανέντων , διηνεκὲς δ’ οὐδὲν ἔχουσι προειπεῖν . 
τεκμήριον δέ · εἰ γὰρ μὴ φράσαις τὸ ἐρώτημα , οὐδὲν ἔχει σοι λέγειν περὶ ὧν εἶδε σημείων . 
ἀλλ’ ἀντὶ τοῦ περὶ τοῦ μέλλοντος ἔχειν εἰπεῖν οὐδ’ αὐτὸ τοῦτο οἶδεν ὅτου χάριν ἥκεις , εἰ μὴ πύθοιτο . 
οὐ γὰρ ἔγκειται τὰ πράγματα αὐτῷ προφαινόμενα , ἀλλὰ τὰς πίστεις τοῖς σημείοις προσάγων εἰκάζει πρὸς τὸν λόγον . 
καὶ οὐ μόνον κατὰ τοῦτ’ ἐλέγχεται στοχάσασθαι τοῦ μέλλοντος ὂν τὸ μαντεύεσθαι , ὅπερ καὶ τῶν ποιητῶν ἤδη τις ἐμαρτύρησεν , ἀλλὰ κἂν ἀποκρίνηται τὸ ἐρωτηθὲν , εἰκάζει τὰ κύκλῳ πρὸς τὸ πρᾶγμα . 
νίκη πολέμου , καὶ τίνος συμβάντος οὐκ οἶδεν , οὐδ’ ἁπλῶς τῶν περὶ τὴν μάχην οὐδὲν , ἀλλ’ εἰκάζει . 
πάλιν ἢ πολιτῶν , ἤ τινων ἄλλων ἐπιβουλὴ , καὶ τὸν τρόπον οὐκ ἔχει φράσαι , ἀλλ’ ὥσπερ τὰ ὀνείρατα οὕτως συμβάλλεται . 
τὴν δ’ Αἰγυπτίων σοφίαν τίς οὐκ οἶδε τῶν ἐντετυχηκότων ; 
ὡς ἅ γ’ ἂν ἢ φοβήσῃ περὶ τοῦ μέλλοντος ἢ ὑπόσχηται , τόν γε τρόπον καὶ τοὺς τόπους καὶ τὸ μέτρον , οὐκ ἔχει διορίσασθαι ἀλλ’ ἢ πλοῦτον , ἢ πενίαν , ἢ λύπην , ἢ χαρὰν , ἢ θάνατον , ἢ πράξεις , ἢ τὰ τοιαῦτα λέγει , αὐτὰ δ’ ἕκαστα οὐ συνείληφεν , ἀλλὰ τὰ μὲν πρὸς τὸ μέγεθος τῶν φαινομένων , τὰ δὲ πρὸς τὰ νόμιμα εἰκάζει τὰ ἑκάστων , τὰ δὲ πρὸς τὰ ὅμοια , ἔστι δ’ ἃ καὶ πλεῖστον ἀλλήλων κεχωρισμένα . 
πανταχοῦ δὲ τὴν ἐπίνοιαν παρακαλεῖ , ὅτι ταύτης καὶ μόνης καὶ μόνον εἶναι δοκεῖ τὸ εἰκάζειν , ἀλλὰ μὴ ἁπλῶς εἰπεῖν . 
οὐδὲν οὖν ἀλλ’ ἢ εἰκάζουσα τῇ ἀληθείᾳ φαίνεται διὰ πάντων . 
τί δὲ περὶ ῥητορικῆς εἰ στοχάζεται θαυμάζεις ; 
φαίνεται γὰρ ὁμοίως διακειμένη τῇ μαντικῇ , πλὴν ὅσον μαντικὴ μὲν ἀπήλλακται στοχασαμένη , ῥητορικὴ δὲ οὐ στοχάζεται μόνον τῶν πραγμάτων , ἀλλὰ καὶ πράττει διὰ τῶν ὑπηρετῶν ἅττ’ ἂν εὑρίσκῃ βέλτιστα . 
ὥστε καὶ τὸν τῆς μαντικῆς ἐπέχει λόγον καὶ τὸν τῆς στρατηγικῆς , ἣν μηδὲν τῇ πολιτικῇ προσήκειν Πλάτων οὐκ ἐρεῖ . 
πῶς οὖν ῥητορικὴ πολιτικῆς μορίου εἴδωλον , εἰ μὴ οὕτως ; 
ἀλλὰ μὴν οὕτω γε οὐκ εἴδωλον . 
εἶεν . 
αὐτοὶ δὲ οἱ στρατηγοὶ τί πράττουσιν , ὦ θαυμάσιε ; 
οἶμαι μὲν οὐδὲν ἄλλο ἢ στοχάζονται οἵ γέ που βέλτιστοι καὶ φρονιμώτατοι καὶ τῆς τῶν πολεμίων διανοίας καὶ φύσεως τῶν σφετέρων στρατιωτῶν , καὶ τόπων γε οἶμαι καὶ καιρῶν . 
ἆρ’ οὖν τοῦ μηδενός εἰσιν ἄξιοι χρῆσθαι ; 
οὐκ οἶμαί γε . 
ἀλλὰ μὴν εἰ διὰ τοσούτων γε ὧν εἶπον τεχνῶν—τὰς γὰρ πλείους ἀφίημι—τὸ στοχάζεσθαι φαίνεται τῶν ἔργων ἡγούμενον καὶ διὰ τούτου πάντα χωροῦντα , πῶς ἄξιον τούτῳ τὴν ῥητορικὴν ψέγειν ; 
ἢ πῶς ὃ μόνον κοινόν ἐστι τῶν τεχνῶν ὡς εἰπεῖν , εἰς ἔλεγχον τοῦτο φέρειν , ὡς οὐ μετέχει ῥητορικὴ τέχνης ; 
οὐδὲν γὰρ ἄλλο ἢ τοῖς συμβόλοις , δῑ ὧν ἔδει γνωρίσαι καὶ παραδέξασθαι , τούτοις διαφθείρειν αὐτήν ἐστιν , ὅταν ταῦτά τις ἐγχειρῇ λέγειν . 
οὐκοῦν οὐχ ὅτι στοχάζεται , διὰ τοῦτο οὐ μέτεστι τέχνης αὐτῇ , ἀλλ’ εἰ καὶ μὴ δῑ ἓν τῶν ἄλλων πάντων , δῑ ἓν τοῦτο μέτεστι τὸ στοχάζεσθαι , εἰ τοῦτ’ ἀληθὲς εἴρηκε Πλάτων ὅτι δὴ στοχάζοιτο . 
τί δὲ τἄλλα λέγοι τις ἂν , ἀλλ’ αὐτὴν τὴν πολυτίμητον εἴτ’ ἐπιστήμην εἴτε σοφίαν χρὴ προσειπεῖν , οὐκ αὐτὸς , ὦ πρὸς θεῶν , εἰκάζειν περὶ τῶν μεγίστων ὁμολογεῖς , ὅταν γέ που φῇς μὴ εἶναι διισχυρίσασθαι , ἀλλ’ ἀφίης τῷ θεῷ , τἀκριβὲς εὖ ποιῶν καὶ φιλοσοφῶν ὡς ἀληθῶς ; 
ἀλλ’ ἐγὼ , τοῦτ’ εἰπέ μοι , πεισθῶ μηδὲν εἶναι τὸν Δία βελτίω τοῦ Σολέως σοφιστοῦ ; 
ὦγαθὲ , σκόπει μὴ πάντα τἀνθρώπεια ὅσον εἰκάσαι ᾖ , ἡ δὲ ἐπιστήμη καθ’ Ὅμηρον ἐν Διὸς οὔδει μόνου . 
ὅτι τοίνυν ὅλως ἐστὶ σόφισμα τὸ φάσκειν τὰ δοκοῦντα τοῖς πλήθεσι ταῦτα συμβουλεύειν τοὺς ῥήτορας καὶ τούτου μόνου στοχάζεσθαι , εἰ καὶ μὴ παῖς ἐλέγξειεν , ἀλλ’ ὅστις γ’ εὖ φρονεῖ . 
ἐμοὶ μὲν γὰρ τοὐναντίον πᾶν φαίνεται , μήτ’ ἐν τῇ τῆς ῥητορικῆς φύσει πλεῖον εἶναι μηδὲν ἢ τὸ μὴ τὰ δοκοῦντα τοῖς πλήθεσιν εὐθὺς ἐᾶν γίγνεσθαι μήθ’ οἱ ῥήτορες ἄλλο τι μᾶλλον σκοπεῖν ἢ τὰ βέλτιστα , μήτε τοὺς δήμους αὐτοὺς τοῦτό γε ἐκφυγεῖν , ὡς οὐκ ἀμείνους σφῶν οἱ ῥήτορες λογίσασθαι περὶ τῶν πραγμάτων , καὶ πᾶσαν ὅλως τὴν τοῦ βίου σχέσιν καὶ τὴν τύχην · καὶ τοῦτ’ ἐξ αὐτῶν τῶν τιμῶν εἶναι δῆλον ὧν αὐτοῖς ἀπονέμουσιν . 
εἰ γὰρ ἦν ἀληθὲς τοῦτο , ὃ Πλάτων αἰτιᾶται , καὶ μὴ τοὺς δήμους ἦγον οἱ ῥήτορες , ἀλλ’ οὗτοι τῶν δήμων ἦσαν , πρῶτον μὲν τίς ἂν αὐτοῖς αἰδὼς καὶ τιμὴ παρὰ τῶν δήμων ἦν ; 
ποῦ δ’ ἂν προεδρίας ἢ τῶν ὑπὲρ τοὺς πολλοὺς ἔτυχον ; 
οὐδεὶς γὰρ τοὺς διακόνους ὡς κρείττους αὑτοῦ θαυμάζει , οὐδὲ οὗ πρότερος περὶ τῶν πραγμάτων ἐντεθύμηται , τούτῳ τὴν αὑτοῦ γνώμην προστίθησιν . 
ἔπειτα τίς ἢ κήρυξ ἢ πρεσβεία δεηθήσεσθαί ποτ’ ἔμελλεν ἀνδρὸς ῥήτορος , εἰ τὰ δοκοῦντα τοῖς πλήθεσι συμβουλεύειν τῶν ῥητόρων εἶναι κατεδέδεικτο ; 
τίς γὰρ ἂν ἢ πόλις πέμπουσα τὸν τοῦ μηδενὸς ἄξιον θεραπεύειν εἵλετο , ἢ πρεσβευτὴς ἥκων προσῆλθεν ἄν ποτε τούτῳ τοῦ πεῖσαι χάριν τὸν δῆμον , εἰ τοῦ βίου κεφάλαιον ὂν ἠπίστατο ἅττ’ ἂν ὁ δῆμος βούλοιτο , ταῦτα συμβούλεσθαι , καὶ περιμένειν τὴν ἐκείνου φωνὴν , ὥσπερ τὴν τῶν διδασκάλων οἶμαι παῖδες ; 
τοὐναντίον μέντἂν ἢ ἐπὶ τῶν χορῶν εἶχεν , εἰ μὴ οἱ πλείους ἔμελλον τὸν ῥήτορα ἀναμένειν , ἀλλ’ ὁ ῥήτωρ ἐπεῖχεν ἕως ἂν ὁ δῆμος ἐπισημήνῃ . 
τίς δ’ ἂν ἰδίαν ἢ δημοσίαν δίκην φεύγων δῑ ὅτου νικήσει τῶν ῥητόρων ἐζήτησεν , εἰ τὰ δοκοῦντα τοῖς δικασταῖς ταῦτ’ ἐρεῖν ἔμελλεν ὁ ῥήτωρ καὶ μηδ’ ὁτιοῦν ἕτερον ; 
οὕτω μέντἂν οἱ μάλιστα κινδυνεύοντες καὶ περὶ τῶν μεγίστων ἀγωνιζόμενοι πλεῖστον ῥητόρων ἠμέλουν . 
εἰσὶ μὲν γὰρ οἱ μάλιστα δή που κινδυνεύοντες οἷς χαλεπῶς ἔχει τὰ τῶν ἀκροωμένων καὶ οἱ ταῖς διαβολαῖς προκατειλημμένοι . 
εἰ δὲ ἃ δοκοίη τοῖς ἀκροωμένοις , ταῦτ’ ἔργον ἐπεποίηντο λέγειν οἱ ῥήτορες καὶ ταῦτ’ ἐπηῦξον , Ἡράκλεις , ἦν αὐτῷ οἴκοθεν φέρειν τὸν ὄλεθρον , εἴ τις ἦγε ῥήτορα πρὸς τοιοῦτον πρᾶγμα ὥσπερ ἂν εἴ τις αὑτῷ τὸν δήμιον συνεισῆγεν . 
ἆρ’ οὖν ταῦθ’ οὕτως ἔχει καὶ οἱ μάλιστα ἀποθανεῖσθαι προσδοκῶντες καὶ οἷς πλεῖστος ἔπεστι φόβος μὴ τῶν ἴσων τεύξεσθαι , οὗτοι καὶ διαφερόντως ἀμελοῦσι τῶν ῥητόρων ; 
οὐκ ἔστι ταῦτα . 
οὐχ οὕτω παράδοξα ἐρεῖ Πλάτων . 
ἀλλ’ ἐπὶ θύρας ἔρχονται , δέονται , προσκυλινδοῦνται , πάντων φάρμακον τὴν ῥητορικὴν εἶναι νομίζοντες , θανάτου , φυγῆς , αὐτῶν τῶν φόβων , δικαστῶν ὀργῆς , δήμου φιλονεικίας , πάντων . 
διὰ τί ; 
ὅτι οὐ τὰ δοκοῦντα τοῖς καθημένοις ἴσασι λέγειν μελετῶντας τοὺς ῥήτορας , —οὐ γὰρ ἂν οὐδὲ αὐτὸ τοῦτ’ ἐνῆν λέγειν μελετᾶν αὐτοῖς , εἰ τοῦτο ἔμελλον—ἀλλ’ ἴσασιν αὐτοὺς πόρρωθεν προσέχοντας τοῖς πράγμασι καὶ μελετῶντας λέγειν ὡς ἡ τῶν πραγμάτων τάξις ἀπαιτεῖ , καὶ τῆς τούτων φύσεως στοχαζομένους , οὐ τῆς τῶν ἀκροωμένων , εἰ δ’ ἄρα καὶ τῆς τῶν ἀκροωμένων , οὐχ ὥστε τὰς ἐκείνων ἐπιθυμίας θεραπεύειν , οὐδ’ ὅσα βουλομένοις ἐστὶν ἀκούειν λέγειν , ἀλλ’ ὅσα βέλτιον εἰπεῖν , ταῦτ’ εἰπόντας πεῖσαι δυνηθῆναι · ὥσπερ γε καὶ τοὺς ἰατροὺς στοχαζομένους ὁρῶμεν τῆς φύσεως τῶν σωμάτων , οὐ μὴν ὥστε χαρίζεσθαι ταῖς ἐπιθυμίαις ἁπλῶς , ἀλλ’ ὥστε τὸ βέλτιστον μὴ εἰκῆ προσενεγκεῖν , ἀλλ’ ὡς μάλιστ’ ἂν ὁ κάμνων παραδέξαιτο . 
ἄχρι τούτου φημὶ κἀγὼ τὸν ῥήτορα τῶν ἀκροωμένων στοχάζεσθαι , καὶ τοῦτό γε εἰ λέγεις , συγχωρῶ , ἀλλ’ οὐ δουλεύων οἶμαι τοῖς πλήθεσιν οὐδὲ ὑπὲρ τοῦ χαρίζεσθαι παρατηρεῖ τὰς φύσεις , ἀλλὰ τὸ τοῦ Δημοσθένους , ὅπως τὰ βέλτιστα εἰς δέον εἴποι . 
ἐγὼ δ’ οὐχ ὅ τι χρὴ λέγειν περὶ τῶν παρόντων ἀπορῶ φησὶν ἀλλ’ ὅντινα χρὴ τρόπον πρὸς ὑμᾶς περὶ αὐτῶν εἰπεῖν. εἶτα παρρησιάζεται , καὶ μάλα γε , ὡς ἐγᾦμαι , λαμπρῶς . 
πέπεισμαι γὰρ ἐξ ὧν παρὼν καὶ ἀκούων σύνοιδα τὰ πλείω τῶν πραγμάτων ὑμᾶς ἐκπεφευγέναι τῷ μὴ βούλεσθαι τὰ δέοντα ποιεῖν , οὐ τῷ μὴ συνιέναι. εἰ τοῦτ’ ἔστιν , ὦ Πλάτων , τὸ στοχάζεσθαι καὶ προσομιλεῖν τὰς φύσεις τηροῦντα , οὐκ ἐκφεύγομεν τὰς αἰτίας , πάντες ἐροῦσιν οἱ ῥήτορες . 
εἰ δ’ εἴκειν αὐτοὺς τοῖς πλήθεσι φὴ|ς καὶ ποιεῖν τὰ κελευόμενα , ἀλλ’ οὐ κελεύειν , τὴν θεράπαιναν εἴληφας ἀντὶ τῆς δεσποίνης , καὶ τοὺς δημοσίους ψέγων δοκεῖς τοὺς ῥήτορας . 
ἀλλ’ οὔθ’ οἱ δημόσιοι μέγα φρονοῦσιν ἐφ’ ἑαυτοῖς , ὅτι δουλεύουσι τοῖς τῆς πόλεως βουλήμασι , καὶ τοῖς ῥήτορσι τοῦ φρονεῖν αὐτὸ τοῦτο αἴτιόν ἐστι τὸ μὴ τὰ δοκοῦντα τοῖς δήμοις λέγειν , ἀλλ’ ἃ δοκοῦσιν αὐτοὶ βέλτιστα εἶναι . 
εἰ δὲ ἦσαν διάκονοι τῆς τῶν ὄχλων ἐπιθυμίας καὶ τὰ δοκοῦντα τοῖς καθημένοις ἐδημηγόρουν , οὐδ’ ἂν παρρησιάσασθαί ποτ’ αὐτοῖς ἐξῆν , οὐχ ὅπως ὑπὲρ τοὺς ἄλλους φρονεῖν . 
ἀλλ’ οἶμαι συνίσασιν αὑτοῖς οὐ τὰς ἡδονὰς θεραπεύουσιν , ἀλλὰ τὰς ἐπιθυμίας σωφρονίζουσιν , οὐδ’ ὁρῶσιν εἰς τοὺς πολλοὺς , ἀλλὰ τοῖς πολλοῖς ὁρῶσιν εἰς τούτους , οὐδ’ ἀρχομένοις ὑπὸ τῶν ἰδιωτῶν , ἀλλ’ ἄρχουσιν αὐτοῖς τῶν πολλῶν · καὶ τὴν ἐπωνυμίαν διὰ τοῦτο εἰλήφασι παρ’ αὐτῶν ἀντ’ ἄλλου συμβόλου μαρτύριον τῆς ἐξουσίας , λέγω τὴν τῶν δημαγωγῶν , οὐκ ἐπειδήπερ ὑπὸ τῶν δήμων ἄγονται , ὦ πάντ’ ἄνω καὶ κάτω ποιῶν , ἀλλ’ ὅτι τοὺς δήμους ἄγουσιν · ὥσπερ γε δὴ καὶ τοὺς παιδαγωγοὺς , οἶμαι , καλοῦμεν , οὐκ ἐπειδήπερ ὑποπεπτώκασι τοῖς παισὶν , ἀλλ’ ὅτι αὐτοῖς ἡγοῦνται . 
ὅ τι γὰρ ἂν φαίης ἁρμόττει τὸ τοιοῦτον ἀκοῦσαι τῷ ῥήτορι , ἄρχων , προστάτης , διδάσκαλος , πάντα ταῦτ’ ἐστὶ τοῦ ῥήτορος τὰ ὀνόματα . 
ὅπερ γάρ εἰσι τοῖς παισὶν οἱ διδάσκαλοι , τοῦτο τοῖς δήμοις εἰσὶν οἱ ῥήτορες · δεικνύουσιν ἃ χρὴ πράττειν καὶ παιδεύουσι ταῖς γνώμαις καὶ τοῖς ψηφίσμασι . 
καὶ ἡ φύσις οὕτω ταῦτ’ ἔταξεν . 
οὐ δουλεύει ταῖς τῶν χορευτῶν ἐπιθυμίαις ὁ κορυφαῖος , ἀλλ’ εἴ τί που καὶ χαρίζεται , τὸ μηδὲν ἀπᾷσαι συμπαρατηρῶν τῷ χαρίζεσθαι . 
ἀλλ’ οὐχ ὑποβάλλουσί γε αὐτῷ τὰ ἐνδόσιμα οἱ χορευταὶ , οὐδ’ ὅπως ἂν ἐκεῖνοι κελεύωσιν , οὕτω προσάγει τὸ μέλος καὶ τὸν ῥυθμὸν , οὐδὲ τί χρὴ διδάσκειν αὐτοὺς παρ’ ἐκείνων μανθάνει , οὐ μᾶλλόν γε ἢ παρὰ τῶν ναυτῶν ὁ κυβερνήτης μανθάνει τί χρὴ πράττειν . 
ἀλλ’ ἀκούουσι μὲν οἱ ναῦται ἃ προστάττει , λέγει δὲ ὁ κυβερνήτης οὐκ εἴ τι καὶ δοκοῦν τοῖς ναύταις , ἀλλ’ οὖν αὐτὸς ὢν κύριος ἐν τῇ νηὶ τῶν ναυτῶν . 
πανταχοῦ πάντ’ ἐστὶ πρὸς τοὺς ἡγεμόνας , καὶ τὰ τούτων ἡγεῖται βουλήματα . 
ἕπεται δὲ τὰ μὲν ἑκουσίως , τὰ δὲ ἀκουσίως τὰ τῶν πολλῶν . 
κορυφαῖος χοροῦ , ναυτῶν κυβερνήτης , στρατιωτῶν στρατηγὸς , δήμου ῥήτωρ ἡγεῖται . 
πάντες μὲν οὖν ἄρχοντες φύσει κρείττους τῶν ὑφ’ αὑτοῖς · εἰ δέ τις μετ’ ἐξουσίας καὶ χαρίζεται , πείθων , οὐκ ἀναγκάζων , καὶ πρὸς τῷ σώζειν τὴν ἑαυτοῦ τάξιν στοχάζεται καὶ τῆς ἐπιθυμίας τῶν ὑφ’ αὑτῷ , οὗτος ἐκεῖνός ἐστιν ὁ τῷ ὄντι πολιτικὸς καὶ ὃν Ὅμηρος ἔφη πατέρα ὣς ἤπιον εἶναι . 
οἶμαι δὲ τὸν αὐτὸν καὶ ῥήτορα ἄριστον πεποίηκεν , ᾧ τοῦτο ἀνέθηκε . 
μὴ δὴ τοῦτο λέγε ὡς ὄνειδος κατὰ τῶν ῥητόρων εἰ χαρίζονται , ἀλλ’ εἰ μετὰ τοῦ βελτίστου καὶ τῆς χάριτος στοχάζονται . 
καὶ κατὰ τοῦτ’ ἀπόδος τῇ ῥητορικῇ τὴν πρέπουσαν εὐφημίαν , ἵνα τοῖς ὁμοίοις αὐτὴν ἀμειβόμενος φανείης . 
εἰ δὲ λέγεις ὡς ἁπλῶς χαρίζονται καὶ δουλεύουσι ταῖς ἐπιθυμίαις , τίς ἡ πίστις ; 
ἐγὼ μὲν γὰρ παρ’ αὐτῶν τῶν πραγμάτων τὴν ἑτέραν παρέχομαι . 
εἰ γὰρ μήθ’ ὑπὸ τῶν δήμων ἔμελλον οὕτω γε θαυμασθήσεσθαι μήθ’ ὑπὸ τῶν ἰδιωτῶν μήθ’ ὑπὸ τῶν πολιτῶν μήθ’ ὑπὸ τῶν ξένων μήτ’ αὐτοὶ μηδαμῶς ἅπερ νυνὶ σεμνύνεσθαι , συνελόντι δ’ εἰπεῖν , εἰ μήτ’ εὐδοξήσειν μήτε χρηματιεῖσθαι μήτε ἰσχύσειν μήτε ἐρεῖν , πῶς ἐγχωρεῖ τοιαύτην αἰτίαν κατ’ αὐτῶν παραδέξασθαι , δῑ ἧς ταῦτ’ ἀπήντησεν ἄν ; 
ἔτι τοίνυν καὶ ὅλως ἀδύνατα ἐγκέκληκεν . 
ἴσως μὲν γὰρ οὐδὲ τοῖς ἱπποκενταύροις χαρίσασθαι ῥᾴδιον , εἴ τις ἐδημηγόρει παρ’ αὐτοῖς , οὐχ ὅτι κοινῇ λέγω πᾶσιν , ἀλλ’ οὐδὲ καθ’ ἕνα οἶμαι , εἴπερ ἦσαν διπλοῖ τὴν φύσιν · δήμου δὲ βουλήματα γνῶναι καὶ θεραπεῦσαι διὰ τέλους τίς μηχανή ; 
καὶ ποῦ δυνατόν ; 
οὐδεὶς γάρ ἐστιν εἷς δῆμος , οὐδὲ μιᾶς ἐπιθυμίας , οἶμαι δ’ οὐδ’ ἔσται · ἀλλ’ ὥσπερ ῥεύματα ἄλλος ἀλλαχόθεν φέρονται τοῖς πᾶσι μεμερισμένοι , ταῖς ἡλικίαις , τοῖς ἐπιτηδεύμασι , ταῖς φύσεσι , τῇ τύχῃ , ταῖς ἐπιθυμίαις , ἄλλος ἄλλα γιγνώσκων , εἴ γε γιγνώσκειν χρὴ καλεῖν τὸ μηδ’ ὁτιοῦν εἰδέναι περὶ τῆς ἀληθείας . 
καὶ νὴ Δί’ οἱ μὲν νυνὶ πάρεισιν , οἱ δ’ αὖθις ὥσπερ τὰ φύλλα δοκεῖ μὲν εἶναι ταὐτὰ καὶ τῶν αὐτῶν δένδρων , ἔστι δ’ οὐδέποτε ἃ πρὸ τοῦ . 
ποίαις οὖν ἐπιθυμίαις ὁ ῥήτωρ μέλλει δουλεύσειν , ἢ τὰ τίσι δοκοῦντα ἐρεῖν , ἢ τίνων στοχάσεσθαι , οἵ γ’ οὕτως ἀτόπως ἔχουσιν , ὥστ’ οὐδ’ αὐτοὶ γνῶναι δύνανται τί βούλονται ; 
ἀλλὰ τοσοῦτ’ ἀπέχουσι τοῦ ταὐτὰ φρονεῖν ἀλλήλοις ὥστ’ οὐδεὶς αὐτῶν ὡς ἔπος εἰπεῖν αὐτὸς αὑτῷ περὶ τῶν αὐτῶν ταὐτὰ φρονεῖ διὰ τέλους , ἀλλὰ πάντες ὥσπερ χειραγωγοῦ τοῦ ῥήτορος χρώμενοι ἀεὶ δέονται . 
εἰς τίνας οὖν εἰπέ μοι βλέψει ; 
πάλιν γὰρ ταυτὸν ἐρήσομαι . 
καὶ πῶς διακονήσεται ταῖς ἐπιθυμίαις ; 
ὅταν γὰρ δέῃ μὲν διακονεῖν πολλοῖς , οὗτοι δ’ ὦσι μὴ κατὰ ταὐτὰ γιγνώσκοντες , πᾶσι δὲ ἀμήχανον ἐκ τῶν αὐτῶν ταὐτὰ χαρίζεσθαι , πῶς ὁ ῥήτωρ θεραπεύσει τὰς ἐπιθυμίας αὐτῶν ; 
ἅμα γὰρ χαριεῖται τοῖς ἑτέροις καὶ τοὺς ἑτέρους ἀνιάσει . 
ὥστε οὐ μᾶλλον πρὸς ἡδονὴν ἢ πρὸς ἀηδίαν ἐρεῖ . 
πῶς οὖν καλεῖς διακόνους τούτους ; 
οὐ γὰρ ἐγχωρεῖ . 
ὅτι τοίνυν αὐτὸς Πλάτων ὡμολόγηκε μὴ τὰ δοκοῦντα τοῖς πολλοῖς λέγειν τοὺς ῥήτορας ἔξεστιν ἴσως εἰπεῖν τοῦτό γε ὡς κἂν παῖς προσέχων φωράσειεν , ἵνα μὴ ἐλέγξειε λέγω . 
δίδωσι γὰρ δή που τοσοῦτον , πειθοῦς εἶναι δημιουργὸν τὴν ῥητορικήν · εἰ δὲ πισιευτικῆς ἢ διδασκαλικῆς οὐ διαφέρομαι τὰ νῦν εἶναι , ἀλλ’ οὖν τό γε πείθειν αὐτῷ προστίθησιν . 
ὅτε τοίνυν τὸ πείθειν ἐστὶ τῆς ῥητορικῆς , οὐ λέγουσι τὰ δοκοῦντα τοῖς πολλοῖς οἱ ῥήτορες . 
εἰ γὰρ τὰ δοκοῦντα λέγουσιν , οὐ πείθουσιν · οὐδεὶς γὰρ ἐφ’ αὑτοῦ γιγνώσκων ἑτέρῳ περὶ τούτου πείθεται . 
ἀλλὰ τούτῳ κεχώρισται τό τ’ ἐφ’ αὑτοῦ βεβουλεῦσθαι καὶ τὸ πεισθῆναι . 
ἀλλ’ εἰ καὶ τοῦτ’ ἄρα εἰπεῖν δεῖ , αὑτοῖς , οὐ τοῖς ῥήτορσι πείθονται οἱ τὰ δοκοῦντα αὑτοῖς ποιοῦντες . 
πείθει δὲ οὐδεὶς ὅστις μὴ τὴν αὑτοῦ γνώμην εἰπὼν ἐνίκησεν . 
ὥστ’ αὐτὸ τοὐναντίον τῷ Πλάτωνος λόγῳ συμβαίνει , εἰ τὰ τοῖς πολλοῖς δοκοῦντα λέγουσιν οἱ ῥήτορες . 
ἃ γὰρ οἱ βουλόμενοι λέγουσι , ταῦτα πείθονται λέγειν . 
οὐκοῦν εἰ μὲν ἡ ῥητορικὴ πειθοῦς δημιουργὸς καὶ τὸ πείθειν τῶν ῥητόρων , οὐ κολακεύουσιν οἱ ῥήτορες · οὐ γὰρ διακονοῦσι τοῖς πολλοῖς , ἀλλὰ πείθουσιν · εἰ δ’ οἱ ῥήτορες τὰ δοκοῦντα λέγουσι τοῖς πολλοῖς , οὐ δημιουργὸς ἡ ῥητορικὴ πειθοῦς · 
πειθομένους γὰρ τοῖς πολλοῖς , ἀλλ’ οὐ πείθοντας παρέχεται . 
πρὸς ταῦτα ἑλοῦ ὁποτέρωθι τὸ ψεῦδος . 
Πλάτων γὰρ ἡμῖν ἐλέγχει Πλάτωνα , καὶ τὸ κάλλιστον , οὐ πόρρωθεν , ἀλλ’ ἐκ τῶν αὐτῶν καὶ τοῖς αὐτοῖς λόγοις ἀναμίξ . 
ὡς τοίνυν οὔτ’ ἄλογον ἡ ῥητορικὴ οὔθ’ οἷον , ὡς οὑτωσὶ φάναι , στοχάζεσθαι , οὐδ’ , εἰ μετέχει τέχνης , εὕρημα ποιεῖσθαι , οὐδὲ μεθ’ ὧν ἀρτίως διεξῄειν τεχνῶν εἶναι τῶν πολλῶν , ἀλλὰ καὶ πλεῖστον λόγου μετέχον , μᾶλλον δὲ ἅπαν ἐν λόγοις , καὶ μέγιστον καὶ πρῶτον τῶν ἐν ἀνθρώποις καὶ τελεώτατον καὶ πέρας , εἰ οἷόν τ’ εἰπεῖν , εὐχῆς ἄξιον δεῖξαι . 
γνοίη δ’ ἄν τις εἰ σκέψαιτο τὴν φύσιν αὐτῆς καὶ ὑπὲρ τίνων καὶ πηλίκων τὸ κατ’ ἀρχὰς εὑρέθη καὶ τί πράττει καὶ ποιεῖ διὰ τέλους . 
οἶμαι τοίνυν ἅπαντας ἂν οἷς δυνατὸν συμφῆσαι τὸ μὴ κατὰ ταὐτὰ φῦναι τοὺς ἀνθρώπους , ἀλλὰ δυοῖν μερίδοιν τὴν μὲν οἵαν βιάζεσθαι καὶ πλεονεκτεῖν εἶναι , ἣν τῶν κρειττόνων τις ἂν εἴποι , λέγω δ’ οὐκ ἀρετῇ βελτιόνων , ἀλλ’ ἰσχυροτέρων , τὴν δ’ οἵαν ἐλαττοῦσθαι καὶ παρὰ γνώμην συγχωρεῖν ἀπορίᾳ τοῦ κωλύειν , ἣν τῶν ἀσθενεστέρων οὖσαν γιγνώσκομεν . 
τοῦτ’ οὖν εἶναι τὸ ποιῆσαν εὑρεῖν τι τοιοῦτον ἀνθρώπους ὑπὲρ αὑτῶν , ἢ θεούς γε ὑπὲρ τῶν ἀνθρώπων , ὃ τὴν μὲν ἰσχὺν ἐπισχήσει , τοῦ δὲ ἴσου καὶ δικαίου πᾶσιν ὥσπερ ἐνέχυρον γενήσεται ταυτὸν τοῖς τε πολλοῖς συμφέρον καὶ τοῖς πρὸς τὸ βιάζεσθαι πεφυκόσιν αὐτοῖς . 
οὐδὲ γὰρ ἐκεῖνοι ἔμελλον ἐκφεύξεσθαι τῶν ἀδίκων καὶ κακῶν ἔργων τἀπίχειρα , ἀλλὰ τῶν ἀσθενεστάτων πρώτων ἀναιρεθέντων ἄλλων ὑπ’ ἄλλων κατὰ μικρὸν , οὕτως ἀεὶ τῶν λοιπῶν ὑπεξαιρουμένων ἔμενε τελευτῶντας αὐτοὺς ἐφ’ ἑαυτοὺς ἐλθεῖν , ὥσπερ φασὶ τοὺς σπαρτοὺς , εἰ ἄρα καὶ ὁ μῦθος τοῦτο αἰνίττεται . 
ἐμοὶ μὲν γὰρ , εἴ τι δεῖ καὶ παραβῆναι , θαυμαστῶς δοκεῖ τοῦτο βούλεσθαι δηλοῦν . 
πεποίηκέ γε τὴν ἀρχὴν αὐτοῖς τῆς γενέσεως ἐκ δράκοντος ὀδόντων , αὐτοὺς δ’ ἀναβῆναί φησι τοὺς ἄνδρας ἐνόπλους , Ἄρει δὲ ἀνθ’ Ἑρμοῦ μελῆσαι τοῦ θέρους . 
ὅπερ οὖν ἔφην , οὐδ’ αὐτοῖς τοῖς ὑπερέχουσι ταῖς δυνάμεσιν εἰς τέλος λυσιτελήσειν ἔμελλεν ἡ δοκοῦσα κατ’ ἀρχὰς εὐτυχία , ἀλλ’ ὑφ’ οὗ καὶ κρείττους ἦσαν , μᾶλλον δ’ ᾤοντο εἶναι , ὑπὸ τούτου κατελείπετο αὐτοῖς ἀπολωλέναι , ὥστ’ ἔρρειν κομιδῆ τὰ πάντων ἀνθρώπων . 
ἔδει δή τι κοινὸν εὑρεθῆναι φάρμακον τῷ γένει ταυτὸν ἅπασι συμφέρον , τοῖς ἰσχυροῖς , τοῖς ἥττοσι , τοῖς ἐπιεικέσιν · ὡς τοὺς μὲν ἢ κωλῦσαι πρὸ τῶν ἀδικημάτων , ἢ παρ’ αὐτὰ τιμωρήσασθαι , τοῖς δ’ ἄδειαν τοῦ βίου παρασκευάσαι , τοῖς δὲ χάριν τὴν πρέπουσαν , ὅσοι τὸ δίκαιον ἐτίμων ἑκόντες . 
εὑρέθη τοίνυν ἐκ τούτων ῥητορικὴ καὶ παρῆλθε φυλακτήριον δικαιοσύνης καὶ σύνδεσμος τοῦ βίου τοῖς ἀνθρώποις , ὅπως μὴ ταῖς χερσὶ , μηδὲ τοῖς ὅπλοις , μηδὲ τῷ προλαβεῖν , μηδὲ πλήθει καὶ μεγέθει , μηδ’ ἄλλῳ τῶν ἀνίσων μηδενὶ κρίνοιτο τὰ πράγματα , ἀλλ’ ὁ λόγος τὸ δίκαιον ἐφ’ ἡσυχίας διαιροῖ . 
ἀρχὴ μὲν οὖν αὕτη καὶ φύσις ῥητορικῆς καὶ βούλημα τοῦτο σῶσαι πάντας ἀνθρώπους καὶ τὴν βίαν διὰ τῆς πειθοῦς ἀπώσασθαι . 
εὑρεθεῖσα δὲ ὑπὲρ τοιούτων καὶ τηλικούτων μόνη βιωτὸν ἡμῖν πεποίηκε τὸν βίον , τούς τε ἰδίους οἴκους καὶ τὰ κοινὰ τῶν πόλεων εἰς ὁμόνοιαν τὸ καθ’ αὑτὴν ἄγουσα καὶ τὸ διδάξαι καὶ μαθεῖν ἅπασιν ἀεὶ καθιστᾶσα καλὸν , τὴν δὲ ἀλογίαν καὶ τοὺς θορύβους πανταχοῦ φεύγειν τε καὶ μισεῖν πρώτη διδάξασα . 
σκεψώμεθα δὴ καὶ τοὺς νόμους τί ποτ’ ἐστὶ τὸ ποιῆσαν , κἂν ἄλλην τις εὕρῃ νόμων ἀρχὴν , ἀλλ’ οὐχὶ τὴν αὐτὴν ἥνπερ καὶ ῥητορικῆς , λῆρον τοῦτο εἶναι λέγων , νικάτω . 
ἀλλὰ μὴν τοῦτό γε πάντες ἂν εἴποιεν , ὡς οὐδὲ πρὸς ἓν τῶν πάντων ἐδέησε νόμων ἡμῖν , ἢ τὸ μηδὲν ὑπ’ ἀλλήλων πάσχειν δυσχερὲς , μηδὲ τοὺς φαύλους καὶ θρασεῖς τῶν χρηστῶν κρατεῖν , ἀλλὰ τοὺς χρηστοὺς τῶν φαύλων περιεῖναι μετὰ τοῦ δικαίου . 
ταυτὶ δύ’ ἔστιν ὡς εἰπεῖν τῶν νόμων κεφάλαια , τιμωρία τῶν ἀδικούντων καὶ τιμὴ τῶν ἐπιεικῶν . 
εἰ γὰρ ἕκαστοι τῆς ἀξίας τυγχάνοιεν , οὐκ ἔστιν ὅπως ἂν ἄμεινον σωθείη τὸ δίκαιον οὐδ’ ὅπως ἂν ἀσφαλέστερον τὸ κοινὸν τῶν ἀνθρώπων σώζοιτο . 
οὐκοῦν ταῦτα ἐνόντα ἐν τῇ τῆς ῥητορικῆς φύσει φαίνεται . 
οἷς μὲν γὰρ ἤρκει σιγῇ πλεονεκτεῖν , οὐκ ἔμελλον δή που δεήσεσθαι λόγου , οὔθ’ ὥστε εἰπόντες αὐτοὶ νικῆσαι , ἑτέρωθι γὰρ ἦσαν ἰσχυροὶ , οὔθ’ ὥστε ἑτέρων ἀκούειν , αὐτὸ γὰρ τοῦτ’ ἦν αὐτοῖς τὸ βούλημα ἀκούειν μηδενός . 
οἷς δ’ οὐκ ἦν ἄλλως τῶν ἴσων τυχεῖν , τοῦ πείθοντος ἔδει λόγου · τοῦτο δ’ αὖ εὐθὺς ὑπὲρ τῆς δικαιοσύνης . 
ὁ μὲν γὰρ αὑτῷ καὶ ταῖς παρασκευαῖς ἐπιτρέπων τὸ δοκοῦν ἑαυτῷ ἀξιοῖ κρατεῖν , ὁποῖόν ποτ’ ἂν ᾖ , ὁ δ’ ἀφ’ ὧν καὶ τοὺς ἔξω δεῖ πεῖσαι ταῦθ’ ὁρῶν καὶ ταῦτ’ ἀξιῶν μελετᾶν , οὐ φεύγει τὴν τοῦ ποῖ’ ἄττ’ ἐστὶν ἃ βούλεται βάσανον . 
φαίνεται τοίνυν ἡ ῥητορικὴ τῇ νομοθετικῇ τῆς αὐτῆς φύσεως μετειληφυῖα , εἴπερ τό γε ἀκριβὲς ἐπ’ ἀμφοτέρων δεῖ θεωρεῖν , μᾶλλον δὲ μέρος οὖσα τῆς ῥητορικῆς ἡ νομοθετικὴ καὶ τοῖς πᾶσι δευτέρα πως , πρῶτον μὲν ὅτι καὶ περὶ αὐτῶν ἔδει τῶν νόμων λόγου τοῦ πείθοντος . 
εἰ γάρ ἐστιν εὔδηλον ὅτι οἱ νόμοι μὲν ὑπὲρ τοῦ πάντας τὸ προσῆκον ἔχειν ἔμελλον τεθήσεσθαι , τοῦτο δ’ οἱ τῇ χειρὶ κρείττους οὐκ ἔμελλον συμβουλήσεσθαι , πῶς οὐκ ἀναγκαίως ἔδει λόγου τοῦ πείσοντος ἤδη ; 
οὐ γὰρ βιάσασθαί γε ἐνῆν τοὺς πρὸς αὐτὸ τοῦτο πεφυκότας , οὐδ’ ἦν αὕτη νόμων ἀρχή · ὑπὲρ γὰρ αὐτοῦ τοῦ μὴ βιάζεσθαι τοὺς νόμους ἔδει θέσθαι . 
οὔκουν ἦν τιθέναι βιασάμενον , ἀλλὰ τοῦτ’ ἦν πρῶτον παρὰ τοὺς νόμους . 
ἔδει δὴ πεῖσαι μάλιστα μὲν καὶ τοὺς ἀντιπράττοντας αὐτοὺς , καὶ βελτίους γε εὐθὺς αὐτῷ τούτῳ ποιῆσαι · εἰ δὲ μὴ , τούς γε πολλοὺς καὶ ὑπὲρ ὧν ἐτίθει τις . 
οἱ μὲν γὰρ τῇ σφετέρᾳ φύσει χρώμενοι πρὸς τοὺς πολλοὺς ἀδικεῖν ἔμελλον τοὺς ἄλλους , οἱ δὲ τῇ τῆς ῥητορικῆς καὶ σφετέρᾳ πρὸς ἐκείνους εὖ ποιήσειν ἔμελλον κἀκείνους , εἴπερ σωφρονεῖν ἔμελλον . 
εἰ δ’ ἄρα ἐκεῖνοι μὴ ἐδέχοντο , λοιπὸν ἦν πεῖσαι τοὺς πολλοὺς καὶ ὑπὲρ ὧν ἐτίθει τις αὐτὸ τοῦτο , ὅτι ὑπὲρ αὑτῶν τίθησιν . 
ἔδει δὴ λόγων καὶ πειθοῦς . 
δῑ ἓν μὲν τοῦθ’ οὕτως ἀναγκαίως ἡ ῥητορικὴ νόμων πρότερον καὶ ἡγούμενον , δεύτερον δὲ τί χρὴ τοὺς νόμους αὐτοὺς , ὦ πρὸς θεῶν , εἶναι φῆσαι πλὴν λόγους , τοσοῦτον τῶν ἄλλων ἐξηλλαγμένους ὅσον εἰσὶ γεγραμμένοι ; 
εἰ μὲν ἐγώ τι μέμνημαι , καὶ Σωκράτει συνδοκεῖν Αἰσχίνης μαρτυρεῖ . 
χωρὶς δὲ τῆς μαρτυρίας καὶ τοῦ Σωκράτους εἰς αὐτό τις ἂν σκοπῶν ἴδοι . 
λέγουσι γάρ πως καὶ τί δεῖ ποιεῖν καὶ τίνων ἀπέχεσθαι καὶ ἐν εἰρήνῃ καὶ ἐν πολέμῳ καὶ καθ’ ἕνα καὶ κοινῇ , καὶ πολιτεύονται διηνεκῶς ἐν ταῖς πόλεσιν . 
οὐκοῦν ταῦθ’ ἃ ἐν ταῖς δημηγορίαις τῶν ῥητόρων ἐστὶ , ταῦθ’ οἱ νόμοι λέγουσι , πλὴν ὅσον οὐ διαλείπουσιν οἵ γε νόμοι λέγοντες , ἀλλὰ δῑ αἰῶνος ῥητορεύουσιν , ἅτ’ οἶμαι γεγραμμένοι . 
ὅτε τοίνυν ῥητορικῆς οἱ περὶ τούτων λόγοι , ῥητορικῆς μέρος οἱ νόμοι . 
καὶ γὰρ τὸ γεγράφθαι γιγνόμενον μέρος τοῖς λόγοις ἐστὶν , εἴ γε οἱ μὲν ἀπὸ στόματος αὐτῶν λέγονται , οἱ δὲ γράφονται . 
καὶ μὴν τά γε ψηφίσματα οἱ ῥήτορες δή που συγγράφουσιν . 
οὐκοῦν ὅτε τὰ ψηφίσματα τῆς αὐτῆς φύσεώς ἐστι τοῖς νόμοις καὶ τῶν αὐτῶν πολιτειῶν , ἀμφότερά γ’ ἐστὶ τῶν ῥητόρων , ὥσθ’ οἵ γε νόμοι μέρος τῆς ῥητορικῆς . 
φέρε δὴ σκεψώμεθα καὶ περὶ τῆς δικαστικῆς τοῦ χάριν αὐτῆς ἐδεήθημεν καὶ τί ποθ’ ἡμῖν βούλεται . 
ἢ τοῦτο καὶ ῥᾷστον ἁπάντων ἰδεῖν , ὅτι τοῖς νόμοις ἐπικουρεῖ · τοὺς γὰρ παραβαίνοντας ἃ προστάττουσιν ἐκεῖνοι , τούτους ἀναζητεῖ καὶ τιμωρεῖται · καὶ οὐδ’ αὐτὸ τοῦθ’ ἁπλῶς , ἀλλὰ κἀνταῦθα ἀκολουθεῖ τοῖς νόμοις . 
ὡς γὰρ ἐκεῖνοι κελεύουσιν , οὕτω κολάζει . 
εἶεν . 
τίνος οὖν δεῖ τῇ δικαστικῇ πρὸς ταῦτα ; 
πόθεν εὑρήσει τὸ δίκαιον ἢ παρὰ τῆς ῥητορικῆς ; 
ἡ μὲν γὰρ ἐλέγχει τὰ γιγνόμενα , ἡ δ’ ἐπὶ τοῖς ἐλέγχοις ψηφίζεται . 
φαίνεται τοίνυν κἀνταῦθα ἡ ῥητορικὴ βουλομένη μὲν ταὐτὰ τῇ δικαστικῇ , τοσοῦτον δὲ νικῶσα ὅσον ἀμφοτέρας συνέχει μόνη βεβαίως . 
βουλομένη γὰρ ἡ δικαστικὴ , καθάπερ ἐν μάχῃ τῇ νομοθετικῇ βοηθῆσαι , ταυτὸν ἔπαθεν αὐτῇ τῇ νομοθετικῇ . 
ἐκείνῃ τε γὰρ ῥητορικῆς πρότερον ἐδέησεν , ὥστε ταύτῃ ἔχειν πάροδον τοὺς νόμους , ἥ τε δικαστικὴ σχῆμα ἐπικούρου λαβοῦσα τοῖς νόμοις αὐτὴ πρότερον προσεδεήθη τῆς παρὰ τῆς ῥητορικῆς βοηθείας . 
ἔδει γὰρ αὐτὴν δυνηθῆναι βοηθῆσαι · 
τοῦτο δὲ οὐκ ἦν ἄνευ ῥητορικῆς . 
τοσούτῳ δὴ σεμνότερον καὶ τιμιώτερον ῥητορικὴ δικαστικῆς ὅσῳ μικροῦ δέω λέγειν δικαστὴς δημίου . 
ὁ μὲν γὰρ ἐλέγχει τἀδικήματα ὁ ῥήτωρ καὶ παραδίδωσι τῷ δικαστῇ , ὁ δ’ ἀκούσας καὶ μαθὼν παραδίδωσιν αὖ τοῖς ὑπηρέταις , καὶ μέσος ἔσθ’ ὁ δικαστὴς διακόνου καὶ ῥήτορος . 
αὖθις δὲ ἐπειδὰν τέλος ἡ δίκη λάβῃ , τῇ μὲν δικαστικῇ πλέον οὐδ’ ὁτιοῦν περίεστιν , ἀλλ’ ὥσπερ ἡ νομοθετικὴ θεῖσα τοὺς νόμους ἀπήλλακται , οὕτως ὁ δικαστὴς μετὰ τὴν κρίσιν . 
εἰσδεξαμένη δὲ ἡ ῥητορικὴ τοὺς ἤτοι δῑ ἄγνοιαν ἢ δῑ ἀγνωμοσύνην ἀγανακτοῦντας τοῖς δεδικασμένοις καὶ πρὸς θορύβους ἢ στάσεις τὰ πράγματα ἐξάγοντας κατέχει καὶ νουθετεῖ , πείθουσα στέργειν τοῖς νόμοις καὶ τῇ ψήφῳ τῶν δικαστῶν , οὐ τὸν Πινδάρου νόμον τιμῶσα , ὦ τἀναντία λέγων τῇ φύσει τῆς ῥητορικῆς , οὐδὲ ταῦτ’ ἐπᾴδουσα νόμος ὁ πάντων βασιλεὺς θνατῶν τε καὶ ἀθανάτων ἄγει δικαιῶν τὸ βιαιότατον ὑπερτάτᾳ χειρί . 
τεκμαίρομαι ἔργοισιν Ἡρακλέος , ἐπεὶ ἀπριάτας. οὐ γὰρ φὴ|ς ὅλου μεμνῆσθαι , ἐχρῆν δὲ ἴσως οὐδὲ τούτων , μὴ οὖν ἐπὶ ῥητορικήν γε . 
ἀλλ’ ἄχρι μὲν τούτου καὶ ἡ ῥητορικὴ λέγει , νόμος ὁ πάντων βασιλεὺς θνατῶν τε καὶ ἀθανάτων · τὰ δὲ ἑξῆς οὐκέτι ταὐτὰ— πόθεν ; 
οὐδέποτε ἡμέρα καὶ νὺξ ταὐτὰ συμφήσουσιν— ἀλλὰ πᾶν τοὐναντίον ἄγει τὰ δίκαια πρεσβεύων καὶ τοὺς ἐν ὕβρει θρασεῖς νουθετῶν . 
εἰ γὰρ ἀξιώσει τὸ βιαιότατον νόμον εἶναι τὸν δικαιοῦντα καὶ τὴν ὑπερτάτην χεῖρα κρατεῖν Ἡρακλέους , ᾧ μετὰ τῆς χειρὸς τῶν δικαίων ἐμέλησεν , αὐτὴ τοῖς ἑαυτῆς λόγοις ἀπολεῖται . 
τίς γὰρ τόπος λοιπὸν ἢ χρεία ῥητορικῆς ἢ λόγων , εἰ τὸ δίκαιον ἡ χεὶρ ὁριεῖ καὶ μηδὲν πλέον ἔσται τῷ δυναμένῳ διδάξαι περὶ τοῦ πράγματος ; 
ποῦ δὲ τὸ πείθειν , εἰ τὸ βιάζεσθαι κρατήσει ; 
καὶ ταῦτα αὐτῆς , ἧς ἔργον πείθειν , δούσης βιάζεσθαι ; 
δοκεῖ δέ μοι καὶ Πίνδαρος , εἴ τι δεῖ περὶ τοῦ ᾄσματος εἰπεῖν , οὐκ εἰσηγούμενος οὐδὲ συμβουλεύων σπουδῇ ταῦτα λέγειν τοῖς ἀνθρώποις , ἀλλ’ ὡσπερεὶ σχετλιάζων . 
τεκμαίρομαι ἔργοισιν Ἡρακλέος αὐτοῖς τούτοις , ὅτι καὶ ἑτέρωθι μεμνημένος περὶ αὐτῶν ἐν διθυράμβῳ τινὶ σὲ δ’ ἐγὼ παρ’ ἁμὶν φησὶν αἰνέω μὲν Γηρυόνη , τὸ δὲ μὴ Διὶ φίλτερον σιγῶμι πάμπαν . 
οὐ γὰρ εἰκὸς φησὶν ἁρπαζομένων τῶν ὄντων καθῆσθαι παρ’ ἑστίᾳ καὶ κακὸν εἶναι . 
καίτοι τό γε πρὸς νόμον καὶ ταῦτα ἀνθρώπων ἅμα καὶ θεῶν βασιλέα μάχεσθαι οὐκ ἦν ἐπαινεῖν πρὸς Πινδάρου , οὐδὲ συμβουλεύειν πρὸς κέντρα λακτίζειν . 
αὐτὸς γοῦν τὸ τοιοῦτον κέκληκεν ὀλισθηρὸν οἶμον καὶ κελεύει φυλάττεσθαι . 
ἀλλὰ τί , φησὶ , τούτων ἐμοὶ νῦν ; 
εἴτε γὰρ δοκοῦντα Πινδάρῳ ταῦτ’ ἦν εἴτε μὴ , ἀλλ’ οὐ τῇ γε ῥητορικῇ δείξει τὸ τοιοῦτον δοκοῦν . 
οὐ δεῖ γὰρ ἁρπάζειν ἕκαστον κατὰ δύναμιν καὶ τοῦτο νόμον καλεῖν , ἀλλ’ ἕκαστον τῶν δικαίων τυγχάνειν , καὶ τὸν ταῦτα διαιροῦντα νόμον τιμᾶν , καὶ καλεῖν γε μόνον τὸ τοιοῦτον νόμον καὶ τοὐναντίον παρανομίαν . 
τοῦτ’ ἔστι τὸ δόγμα τῆς ῥητορικῆς καὶ τούτῳ σύνεστι τῷ νόμῳ καὶ περὶ τούτου πείθει τηροῦσα ὅπως μηδεὶς ὑπερβήσεται , τοὺς ὑπερβαίνοντας σωφρονίζουσα . 
μέγιστον δὲ μαρτύριον · οὗ μὲν γὰρ νόμος καὶ δίκαι , ἐνταῦθα καὶ ῥητορικὴ καὶ λόγοι , οὗ δ’ ὑπερτέρα χεὶρ ἀφαιρεῖται τὸ δίκαιον , οὐδὲν ἴδοις ἂν ἐκεῖ ῥητορικῇ διοικούμενον . 
ἀλλ’ ἔστι μιᾶς ὡσπερεὶ μοίρας καὶ φύσεως οἱ νόμοι , ἡ δίκη , οἱ λόγοι . 
τριῶν δ’ οὐσῶν τούτων δυνάμεων , ὅπερ λέγων ἐξέβην , ἁπάσας τὰς χώρας ἡ ῥητορικὴ μόνη καταλαμβάνει . 
προτέρα γὰρ οὖσα τῆς νομοθετικῆς κατὰ τὴν ἐκείνης χρείαν , προτέρα δ’ αὖ καὶ τῆς δικαστικῆς , ὅτε κἀκείνης ἔδει , λαβοῦσα μέσην πρότερον τὴν νομοθετικὴν , εἶτ’ αὖ τὴν δικαστικὴν ὡσαύτως διχόθεν περιέχουσα , πρώτη καὶ μέση καὶ τελευταία γίγνεται , ὁμοῦ μὲν ἀμφοῖν αὑτὴν μέσην , ὁμοῦ δ’ ἄμφω μέσας αὑτῆς καθιστᾶσα , ὡς μάλιστ’ ἔμελλον ἅπασαι συμμένειν , ἀντὶ συνδέσμου τῇ ῥητορικῇ χρώμεναι . 
πότερον οὖν πολιτικῆς μορίου εἴδωλον ἡ ῥητορικὴ , ἢ τὰ τῆς πολιτικῆς ὡς σὺ φὴ|ς μόρια ὑπὸ τῆς ῥητορικῆς συνέχεται ; 
ἐμοὶ μὲν γὰρ ὡς ἀληθῶς οὐ ῥητορικὴν ἐν τούτοις κακίζειν φαίνεται οὐδὲ πολιτικῆς μορίου εἴδωλον δεικνύναι , ἀλλ’ οὕτως ὥσπερ εἴδωλον ῥητορικῆς ἀπειληφὼς ἐπὶ τούτῳ σπουδάζειν , αὐτῆς δ’ οὐδ’ ἅπτεσθαι , ὥσπερ οἱ Στησιχόρου Τρῶες οἱ τὸ τῆς Ἑλένης εἴδωλον ἔχοντες ὡς αὐτήν . 
διαφέροι δ’ ἂν τοσοῦτον , ὅτι οὐδὲ ὅμοιον τῇ ῥητορικῇ τὸ εἴδωλον . 
ἀλλὰ μὴν τῆς γε ἀρετῆς τέτταρα δή πού φασιν εἶναι μόρια , φρόνησιν , σωφροσύνην , δικαιοσύνην , ἀνδρείαν . 
ῥητορικὴ τοίνυν εὑρέθη μὲν ἐν φρονήσει καὶ ὑπὲρ δικαιοσύνης , σωφροσύνη δὲ τῶν ἐχόντων καὶ ἀνδρεία τὰς πόλεις σώζει · 
σωφροσύνη μὲν , ἐπεὶ τὸν ἐν κόσμῳ βίον πρὸ τῆς ἀταξίας αἱροῦνται , ἀνδρεία δ’ ὅτι τοῖς ἐναντίοις οὐχ ὑπείκουσιν . 
ἂν γὰρ εἴξωσιν , οὐ φυλάξουσι τὴν ῥητορικὴν , ὥστε ἕως ἂν φυλάττωσιν , οὐκ εἴκουσιν . 
οὐκοῦν οὐ τεττάρων ὄντων μορίων τῆς κολακείας τοῦτό ἐστι ῥητορικὴ πρὸς δικαιοσύνην ὅπερ ὀψοποιικὴ πρὸς ἰατρικὴν , ἀλλὰ τεττάρων ὄντων μορίων τῆς ἀρετῆς ἅπαντα δῑ αὐτῆς πεποίηται , καὶ ὅπερ ἐν σώματι γυμναστικὴ καὶ ἰατρικὴ , συναμφότερον λέγω , τοῦτ’ ἐν τῇ ψυχῇ καὶ τοῖς τῶν πόλεων πράγμασι ῥητορικὴ φαίνεται . 
τὰ μὲν γὰρ ἄδηλα εἰ καὶ γενήσεται προορᾷ , ἐπειδὰν δημηγορῇ · τὰ δὲ ὅπως μὴ γενήσεται προορᾷ , ἐπειδὰν νομοθετῇ · τὰ δὲ διατηρεῖ καθ’ ὅσον δύναται · τὰ δὲ πραχθέντα ἐπανορθοῖ , ἐπειδὰν τοὺς ἀδικοῦντας τοῖς δικασταῖς παραδιδῷ . 
τί οὖν εἰ Ἀρχέλαος τὸν αὑτοῦ δεσπότην καὶ θεῖον ἀποκτείνας κατέσχε τὴν ἀρχὴν , ἢ τὸν ἑπταετῆ ἐκείνου παῖδα εἰς τὸ φρέαρ ἐμβαλὼν ἔφη πρὸς Κλεοπάτραν διώκοντα τὸν χῆνα ἐμπεσεῖν , ἢ μανίᾳ τινὶ παρελήρησεν ἐπὶ τῆς μύλης , τί ταῦτ’ ἐστὶ πρὸς ῥητορικὴν , ὦ πάντα λόγον καὶ μονονοὺ τοὺς λίθους κεκινηκὼς ὡς ἀληθῶς αὐτούς ; 
τί βούλεταί σοι τὰ μηδὲν προσήκοντα ἐπεισόδια ; 
οὐ γὰρ ἔγωγε ταῦτ’ ἔπειθον , φήσειεν ἂν ἡ ῥητορική . 
οὐδ’ εἴ τις ἐπείθετο ἐμοὶ σφάττων καὶ ἀποπνίγων , οὔτε ταῦτα οὔτ’ ἄλλ’ οὐδ’ ὁτιοῦν ἂν διεπράττετο , ἀλλὰ πείσας καὶ φανερῶς ἀποδείξας ὅτι τῶν αὑτῷ προσηκόντων ἀντιποιεῖται . 
ἐπὶ γοῦν τῶν βραχυτέρων , φησὶ , τούτῳ χρῶμαι καὶ τοὺς κλήρους οὐ τοῖς ἁρπάσασιν , ἀλλὰ τοῖς ἀποδείξασι δίδωμι . 
καὶ τὸν Ἀρχέλαον αὐτὸν , φησὶν , οὐχ ὅπως τούτων ἄν ποτε ἠξίωσα , ἀλλ’ εὐθὺς ἂν εἰσήγαγον οὗ δίκην ἂν ἔδωκε καλὴν καὶ πρὶν τὸν παῖδα ἴσως ἀποπνῖξαι , ἔτι τῶν πρώτων φόνων ὄντων ἐν χερσὶν , εἴ τινα εἶχεν ἡ ῥητορικὴ χώραν ἐν Μακεδονίᾳ · νῦν δ’ ἀπούσης ἐμοῦ ὁ μὲν ἠδίκει , οἱ δ’ ἠτύχησαν οἵ τε διαφθαρέντες καὶ οἱ τοιοῦτον ἄρχοντα δεξάμενοι . 
ὥστ’ εἰ μηδαμόθεν ἄλλοθεν , ἔκ γε τῶν Ἀρχελάου κακῶν γνῶθι ὡς καλὸν ῥητορικὴ καὶ ἀναγκαῖον καὶ πόλει καὶ ἔθνει παρεῖναι μέλλοντι σωθήσεσθαι καὶ μὴ τοῖς ἐναγέσι κακῶς δουλεύειν . 
ταυτὶ μᾶλλον ἂν , οἶμαι , πείθοι λέγουσα ῥητορικὴ , οἰκεῖά τε καὶ δίκαια καὶ προσόντα ἑαυτῇ λέγουσα . 
οὐ μὴν ἀλλ’ εἰ Πλάτων οἴεται τούτοις ἐλέγχειν αὐτὴν , ὥρα καὶ τὰ Γύγου τοῦ Λυδοῦ προσεγκαλεῖν αὐτῇ οἶμαι—ταῦτα μέν ἐστι καὶ ἀτοπώτερα—ὅτι τὸν δεσπότην ἀποκτείνας ἔσχε τὴν ἀρχήν · ἡ δὲ συνῄδει καὶ συνέπραττεν ἡ τοῦ μὲν γυνὴ , τοῦ δὲ δέσποινα . 
τί οὖν οὐ κἀκεῖνα λέγομεν , ὅτι 
Κῦρος τὸν Ἀράξην διαβὰς Μασσαγέταις συνέβαλε , Δαρεῖος δὲ τὸν Βόσπορον ζεύξας ἐπὶ Σκύθας διέβη , Ξέρξης δὲ τὸν Ἑλλήσποντον ζεύξας ἐπὶ τὴν Ἑλλάδα , Νίνος δὲ ὑπὸ 
Μήδων ἑάλω , ὁ δὲ Σαρδανάπαλλος ἐκαύθη ζῶν ἀναβὰς ἐπὶ τὴν πυρὰν αὐτός . 
καὶ τί ταῦτ’ ἐστὶ πρὸς ἔπος ; 
ἢ πότ’ ἂν σταίη τις κατηγορῶν ῥητορικῆς , εἰ πάνθ’ ὅσα πώποτε ἢ ἰδιώταις ἢ πόλεσι συνέβη κατὰ συμφορὰς , ταῦτα ῥητορικῇ λογίζοιτο ; 
καίτοι γε περὶ Ἀρχελάου καὶ τοῦτ’ ἔχοι τις ἂν εἰπεῖν , ὅτι Σωκράτην οὗτος ἦν ὁ καλῶν ὡς αὑτὸν , οὐ τῶν ῥητόρων οὐδένα · ἀλλ’ ἐῶ τοῦτο . 
ἀλλ’ οἶμαι γέλως ἐστίν . 
ἕως γὰρ ἄν τις μὴ δείξῃ τούτων αἰτίαν τὴν ῥητορικὴν οὖσαν , μηδὲ τῇ ταύτης φύσει ταῦτα συμβαίνοντα , οὐ ῥητορικὴν δίδωσιν ἁμαρτῆσαι , τοῦτο δέ ἐστιν ἐλέγξαι τὸ ζητούμενον . 
πρὸς δὲ κἀκεῖνο εὔηθες , εἰ αὑτῷ μὲν νομίζοι πᾶσαν ἄδειαν καὶ ἃ μὴ ταύτης ἔστιν ἔργα ῥητορικῇ προσάπτειν ἐξεῖναι , τὸν δ’ ἀντικείμενον λόγον οὐχ ὁρᾷ , οὐδ’ οἰήσεται καὶ τὸν ὑπὲρ ταύτης λέγοντα καὶ σεμνύνοντα πάνθ’ ὅσα πώποτ’ ἐπράχθη χρηστὰ κατ’ ἀνθρώπους ἐπὶ ῥητορικὴν ἄγειν δυνήσεσθαι . 
ἡμεῖς τοίνυν ἀποδείκνυμεν οὗ χάριν εὑρέθη ῥητορικὴ , ἵν’ εἰ μὲν εἴη τοῦτο καλὸν , καὶ τὴν ῥητορικὴν χρηστὸν ἡγώμεθα , εἰ δ’ αἰσχρὸν καὶ φευκτὸν , τοῖς αὐτοῖς ὀνόμασι καὶ λογισμοῖς καὶ περὶ τῆς ῥητορικῆς χρώμεθα . 
φαίνεται τοίνυν ἐξ ἀρχῆς ὑπὲρ τοῦ δικαίου συστᾶσα καὶ νομισθεῖσα , ὥσπερ ἀφ’ ὧν , ὅπερ εἶπον , τοῦτο ἴσχυσεν ὄνομα οἱ νόμοι . 
ἔδει γὰρ τοῖς ταῖς χερσὶν ἐλαττουμένοις λόγου καὶ νόμου βοηθοῦ . 
οὐκοῦν ὅσ’ ἄν τις ἐκλέξας ἀδικήματα εἰς τὸ μέσον φέρῃ , πρὸς τῷ μηδὲν προὔργου πράττειν εἰς τοὺς κατ’ αὐτῆς ἐλέγχους καὶ τοὺς ὑπὲρ αὐτῆς λόγους κομιεῖ . 
ταῦτα γὰρ καὶ τὰ τοιαῦτα ὥστε μισεῖν καὶ κωλύειν εὑρέθη . 
νὴ Δί’ ἀλλὰ συκοφαντοῦσί τινες τῆς ῥητορικῆς προϊστάμενοι . 
καὶ κατ’ αὐτό γε τοῦτο σεμνότερον ἡ ῥητορική . 
πῶς ; 
ὅτι καὶ τῶν ἰατρικῆς , οἶμαι , τινὲς προϊσταμένων ἀπέκτειναν φαρμάκῳ τινὰς ἤδη καί τιν’ ἴσως ἄλλον τρόπον , ἀλλ’ οὐ διὰ τοῦτο πονηρὸν ἡ ἰατρικὴ , ἣ τοσοῦτον ἀπέχει τοῦ κτείνειν ἀνθρώπους ὥστ’ ἐστὶ θανάτου φάρμακον ὡς εἰπεῖν τό γε ἐφ’ ἑαυτῇ . 
οὐκοῦν ὅστις μάλιστα μισεῖ καὶ δυσχεραίνει τοὺς ἀποκτιννύντας , οὗτος μάλιστα τοὺς σώζοντας ἀσπάζεται καὶ τιμᾷ . 
οὐκοῦν καὶ ἐπὶ τῆς ῥητορικῆς εἰ μὲν πέφυκεν ὥστε ὑβριστὰς καὶ κόλακας ποιεῖν , ἐξ ἀνάγκης αἰσχρὸν καὶ ἀγεννὲς καὶ ἀνελεύθερον καὶ οὐ πρέπον ἀνδρὶ καλῷ κἀγαθῷ · εἰ δὲ ὑπὲρ τοῦ λόγῳ σώζειν τοὺς ἀνθρώπους καὶ τὸ δίκαιον , ὑπὲρ τούτου κατεδείχθη , ὅπερ κατὰ σῶμα ἰατρικὴ , τοῦτ’ ἐν ψυχῇ ῥητορικὴ προϊόντος ἑξῆς τοῦ λόγου πέφηνεν ἡμῖν οὖσα , ἐῶ γὰρ τὰ νῦν γυμναστικήν . 
ὥσθ’ ὅστις μάλιστα τοὺς συκοφαντοῦντας ἢ κολακεύοντας δυσχεραίνει , τούτῳ μάλιστα προσήκει τὴν ὑπὲρ τοῦ βελτίστου νομισθεῖσαν καὶ τούτων οὖσαν φάρμακον τιμᾶν . 
ὥσπερ γὰρ ὅστις ἀποκτιννύει ἰατρικὴν ὑπισχνούμενος οὐχ ἅμα ἰατρός τέ ἐστι καὶ ἀποκτίννυσιν , ἀλλ’ ἕως μὲν ἰατρὸς , οὐδαμῶς συμπράξει ταῦτα , ἀλλὰ κἂν ἄλλου πατάξαντος αὐτὸς ἰῷτο , ἅμα δὲ ἀποκτίννυσί τε καὶ τὴν τέχνην συνδιέφθαρκεν , οὕτω κἀνταῦθα οὐχ ἅμα ῥήτορές τέ εἰσι καὶ συκοφαντοῦσι καὶ κολακεύουσιν , ἀλλ’ ἕως μὲν ῥήτορες , οὐδέτερα τούτων , οὐδέ γ’ ἄλλο τι αἰσχρὸν οὐδέν ἐστι παρ’ αὐτοῖς οὐδὲ παρὰ πολὺ , ἀλλὰ τοὺς μὲν ἀδικοῦντας ἐξελέγχουσι , τοὺς δ’ ἀγνοοῦντας διδάσκουσι περὶ τῶν πραγμάτων , ἅμα δ’ ἔξω τούτων τε καὶ τῆς ῥητορικῆς ἔσονται . 
οὔκουν ὄνειδος ποιήσουσι τῇ ῥητορικῇ , ὁπόταν πλημμελῶσιν . 
ἁμαρτήσονται γὰρ τοσοῦτον αὐτῆς ὅσονπερ τοῦ δικαίου , ἐπεὶ καὶ ἡ κυβερνητικὴ τοῦ σώζεσθαι δή που τοὺς ἐμπλέοντάς ἐστι τέχνη , καὶ μὴν ἔχοι γ’ ἄν τις τῶν ἐπὶ πρύμναν καθημένων ἀναγαγὼν εἰς τὸ πέλαγος καὶ καταδῦσαι καὶ ἄλλο τι χρήσασθαι τοιοῦτον . 
ἀλλ’ οὔτε τὴν κυβερνητικὴν δεῖ ψέγειν διὰ ταῦτα οὔτε λέγουσιν ἄνθρωποι ὅτι τῇ τῶν ἐμπλεόντων σωτηρίᾳ πάντων ἐναντιώτατόν ἐστι κυβερνήτης συνεμβὰς , οὔτε τοὺς καταποντιστὰς εἰς ἓν , οἶμαι , τοῖς κυβερνήταις οὐδεὶς τίθησιν . 
ἀνάγκη μὲν γὰρ , οἶμαι , καὶ τὰ βλάψοντα τὴν ναῦν καὶ τὰ διατηρήσοντα εἰδέναι τόν γε κυβερνήτην , ὥσπερ οἶμαι καὶ τὸν ἰατρὸν ἀνάγκη καὶ τὰ σφαλερὰ τῷ σώματι γιγνώσκειν καὶ τὰ σωτήρια · χρῆσθαι δ’ ἑκατέρωθι τοῖς χρηστοῖς ἡ τέχνη βούλεται , εἰκότως καὶ κατ’ ἐπωνυμίαν . 
καὶ τοσοῦτόν γ’ ἀπέχει τοῦ περὶ ταῦτα κακουργῶν τις φυλάττειν τοὔνομα τῆς τέχνης , ὥστε κἂν ἄκων ἐξαμάρτῃ , φησὶν ὁ Πλάτων , οὐκ ἀκριβεῖ τῷ λόγῳ χρώμεθα , ἐπειδὰν φῶμεν ὅτι ὁ ἰατρὸς ἐξήμαρτεν ἢ ὁ κυβερνήτης . 
ἕως γὰρ ἂν ἡ τέχνη κρατῇ , ἁμάρτημα οὐκ ἔστιν , οὐ γάρ ἐστιν ἁμαρτεῖν κατ’ αὐτήν · 
τὸ γὰρ ἁμαρτεῖν οὐκ ἔστι τέχνη . 
κομιδῆ ἄρα ἐάν τις ἐξεπίτηδες τἀναντία οἷς ἡ τέχνη βούλεται ποιῇ , τοῦτον ᾧ μετέχει τῆς τέχνης ἀδικεῖν φήσομεν , ἢ τῇ τέχνῃ ποιεῖν ὄνειδος , ἀλλ’ οὐ τὴν τέχνην τούτῳ διπλοῦν ποιεῖν τοὔνειδος . 
καὶ τί δεῖ παραδειγμάτων ἑτέρων ἀλλ’ οὗ μικρῷ πρόσθεν ἡμεῖς τε ἐμεμνήμεθα καὶ Πλάτωνα σύμψηφον ἐδείκνυμεν ; 
οἱ νόμοι σωτηρίας δή που τῶν πόλεων ἕνεκα καὶ τοῦ τὰ δίκαια βεβαιοῦν ἅπασι τίθενται , καὶ ἡ νομοθετικὴ καὶ κατ’ αὐτὸν ἐκεῖνον καὶ καθ’ ἡμᾶς καὶ κατὰ πάντας ἀνθρώπους χρηστὸν καὶ καλὸν καὶ σὺν δικαιοσύνῃ καταριθμεῖσθαι τοῦτ’ αὐτὸ δή που τὸ δικαίως οὐκ ἐκπεφευγὸς , Πλάτων δὲ αὐτὸ καὶ πρότερον τίθησιν . 
ἐὰν οὖν τις ἡμᾶς ἔρηται λέγων ὡδὶ , πόσοι δὲ ἤδη νόμους ἤνεγκαν οὐδὲν ὑγιὲς καὶ πάντ’ ἔχοντας τὰ δεινότατα ; 
πόσοι δ’ ἐν γραφαῖς ἑάλωσαν παρανόμων ; 
ἢ πόσοι τῶν κυρίων ὄντες νόμων ἐλύθησαν ὡς οὐκ ἄμεινον αὐτοῖς χρῆσθαι ; 
τί οὖν ; 
πότερον τὴν νομοθετικὴν οὐ πάντη καλὸν φήσετε διὰ τοὺς τοιούτους νόμους , ἢ πάντας τοὺς πώποτε γραφέντας ἢ μέλλοντας γραφήσεσθαι νόμους εἶναι καλοὺς καὶ δικαίους , ἐπειδὴ δεῖ πάντως καλὸν εἶναι τὴν νομοθετικήν ; 
ἆρ’ ἄφυκτα ἐρωτᾶν αὐτὸν φήσομεν καὶ συγκαλυψόμεθα ; 
ἢ τίνος ἐστὶν εὐπορῆσαι μετρίας ἀποκρίσεως καὶ ἣ τὴν νομοθετικὴν καὶ τοὺς τῷ ὄντι νόμους καλόν τε καὶ δίκαιον εἶναι φήσει ; 
τούτου γὰρ χάριν ἐλθεῖν εἰς ἀνθρώπους τὸ πρῶτον , τὰ δὲ τοιαῦτα οὐ νόμους εἶναι μᾶλλον ἢ τὸ τοῦ 
Δημοσθένους ἀνομίαν , καὶ ἃ κωλύουσιν οἱ νόμοι καὶ ὑπὲρ ὧν εὑρέθησαν ὅπως μὴ γίγνοιτο . 
προσθείην δ’ ἂν ἔγωγε ὅτι ὦ ὡδὶ σὺ ἐρωτῶν οὐ φοβεῖ με τοῦτο , ὅτι ἑάλωσαν παρανόμων νόμους ἤδη τινὲς γράψαντες . 
ἀλλὰ καὶ τοῦτο ἐμοὶ μαρτυρεῖ . 
τοὺς γὰρ παρανόμων ἁλόντας οὐκέτ’ εἶναι νόμους τό γε ἀκριβές · οὐ γὰρ ἂν εἶεν νόμοι τε ἅμα καὶ παρὰ τοὺς νόμους . 
ὥστε παρανόμοις ἀκούειν οὐ νομίμοις προσήκει γράμμασιν αὐτοῖς . 
ταῦτά μοι καὶ ὑπὲρ ῥητορικῆς ἔστω πρὸς Πλάτωνα . 
ἣν δ’ ἂν τότε κοινὴν ἐποιησάμεθ’ ἀπόκρισιν , αὕτη νῦν ἐμοὶ πρὸς τὸ παρὸν γιγνέσθω . 
οὐκ ἂν ὁμοῦ κόλακές τε καὶ ῥήτορες εἶεν , οὐδὲ ὁμοῦ συκοφάνται καὶ ῥήτορες , εἴπερ ὄντως ἡ ῥητορικὴ τοῦ δικαίου χάριν εἰσῆλθε καὶ σωτηρίας τοῖς ἀνθρώποις , ὥσπερ οἱ νόμοι . 
ἀλλ’ ἕως ἂν ἰατρικὴ σώζῃ τοὺς κάμνοντας καὶ κυβερνητικὴ σώζῃ τοὺς πλέοντας καὶ νόμοι τοὺς χρωμένους , οἱ ῥητορικῆς λόγοι σώζουσιν οὓς χρὴ καὶ τὸ δίκαιον φυλάττουσιν · ἐπεὶ καὶ τὴν ὑφ’ ἡμῶν ταύτην κληθεῖσαν φιλοσοφίαν , εἴ τις βούλοιτο κακίζειν , πόλλ’ ἂν ἔχοι παράγειν ἐν τοῖς λόγοις · οἷον εἰ Διαγόρου κατηγοροίη καὶ 
Ἀναξαγόρου καί τινας ἄλλους ἐκλέξας ὕστερον ἢ καὶ τὸ πρότερον γενομένοις ἀτόπους ἀνθρώπους · ὧν οἱ μὲν διέφθειραν δή που τινὰς , οἱ δ’ ἐβλασφήμησαν περὶ θεοὺς , οἱ δὲ λόγους ἄλλους τινὰς εἶπον , οὓς οὐκ ἄμεινον ἦν ὅλως , οἱ δὲ αὐθαδείας πλέον ἢ φρονήσεως εἰσηνέγκαντο . 
ἀλλὰ μὴ οὕτω βέλτιον ᾖ λέγειν , ὅτι οὐκ , εἴ τινες φιλοσοφίας προβλήματι χρώμενοι φαῦλοι καὶ μηδὲν βελτίους τῶν πολλῶν γεγόνασιν , ἢ νὴ Δία καὶ δεινότεροι κακουργεῖν , οὐ διὰ ταῦτα ἀτιμαστέον φιλοσοφίαν , ἕως ἂν φιλοσοφία μὴ τὸ τὰ τοιαῦτα ποιεῖν ᾖ , ἀλλ’ αὐτοῖς τούτοις τεκμηρίοις χρηστέον κατ’ ἐκείνων , ὅτι διημαρτήκασι φιλοσοφίας . 
οὐδὲ εἴ τινες , οἶμαι , κολακεύουσιν ἢ συκοφαντοῦσι , χείρω τοῦτο ποιεῖ ῥητορικὴν , ἀλλ’ ἡμαρτηκότας αὐτοὺς ῥητορικῆς ταύτῃ γε ταῦτα δεῖ δοκεῖν , ὥσπερ ἐκείνους φιλοσοφίας , ἐπὶ τῷ τοῦ καλλίστου προσχήματι τὴν τοῦ κακουργεῖν ἄδειαν ἑαυτοῖς ἐκπορίζοντας . 
ἄτοπον δ’ ἂν εἴη , εἰ τὰ μὲν τῶν σκυτοτόμων καὶ τῶν τεκτόνων ἔργα μὴ ἐξ ὧν ἂν διαμάρτωσι κρινοῦμεν , ἀλλ’ ἐξ ὧν ἂν ὡς δυνατὸν μάλιστα τύχωσι , ῥητορικὴν δ’ οὐ μόνον οὐκ ἐκ τῶν κάλλιστα αὐτὴν ἀποτελεσάντων κρινοῦμεν , ἀλλὰ καὶ ἐκ τῶν αὐτὰ τἀναντία πραττόντων οἷς ἡ ῥητορικὴ βούλεται . 
ναί . 
ἀλλ’ ἀδικεῖσθαι βέλτιον ἢ ἀδικεῖν . 
ἔστω ταῦτα . 
ἆρ’ οὖν ὥσπερ βέλτιον , οὕτω καὶ καθάπαξ αἱρετόν ; 
οὔ . 
φησὶ γοῦν οὐδέτερον βούλεσθαι , δῆλον ὅτι καὶ τὸ ἀδικεῖσθαι κακὸν ἡγούμενος , ὀρθῶς , οἶμαι , καὶ γιγνώσκων καὶ λέγων . 
οὐκοῦν εἰ 
Πλάτων αὐτὸς ἡμῖν ἀποκρίναιτο , πλείστου γένοιτ’ ἂν ἄξιον τῷ λόγῳ . 
ὑπάρχει δὲ καὶ τοῦτο . 
πῶς ; 
ὡς αὐτῷ Σωκράτης ἀποκρινόμενος πεποίηται . 
ἔστι γὰρ καὶ αὐτὸ οὑτωσὶ διακείμενον . 
ἐρωτᾷ Πῶλος Σωκράτη , σὺ δ’ ἄρα ἀδικεῖσθαι βούλοιο ἂν μᾶλλον ἢ ἀδικεῖν ; 
καὶ ὃς ἀμείβεται , 
Βουλοίμην μὲν ἂν ἔγωγε οὐδέτερον , εἰ δὲ ἀναγκαῖον εἴη ἀδικεῖσθαι ἢ ἀδικεῖν , ἑλοίμην μᾶλλον ἀδικεῖσθαι . 
οὐκοῦν ὁπότε μηδέτερόν φησι βούλεσθαι , δῆλον ὅτι καὶ τὸ ἀδικεῖσθαι κακὸν ἡγούμενος οὔ φησι βούλεσθαι , ἀλλὰ τοῦ μὲν ἀδικεῖν ἄμεινον τὸ ἀδικεῖσθαι , οὐ μὴν ἐκείνου γε τοῦ μήτε ἀδικεῖν μήτε ἀδικεῖσθαι , ὀρθῶς , οἶμαι , καὶ γιγνώσκων καὶ λέγων . 
εἰ μὲν τοίνυν ἡ ῥητορικὴ ἀδικεῖσθαι μὲν ἐκώλυεν , ἀδικεῖν δὲ προσηνάγκαζεν , οὐδ’ οὕτω μὲν ἴσως ἂν καθάπαξ πονηρὸν ἦν , πονηρόν γε ὂν κωλύουσα τὸ ἀδικεῖσθαι , χεῖρον δὲ ἂν ἴσως βελτίονος , εἴπερ ἀδικεῖσθαι κρεῖττον ἢ ἀδικεῖν . 
εἰ δ’ οὔτ’ ἐκεῖνο ἐπαναγκάζει καὶ τοῦτο κωλύει , κατ’ ἐκεῖνο μὲν οὔτε ἀγαθὸν οὔτε κακόν πω , δῶμεν γὰρ ὡς ἐν τῷ παρόντι , κατὰ τοῦτο δὲ κυρίως ἀγαθὸν καὶ τοσούτῳ βέλτιον ἢ χεῖρον , ὅσῳ τοῦ βελτίονος μετείληφεν , ἀλλ’ οὐ τοῦ χείρονος , εἴπερ βέλτιον τὸ μήτε ἀδικεῖν μήτε ἀδικεῖσθαι , ἢ δυοῖν ἐκείνοιν τὸ ἕτερον . 
καὶ μὴν ὁ μὲν μὴ ἀδικεῖν ἐγνωκὼς οὐχ ἅμα αὐτός τε τοῦ κακουργεῖν ἀπέχεται καὶ τὸ ἀδικεῖσθαι πέφευγεν . 
αὐτὸ γὰρ τοῦτο ἦν ἀδικεῖν τὸ κακῶς ὃν οὐ προσῆκε ποιεῖν . 
ὥσθ’ ἕως ἂν ἐν ἀνθρώποις ᾖ τὸ κακουργεῖν , ἀδικήσεται . 
ὁ δὲ τὴν τοῦ μὴ ἀδικεῖσθαι φυλακὴν ἔχων ἅμα καὶ τὸ ἀδικεῖν που κωλύει . 
ὥσπερ γὰρ ἅμα τε ἠδίκηται καὶ ἠδίκηκεν ἕτερος , οὕτως ὁ τὴν τοῦ μὴ ἀδικεῖσθαι δύναμιν ἔχων τὴν αὐτὴν τοῦ μὴ ἐᾶν ἀδικεῖν ἔχει . 
ὥστε εἰ τὸ μὲν μὴ ἀδικεῖσθαι τῆς ῥητορικῆς τίθησι , τὸ δὲ μὴ ἀδικεῖν τῆς φιλοσοφίας , τοσούτῳ χείρων φιλοσοφία ῥητορικῆς , ὅσῳ τοῦ ἀδικεῖσθαι τὸ ἀδικεῖν . 
ὁπότε δ’ αὖ πρὸ τούτου τίθησι τὸ μήτε ἀδικεῖν μήτε ἀδικεῖσθαι , τούτῳ βελτίων αὖ γίγνεται ῥητορικὴ φιλοσοφίας , ἐπειδή γε ὁμοῦ τῷ ἀδικεῖσθαι καὶ τὸ ἀδικεῖν ἀναιρεῖ . 
ἐπεὶ καὶ οἱ νόμοι κωλύοντες ἀδικεῖσθαι , ἅμα καὶ ἀδικεῖν δή που κωλύουσιν . 
οὐ γὰρ ἔστιν οὐκ ὄντων τῶν ἀδικουμένων τοὺς ἀδικοῦντας εἶναι , μηδενὸς ὄντος ἐφ’ ὃν τοῦτ’ ἔρχεται . 
ὥσθ’ ἡ ῥητορικὴ τὸ ἀδικεῖσθαι κωλύουσα συγκωλύει καὶ τὸ ἀδικεῖν αὐτῷ τούτῳ ᾧπερ τὸ ἀδικεῖσθαι . 
εἰ δὲ δὴ καὶ ὅλως βοηθείας ἕνεκα τῷ δικαίῳ τὴν ῥητορικὴν δείκνυμεν εὑρεθεῖσαν καὶ τὴν αὐτὴν καθαρῶς τάξιν ἔχουσαν τοῖς νόμοις , οὐ μόνον , ὡς ἔοικεν , ὁ ῥήτωρ οὐ τὸ μὲν ἀδικεῖσθαι φεύξεται , τὸ δ’ ἀδικεῖν βεβαιώσει , ἀλλ’ οὐδὲν οὕτως ὡς τὸ ἀδικεῖν κωλύσει . 
οὐ γὰρ μόνον τῶν εἰς αὑτὸν σχήσει πρόνοιαν , ἀλλ’ ὅπως μηδ’ ἄλλος πείσεται κακῶς , εἴπερ ὧν τοὺς νόμους χάριν , τούτων καὶ τὴν ῥητορικὴν εὑρέσθαι νενίκηκεν . 
ἀλλὰ μὴν ὅ γε ἑτέρους τὰ δίκαια πράττειν ἐπαναγκάζων πολύ που πρῶτον αὐτός γε παρεσκεύασται . 
οὐ γὰρ ἐγχωρεῖ βοηθεῖν μὲν τῷ δικαίῳ , τοῦ δὲ καταλύειν τὸ δίκαιον αὐτὸν πρῶτον ὑπάρχειν . 
οὐκοῦν ὁ ῥήτωρ οὐ μόνον αὐτὸς οὐκ ἀδικήσει , ἀλλ’ οὐδ’ ἕτερον ἐάσει · οὐδ’ αὖ μόνον αὐτὸς οὐκ ἀδικηθήσεται , ἀλλ’ οὐδ’ ἕτερος τό γε τούτου μέρος . 
εἰ δὲ μήτ’ ἀδικήσει μήθ’ ἕτερον ἐάσει , κατὰ πάντας τοὺς τρόπους ἡ ῥητορικὴ καλὸν κἀγαθὸν καὶ καθ’ ὃν αἰσχρὸν τὸ ἀδικεῖν καὶ καθ’ ὃν κρεῖττον τὸ ἀδικεῖσθαι ἢ ἀδικεῖν καὶ καθ’ ὃν ὅλως βέλτιστον μήτε ἀδικεῖν μήτε ἀδικεῖσθαι , καὶ πέφηνεν ὁ τῷ ὄντι ῥήτωρ ἀνδρὸς ἁπλῶς εἰπεῖν ἀγαθοῦ τοσούτῳ κρείττων , ὅσῳ ὁ μὲν τὸ καθ’ αὑτὸν μόνον παρέχεται , ὁ δὲ καὶ τοὺς ἄλλους ὅπως τοιοῦτοι γενήσονται παρασκευάζει . 
ὁ μὲν γὰρ καλός τε κἀγαθὸς οὐ πάντη ῥήτωρ , ὁ δὲ ῥήτωρ καλὸς κἀγαθὸς , ὅς γε καὶ τοὺς ἄλλους ἐπὶ ταῦτ’ ἄγει . 
οὐ μὴν ἀλλ’ εἰ τούτῳ 
Πλάτων ἰσχυρίζεται ὡς οὐ πολλήν τινα οὐδ’ ἀξίαν σπουδῆς οὐδὲ λόγου χρείαν ἡ ῥητορικὴ παρέχεται , ὅτι οὐ τηλικοῦτόν ἐστι τὸ ἀδικεῖσθαι κακὸν ἡλίκον τὸ ἀδικεῖν , τί κωλύει καὶ τοὺς νόμους αὐτὸν ἅπαντας τοῖς αὐτοῖς τούτοις διαγράφειν ; 
οὐ γὰρ ἄλλο γ’ οὐδὲν ἢ τοῦτο βούλονται , μάλιστα μὲν μηδένα μηδὲ ὑφ’ ἑνὸς πάσχειν κακῶς , εἰ δὲ μὴ , δίκην τοῖς παθοῦσι παρὰ τῶν πραξάντων ἢ τῶν αἰτίων γίγνεσθαι . 
ὥστ’ οὐ μόνη ἄπεισιν ἐκ τῶν πόλεων ἐκκηρυχθεῖσα ὑπὸ τοῦ Πλάτωνος , ἀλλ’ ὥσπερ ἑταιρείας καταγνωσθείσης μετὰ τῶν ταὐτὰ συμβουλομένων νόμων ἐξελαθήσεται · καὶ τότε ῥητορικὴν ἐκπέμψομεν καὶ προπηλακιοῦμεν , ὅταν καὶ τοὺς νόμους συνεκπέμψαι καλῶς ἡμῖν ἔχῃ . 
πότ’ οὖν τοῦτ’ ἂν γένοιτο ; 
τίς ὁ καιρὸς αὐτοῦ ; 
τῶν Πλάτωνος ἑταίρων ἀποκρινάσθω τις , ἐπειδήπερ αὐτὸν οὐκ ἔχομεν παραστήσασθαι . 
καὶ μὴν οὐδ’ ἐνταῦθα ἔξω μαρτυρίας ἡμῖν παντελῶς στήσεται , ἀλλὰ καὶ ἔτι μᾶλλον ἐν τούτοις ἤπερ ἐν οἷς ἄρτι διέξεισι φαίνεται μαρτυρῶν . 
οὐ γὰρ περὶ τῶν ἄλλων νόμων οὐδὲ πολιτειῶν διαλέξομαι , οὐδ’ οὓς ὁ δεῖνα ἔθηκεν , ἀλλ’ εἴ τις αὐτὸν ἔροιτο , ὦ δαιμόνιε καὶ πάντα σὺ θαυμαστὰ εὑρίσκων , εἰ μηδέν ἐστι πρᾶγμα τὸ ἀδικεῖσθαι , μηδ’ ἡ τοῦτο κωλύουσα δύναμις μηδενὸς ἀξία λόγου , μηδ’ ὁπόσα ἐστὶ καὶ γίγνεται μηδὲν χρηστὸν , ἀλλ’ οὕτως ἄτιμον καὶ ἀνελεύθερον ὥστ’ εἶναι μόριον κολακείας καὶ σκιᾶς , τοῦ χάριν οἰκίζων ταύτην τὴν ἐν τῇ βίβλῳ πόλιν καθίστης αὐτῇ πολιτείαν , ἀφ’ ἧς μηδ’ ὁτιοῦν πείσεται , καὶ τὸ μάχιμον χωρὶς τῶν ἄλλων ἱδρῦσθαι κελεύεις , τιμὴν τὴν πρώτην ἀποδοὺς , ἵνα μή τι πάθῃ , μηδὲ ὑπὸ ποίων ἀδικηθῇ πολεμίων ; 
εἰ γὰρ ἐξήρκει μὴ ἀδικεῖν , τί δέδοικας , εἰ πρὸς τοῦτό γ’ αὐτὴν παρεσκεύακας ; 
εἰ δὲ δὴ καὶ χεῖρον τοῖς ἀδικοῦσιν ὅταν μὴ διδῶσι δίκην καὶ χρὴ δὴ κατὰ σὲ καὶ αὐτὸν ἑαυτοῦ κατήγορον ὅταν ἀδικήσῃ γίγνεσθαι καὶ παιδίων καὶ πατρὸς αὐτοῦ , τοὺς δ’ ἐχθροὺς ἐᾶν , τί οὐ συνεύχει τοῖς πολεμίοις ἐπελθεῖν καὶ λαβεῖν τὴν πόλιν καὶ νὴ Δία τοὺς μὲν ἐν ἡλικίᾳ πάντας κατακόψαι καὶ ταῦτα πρὸς τοῖς βωμοῖς , παῖδας δὲ καὶ γυναῖκας ἐξανδραποδίσασθαι πέρα , εἰ βούλει , Γαδείρων , τὰ δὲ ἱερὰ συλήσαντας κατασκάψαι πάντα , μὴ λιπεῖν δὲ μηδὲ τοὺς τάφους ἀθώους τῆς ἑαυτῶν πλεονεξίας , ἵν’ ἀδικήσαντες τὰ μέγιστα ἐν τοῖς μεγίστοις δὴ κακοῖς ὦσι μὴ δόντες δίκην , ἀλλὰ τοσοῦτον ἀπέχεις τοῦ ταῦτα συμπράττειν ὥστε κωλύεις , προσκόπτεις , βίον ἐν τοῖς ὅπλοις εὕρηκας , ἵνα μή τι τοιοῦτον γένηται · 
κἄν τις ἐγγένηται προδότης , τοῦτον οὐ στεφανοῦν κελεύεις οὐδὲ κηρύττειν , ἀλλὰ ταὐτὰ τοῖς ἄλλοις περὶ τούτων νομίζεις . 
καίτοι κατὰ τούτους τοὺς λόγους τίνας μᾶλλον ἢ τοὺς προδότας ἔδει τιμᾶν , ὅτι τοὺς οἰκείους καὶ τὴν χώραν καὶ τὰ ἱερὰ καὶ πάντα τὰ ὄντα ὅπως ὑπὸ τοῖς πολεμίοις ἔσται παρασκευάζουσιν , ἵν’ ἐκεῖνοι τὰ μέγιστα ἀδικήσαντες τοῖς μεγίστοις ἐνέχωνται κακοῖς ; 
εἰπὲ πρὸς Διὸς τεραστίου , τί χρὴ περὶ τούτων ἡμᾶς νομίζειν ; 
εἶεν , ὦ γενναῖε , νόμους δὲ δὴ τοῦ χάριν ἡμῖν ἐτίθης χωρὶς αὖ τοσούτους τὸ πλῆθος , οἳ τοῖς τ’ εὖ βεβιωκόσι τιμὰς ὁρίζουσι καὶ τοὺς ὁτιοῦν ἀδικοῦντας ἃ δεῖ πάσχειν λέγουσι · καὶ ῥητορεύεις καθ’ ἕκαστον αὐτῶν σπουδῇ καὶ τιμᾷς τὰ προοίμια , καὶ παραδείγματα διττὰ ὥσπερ οἱ πλάσται προτίθης , ὁ τῶν λόγων καταφρονῶν . 
εἰ γὰρ , ὦ τᾶν , τὸ δίκην λαμβάνειν καὶ τὸ μὴ ἐᾶν ἀδικεῖν οὐχ ἕν τι τῶν σπουδαίων ἦν , τοῦ χάριν ταῦτα πραγματεύει καὶ σκοπεῖς ὅπως μηδεὶς ἀδικήσεται ; 
οὐκοῦν ἢ ταῦτα πάντα τοσαῦτα τὸ πλῆθος ὄντα ἡμαρτῆσθαι δεῖ τούτου ἑνὸς ὀρθῶς ἔχοντος αὐτῶν , ἢ τάδ’ ἐκείνοις ἐξελήλεγκται . 
καὶ μὴν ἐν μὲν οἷς ἡμεῖς λέγομεν καὶ τοῖς ἄλλοις συνδοκοῦν ἐστι καὶ τῷ 
Πλάτωνι πρόσεστιν · ἃ δ’ οὗτος ἐνταῦθα εἴρηκεν , οὐ μόνον τοῖς τῶν πραγμάτων λόγοις , ἀλλὰ καὶ τοῖς αὐτοῦ Πλάτωνος ἐξελέγχεται καὶ λόγοις καὶ βουλήμασιν . 
ἐκείνων μὲν οὖν ὀρθῶς ἔχειν συγχωρουμένων καὶ ἡ παρὰ τῶν ἄλλων μαρτυρεῖ δόξα καὶ ψῆφος ὀρθή · ταῦτα δ’ εἰ δοίημεν κρατεῖν , ἄπεστι τὸ ὁτῳοῦν συνδοκεῖν τῶν ἄλλων . 
ἰσχυρότερον δὲ τὸ καὶ ἅπασι καὶ Πλάτωνι τοῦ μηδενὶ καὶ μηδὲ Πλάτωνι συνδοκεῖν , ὡς οὗτος ἀλλαχοῦ . 
οὐκοῦν οὐ τὴν παρὰ τούτου μαρτυρίαν διὰ τὴν παρὰ τῶν ἄλλων φευξούμεθα , ἀλλὰ τῇ τῶν ἄλλων τὴν παρὰ τούτου προσθήσομεν . 
ἡγοῦμαι μὲν τοίνυν κἀν τούτοις τὴν ἔργῳ μαρτυρίαν παρέχεσθαι . 
τὸ γὰρ δὴ λόγοις πρὸς λόγους ἀγωνιζόμενον λόγοις ἑτέροις σπουδαίοις μαρτυροῦντα ἀποφαίνειν τὸν ἀντίπαλον τὴν ἔργῳ παρέχεσθαι μαρτυρίαν ἐστίν . 
οὐ μὴν ἀλλ’ ἔτι καὶ προσωτέρω προελθεῖν βούλομαι , ἵνα ἐπειδὴ τιμᾷ τὸ ἕνα ἐπιψηφίζειν καὶ αὐτὸν , πρὸς ὃν ἂν οἱ λόγοι γίγνωνται , καὶ λόγῳ καὶ ἔργῳ σύμψηφον ὄντα αὐτόν μοι δείξω . 
φέρε δὴ προσέστω κἀν τούτοις ἐρώτησις , οἷον εἴ τις ἤρετο αὐτὸν , ἡνίκα εἰς Σικελίαν ἔπλει τὸ δεύτερον ἢ τρίτον , ἤτοι σύμπλους ἢ καὶ αὐτὸς ὁ κυβερνήτης , σὺ δὲ δὴ τοῦ χάριν ἡμῖν ὦ Πλάτων εἰς Σικελίαν πλεῖς ; 
ἢ εἰ μὴ τότε , ἀλλ’ εἴ τις οἴκαδε αὐτὸν ἐπανελθόντα ἤρετο τὰς τῆς ἀποδημίας καὶ πλάνης αἰτίας καὶ τί δὴ παθὼν τὸ τρίτον αὖθις περὶ τὴν Χάρυβδιν ἐπραγματεύσατο , περὶ ἣν Ὀδυσσεὺς οὐ πλέον ἢ δὶς , τί ἂν ἀπεκρίνατο αὐτῷ ; 
εἰ γὰρ τὸ βέλτιστον ἀληθὲς εἶναι δοίημεν , ἔφη Δημοσθένης , ὥσπερ ἀνάγκη δοῦναι Πλάτωνί γε , ἑτέραν αὐτῷ περὶ ὧν ἀμφισβητοῦμεν οὐ λείπει τοῦτο ἀπόκρισιν . 
διὰ τί ; 
ὅτι , οἶμαι , ** φῆσαι , μᾶλλον δ’ εἶπεν ἂν , Δίωνος χάριν ἀνδρὸς ἑταίρου καὶ ξένου πλεῦσαι , θέσθαι βουλόμενος τὰ πρὸς Διονύσιον αὐτῷ καὶ μὴ περιιδεῖν . 
εἶτ’ ὦ πλέων καλῶς καὶ δικαίως ἀποδημῶν , σὺ μὲν ξένου Συρακοσίου κοινοῦ τῆς πατρίδος ἐχθροῦ τῆς σεαυτοῦ , —οὐ γὰρ προεδρία γ’ ἦν Ἀθηναίοις ἐν Συρακούσαις , ἀλλ’ ἃ μηδ’ εἰπεῖν ἔστ’ ἀδακρυτὶ , ταῦθ’ ὑπὸ τῶν Δίωνος ἑταίρων καὶ πολιτῶν ὀλίγοις πρότερον χρόνοις ἐπεπόνθεσαν—ἀλλ’ οὖν ἐπειδή γε ἅπαξ αὐτὸν ἐδέξω φίλον νομίσας , ἔπλεις ἐκείνου χάριν ἐν γήρᾳ πέλαγος τοσοῦτον , καὶ ταῦτα πρὸς ἄνδρα παρ’ ᾧ πάλιν κινδυνεύειν ἔδει καὶ οὗ συμμαχίαν ὑπισχνουμένου συνῄδεις οὐ δεξαμένην τὴν σαυτοῦ πατρίδα · καὶ τὸ τυράννῳ συνεῖναι δοκεῖν οὐκ ἔφευγες , ὡς ἔχων παραμυθίαν τὸ σχῆμα τῆς διατριβῆς , ὃ Δίωνα μένειν οἴκοι καὶ τῆς οὐσίας κρατεῖν ἦν . 
τὴν δ’ αὑτοῦ τις οἰκῶν καὶ τοῖς αὑτοῦ πολίταις καὶ γονεῦσι καὶ ἀδελφοῖς εἰ τὴν ὅπως μὴ ἀδικήσονται φυλακὴν ἔχοι καὶ σώζοι καὶ τούτους καὶ ἑαυτὸν , καὶ νὴ 
Δία γε , εἰ τοῦτ’ αὐτὸ τύραννον ἔσεσθαι μέλλοντα καὶ 
Διονυσίῳ προσόμοιον οἷός τ’ εἴη κωλῦσαι καὶ παρελέσθαι λόγῳ τὰς πράξεις καὶ τὴν ἐκ τῶν νόμων ἄδειαν ἅπασι βεβαιῶσαι , ἔπειτ’ οὐδὲν σπουδαῖον τοῦτ’ εἶναι φήσομεν , οὐδ’ ἐπαινεῖν ἐχρῆν τὴν τοιαύτην εἴτε τέχνην εἴτε μηδὲ τέχνην εἰπεῖν δεῖ , ὅτι νὴ Δί’ ἓν μέγα τοῦτ’ ἦν κακὸν τὸ ἀδικεῖν , τὸ δὲ ἀδικεῖσθαι πρᾶγμα οὐδέν ; 
ἆρά γε καὶ μειζόνως τις ἀμύνεται τὸν ἐχθρὸν ἐῶν ἀδικεῖν , καὶ σκοπούμενος ἐξ ὅτου τρόπου μηδ’ ἄλλος δίκην παρ’ αὐτοῦ λήψεται ; 
καὶ μὴν ἄχρι μὲν τούτων τῶν λόγων αἰνίγματ’ ἂν εἴποι τις ταῦτ’ εἶναι , ἐπηγμένων δὲ τούτων [καὶ ὑπὸ τοῦ Πλάτωνος] καὶ ἐξεληλέγχθαι καὶ λελύσθαι γ’ , οὐ τὸν εἰωθότα καὶ τὸν αὐτὸν τρόπον τοῖς ἄλλοις αἰνίγμασι δῆλα ἐξ ἀδήλων γεγονότα , ἀλλ’ ὡς ἀληθῶς δῆλα οὗ τὸ σαθρὸν ἦν αὐτῶν . 
φέρε δὴ καὶ ταῦτα σκεψώμεθα . 
οἶμαι γὰρ ἡμῖν ὥσπερ ἀπόντος ἐκμαρτυρίαν εἶναι . 
ἔστι δ’ ἐκ τῆς μακρᾶς ἐπιστολῆς . 
ταύτῃ μὲν τῇ διανοίᾳ τε καὶ τόλμῃ ἀπῆρα οἴκοθεν , οὐχ ᾗ τινὲς ἐδόξαζον , ἀλλ’ αἰσχυνόμενος μὲν ἐμαυτὸν τὸ μέγιστον μὴ δόξαιμί ποτε ἐμαυτῷ παντάπασι λόγος μόνον ἀτεχνῶς εἶναί τις , ἔργου δὲ οὐδενὸς ἄν ποτε ἑκὼν ἀνθάψασθαι , κινδυνεύειν δὲ προδοῦναι πρῶτον μὲν τὴν Δίωνος ξενίαν τε καὶ ἑταιρίαν ἐν κινδύνοις ὄντως γεγονότος οὐ μικροῖς , εἴτ’ οὖν πάθοι τι εἴτ’ ἐκπεσὼν ὑπὸ 
Διονυσίου καὶ τῶν ἄλλων ἐχθρῶν ἔλθοι πρὸς ἡμᾶς φεύγων καὶ ἀνέροιτο εἰπὼν , Ὦ Πλάτων , ἥκω σοι φυγὰς οὐχ ὁπλιτῶν δεόμενος οὐδὲ ἱππέων ἐνδεὴς γενόμενος ἀμύνεσθαι τοὺς ἐχθροὺς , ἀλλὰ λόγων καὶ πειθοῦς , ᾗ σὲ μάλιστα ἠπιστάμην ἐγὼ δυνάμενον ἀνθρώπους νέους ἐπὶ τἀγαθὰ καὶ δίκαια προτρέποντα εἰς φιλίαν τε καὶ ἑταιρίαν ἀλλήλοις καθιστάναι ἑκάστοτε . 
ὧν ἐνδείᾳ κατὰ τὸ σὸν μέρος νῦν ἐγὼ καταλιπὼν Συρακούσας ἐνθάδε πάρειμι . 
καὶ τὸ μὲν ἔλαττον ὄνειδος σοὶ φέρει · φιλοσοφία δὲ , ἣν ἐγκωμιάζεις ἀεὶ καὶ ἀτίμως φὴ|ς ὑπὸ τῶν λοιπῶν ἀνθρώπων φέρεσθαι , πῶς οὐ προδέδοται τὰ νῦν μετ’ ἐμοῦ μέρος ὅσον ἐπὶ σοὶ γέγονε ; 
καὶ Μεγαροῖ μὲν εἰ κατοικοῦντες ἐτυγχάνομεν , ἦλθες ἂν δή πού μοι βοηθὸς ἐφ’ ἅ σε παρεκάλουν , ἢ πάντων ἂν φαυλότατον ἡγοῦ σαυτόν · νῦν δ’ ἄρα τὸ μῆκος τῆς πορείας καὶ τὸ μέγεθος δὴ τοῦ πλοῦ καὶ τοῦ πόνου ἐπαιτιώμενος οἴει δόξαν κακίας ἀποφευξεῖσθαί ποτε ; 
πολλοῦ γε καὶ δεήσει . 
λεχθέντων δὲ τούτων τίς ἦν μοι ἂν πρὸς ταῦτα εὐσχήμων ἀπόκρισις ; 
οὐκ ἔστι. ταῦτα οὐχ ἕτερος περὶ αὐτοῦ γέγραφεν , οὐδὲ εἰκάζων τὴν ἐκείνου γνώμην , ἀλλ’ ὁ κάλλιστα εἰδὼς αὐτὸς περὶ αὑτοῦ τούτων φησὶ χάριν ἐλθεῖν , τοὺς ὑπὸ τοῦ Δίωνος ἂν λεχθέντας τούτους λόγους πρὸς αὐτὸν αἰσχυνθείς . 
καὶ ἔγωγε πιστεύω . 
μαινοίμην γὰρ ἂν , εἰ μή . 
οὐκοῦν ἐν τούτοις ἐστὶν , ἥκω σοι , ὦ Πλάτων , οὐχ ὁπλιτῶν δεόμενος οὐδ’ ἱππέων ἔρημος γενόμενος , ἀλλὰ λόγων καὶ πειθοῦς · ταῦτα δ’ ᾤμην παντὸς μᾶλλον εἶναι παρὰ σοί . 
καλῶς γε , ὦ Πλάτων , αὐτός τε λέγων καὶ τὸν Δίωνα ταῦτ’ εἰπεῖν ἂν νομίζων πρὸς σέ . 
οὐκοῦν εἰ τὸ μὲν ἐκπεσεῖν ἢ παθεῖν τι 
Δίωνα δεινὸν περιφανῶς , τὸ δ’ ὅπως μὴ ἐκπεσεῖται πρᾶξαι καλὸν καὶ δίκαιον , οὕτω δ’ ἔχων λόγων καὶ πειθοῦς ἐδεῖτο , σὺ δὲ τῷ ταῦτ’ ἔχειν ἔπλεις , ὡμολόγηκας ἅπαντα , καὶ δεῖν σπουδάζειν ὅπως τις ἐκ τῶν δυνατῶν μὴ ἀδικήσεται , καὶ τὴν τῶν λόγων τοῦ πείθειν δύναμιν οὐ φαύλην εἶναι , καὶ τοὺς πείθοντας ὑπὲρ τούτων οὐ μόνον παρ’ ἀνθρώποις ἐπαίνων ἀξίους , ἀλλὰ καὶ παρὰ θεοῖς ἀμέμπτους , εἴπερ τοὺς ἐλλείποντας οὐδὲ ὁσίους . 
ἔτι δ’ αὖ τὸ πλέον τῷ παντὶ πεποίηκας , εἴ γε μὴ μόνον δῆμον μηδὲ δικαστὰς , ἀλλὰ καὶ τυράννους ὑπὲρ τούτων μὴ δεῖ φεύγειν μεταπείθειν καὶ τοσοῦτον ὑπερορίους . 
αὐτὴν τοίνυν ὅλως τὴν ἐπιστολὴν τοῦ χάριν ἢ πειθοῦς γέγραφε ; 
καὶ μὴν αὐτό γε δηλοῖ τὸ πρᾶγμα καὶ τῆς ἐπιστολῆς αὐτὸς πολλαχοῦ . 
καὶ γὰρ τὸ ὧν χάριν ἦλθε διεξιέναι καὶ προσομολογεῖν ὅτι διὰ τοῦτο διεξέρχεται ὅπως τὴν ἀληθῆ δόξαν περὶ αὑτοῦ παραστήσειε πείθοντός ἐστιν . 
οὐκοῦν καὶ ἵνα πείσῃ γέγραφε καὶ γράφων τοῦ πεῖσαι χάριν φησὶν ἀπελθεῖν , μή τι πάθοι Δίων ἔρημος λόγων . 
πῶς οὖν αἰσχρὰ ποιοῦσιν οἱ ῥήτορες ; 
ἢ καθ’ ὁπότερον τούτων φαῦλον ἡ ῥητορική ; 
πότερον καθ’ ὃ τοῖς ἀδικουμένοις πέφυκε βοηθεῖν , κἂν ἀδοξία τις καὶ κίνδυνος προσῇ ; 
ἀλλ’ ὅτι τοῦ γε λόγῳ πείθειν καταφρονητέον ; 
ἀλλ’ αὐτὸς ὡς λόγῳ πείσων , ἔργῳ φὴ|ς κινδυνεῦσαι . 
καὶ Μεγαροῖ μὲν εἰ κατοικοῦντες ἐτυγχάνομεν , ὁ Δίων σοι λέγει , ἦλθες δή που ἄν μοι βοηθὸς ἐφ’ ἅ σε παρεκάλουν , ἢ πάντων ἂν φαυλότατον ἡγοῦ σαυτόν · νῦν δ’ ἄρα τὸ μῆκος τῆς πορείας καὶ τὸ μέγεθος δὴ τοῦ πλοῦ καὶ τοῦ πόνου ἐπαιτιώμενος οἴει δόξαν κακίας ἀποφευξεῖσθαί ποτε ; 
πολλοῦ γε καὶ δεήσει . 
τί οὖν ; 
εἴ τις μεταστρέψας ὡδὶ φαίη πρὸς αὐτόν σε , 
Καὶ πλεῖν μὲν εἰς Σικελίαν καὶ πάσχειν ὁτιοῦν οἴει δεῖν ὑπὲρ τοῦ τινὰ πεῖσαι ὡς χρή τινα τῶν ἐπιτηδείων οἴκοι μένειν · εἰ δέ τις μηδ’ ὅσον Ἀθήνηθεν Μέγαράδε , ἀλλὰ μηδ’ ἐλθεῖν ποι τὸ παράπαν δέον , ἀλλ’ οἴκοι μένοντα τοὺς ἑαυτοῦ σῶσαι , τὴν ἐπὶ τούτῳ δύναμιν μεταχειρίζεται , οὐκ οἴει τοῦτον δόξαν κακίας ἀποπεφευγέναι πᾶσαν ; 
πάλαι γε καὶ παρ’ αὐτῷ σοι , εἴπερ γέ τι τῶν προειρημένων ὄφελος . 
πῶς οὖν ὁμοῦ μὲν ὁ μὴ βοηθῶν τῷ λόγῳ δόξαν κακίας ἐξοίσεται , ὁμοῦ δ’ ὁ βοηθῶν δόξαν κακίας οὐ φεύξεται ; 
οὐ τοίνυν τοῦτο λέγεις ὅταν καλῇς κολακείαν τὴν ῥητορικὴν ᾗ ταῦτα ἀνάκειται ; 
τίς ἂν ἦν μοι , φησὶ , πρὸς ταῦτα εὐσχήμων ἀπόκρισις ; 
πρὸς δ’ ἃ νῦν ἡμεῖς ἐρωτῶμεν , τίς ὦ πρὸς θεῶν ; 
μικρὸν δέ τι βούλομαι διαλαβεῖν , μή τις ὅλως οἰηθῇ με τοῖς λόγοις κατηγορεῖν Πλάτωνος , ἢ λέγειν κακῶς μετὰ ἀφορμῆς . 
ἐγὼ γὰρ οὔτ’ αὐτὸς ἔγκλημα δή που τοῦτο ποιοῦμαι εἴ ποι καὶ ὁπωσοῦν ᾠήθη δεῖν 
Πλάτων ἐλθεῖν ἡστινοσοῦν ἕνεκα αἰτίας οὔθ’ ὅστις ἄλλος προφέρει τι τοιοῦτον εὖ φρονεῖν ἡγοῦμαι , οὔθ’ ὅλως ἔξω τῶν εἰς τὸν λόγον ἡκόντων οὐδὲν περιεργάζομαι , μὴ τοσούτου μηδὲν ἄξιον ἔστω νικητήριον , ἀλλ’ ἃ αὐτὸς ἔπραξε καὶ τίνων ἔπραξε χάριν αὐτὸς καθαρῶς εἴρηκε , ταῦτα συμβαίνειν φημὶ τοῖς ὑπὲρ τῆς ῥητορικῆς λόγοις · καὶ τοσούτῳ δέω κακίζειν ἐκεῖνον τούτοις , ὥστ’ εἰ δεῖ καὶ τοῦτ’ εἰπεῖν , καὶ ἐν αὐτοῖς τούτοις σεμνύνειν αὐτὸν ἡγοῦμαι , εἰ τούτων ἐκείνοις ὑπεναντίως ἐχόντων μὴ τὰ ἔργα μηδὲ τὰς πράξεις αὐτοῦ διαβάλλω , ἀλλ’ ἐκ τοῦ βίου καὶ τῶν ἔργων ἃ μεθ’ ἡμῶν καὶ ὧν ἡμεῖς ἀξιοῦμεν εἶναι τίθημι , ταῦθ’ ἑτέρως ἔχοντα ἢ ὥς τις πιστεύσειεν ἀποφαίνω . 
ὅτε τοίνυν ἑώρα Δίωνα παρασκευαζόμενον καὶ πράττοντα ὅπως δίκην ὧν ἔπαθε λήψεται , πότερόν ποτε ἐᾶν καὶ παρ’ οὐδὲν ἄγειν ἐπιστέλλων αὐτῷ φαίνεται καὶ ὡς , εἰ μισεῖ τὸν Διονύσιον καὶ κακόνουν εἶναι ὑπολαμβάνει , χρὴ περιορᾶν καὶ συγχωρεῖν ὅπως τὰ μέγιστ’ ἀδικῶν ἐν τοῖς ἐσχάτοις ᾖ κακοῖς , ἢ πολὺ τοὐναντίον προτρέπων καὶ θεραπευτικὸν ἀξιῶν εἶναι ὅπως ὡς πλείστους τοὺς συμπράττοντας ἐπ’ αὐτὸν ἔχοι · καὶ τὸν μὲν Διονύσιον πάντως ἐχθρὸν τιθεὶς , τὸ δὲ ὅπως ἀμυνεῖται συμβουλεύων σκοπεῖν καὶ τό γ’ ἐφ’ αὑτῷ συμπράττων , τὸ συμπλεῖν καὶ συστρατεύειν μόνον ἐξαρνούμενος · ὡς ἐπειδήπερ αὐτὸν ἔχων ὁ Διονύσιος ᾐδέσθη τότε καὶ οὐκ ἀπέκτεινεν , οὐχὶ καλῶς ἔχον ἐλθεῖν ἐπ’ αὐτόν ; 
καίτοι εἴ γε τοὺς ἐχθροὺς καὶ οὓς καθ’ ὑπερβολὴν μισεῖ τις ἐατέον ἦν ἀδικοῦντας , καὶ ἡ ῥητορικὴ φαῦλον καὶ ἄχρηστον ἡ δίκην ποιοῦσα παρ’ αὐτῶν εἶναι λαμβάνειν καὶ μὴ ἐῶσα προχωρεῖν ὡς ἐπὶ πλεῖστον , χρῆν δήπουθεν αὐτὸν μάλιστα μὲν διακωλύειν τὸν Δίωνα , ἑταῖρόν γε αὐτοῦ καὶ μαθητὴν ὄντα , καὶ ὑπομιμνήσκειν ὧν ποτ’ ἤκουσεν , εἴπερ ἤκουσεν , εἰ δὲ μὴ , τότε ἐπὶ τῶν ἔργων διδάσκειν ὅτι χρὴ φέρειν σιγῇ καὶ σκοπεῖν ὅπως μὴ μόνον αὐτὸς στερήσεται τῆς πατρίδος καὶ τῶν αὑτοῦ ὑπὸ Διονυσίου , ἀλλὰ καὶ ἄλλοι πολλοὶ καὶ ταῦτα καὶ τοιαῦθ’ ἕτερα πείσονται διὰ τέλους καὶ μὴ διαλείψει πάντας ἀνθρώπους ἀδικῶν Διονύσιος · καὶ ὅπως γε μὴ μόνον Σικελίας ἔσται τύραννος , ἀλλὰ καὶ Καρχηδόνος καὶ Λιβύης , εἰ οἷόν τε , καὶ συμπάσης νὴ Δία τῆς γε Εὐρώπης , εἰ δέ τις εἴη μηχανὴ , καὶ τῆς Ἀσίας συνεύξασθαι · καὶ μὴ μόνον αὐτὸν μηδὲν ἐνθυμεῖσθαι περὶ καταλύσεως τοῦ τυράννου , ἀλλ’ ὅπως μηδ’ ἄλλος μηδεὶς ἐπιθήσεται μήτ’ ἐπ’ ἀναιρέσει μήθ’ ὥστ’ ἐκβαλεῖν , ἀλλὰ τοὐναντίον φυλακὴν τοῦ σώματος Διονυσίῳ φροντίσαι , ὅπως ἀθάνατος ᾖ πονηρὸς , καὶ πάντας πάντ’ ἀδικῶν ἐν ἅπασι τοῖς χρόνοις ἐν ἅπασι τοῖς κακοῖς ᾖ . 
μάλιστα μὲν ταῦτ’ ἐχρῆν προδιδάσκειν τὸν Δίωνα καὶ νουθετεῖν , εἴπερ τούτοις τοῖς λόγοις ἐπίστευεν , εἰ δὲ μὴ , σκοπουμένῳ γε περὶ τιμωρίας μὴ συμπράττοντα φαίνεσθαι · ὃ πολλοῦ δεῖ ποιήσας , ἔργῳ μάρτυς ἡμῖν περὶ ὧν ἀπιστοῦμεν γεγένηται τοῦ μὴ ληρεῖν . 
βούλομαι τοίνυν αὐτὸν καὶ πανοικησίᾳ τρόπον τινὰ μαρτυροῦντα ἐπιδεῖξαι . 
ὁ γὰρ ἐν Ποτιδαίᾳ παραταττόμενος Σωκράτης καὶ πάλιν γ’ ἐπὶ Δηλίῳ καὶ τῆς τροπῆς συμβάσης ἀναχωρῶν , δῆλος ὢν παντὶ καὶ πάνυ πόρρωθεν ὅτι εἴ τις ἅψεται τούτου τοῦ ἀνδρὸς , μάλα ἐρρωμένως ἀμυνεῖται , πῶς οὐ σαφῶς οὑτοσὶ μαρτυρεῖ τοῖς ἀδικεῖν ἐπιχειροῦσι μὴ δεῖν ἐπιτρέπειν ; 
οὐδεὶς ἀντερεῖ δήπουθεν . 
οὐ γὰρ ἃ καὶ τελευτᾶν ὡραῖον ἤδη νομίζων εἶναι καὶ χαλεπὸν τὰς πολλὰς διαβολὰς ἐξελεῖν ἐκ πολλοῦ καὶ ὑπὸ πολλῶν συνειλεγμένας ὕστερον εἶπεν , οὐ ταῦτ’ ἐστὶν ἰσχυρὰ τεκμήρια τῆς ἐκείνου γνώμης , ἀλλ’ ἃ κωλύειν ἢ μὴ κύριος ὢν ἐφαίνετο ποιῶν . 
διὸ δὴ καὶ ἀσφαλῶς , φησὶν , ἀπῄει καὶ οὗτος καὶ ὁ ἑταῖρος · σχεδὸν γάρ τι τῶν οὕτω διακειμένων οὐδὲ ἅπτονται ἐν τῷ πολέμῳ , ἀλλὰ τοὺς προτροπάδην φεύγοντας μᾶλλον διώκουσι . 
τουτὶ γὰρ προσγέγονε πλέον ἐκ τούτων αὐτῷ , πάλιν σὺν τῷ 
Σωκράτει Πλάτωνος Πλάτωνα αὐτὸν συμμαρτυρῆσαι τῷ λόγῳ · τῶν οὕτω διακειμένων οὐ πάνυ τι ἅπτονται , ἀλλὰ τοὺς προτροπάδην φεύγοντας μᾶλλον διώκουσι . 
δηλονότι κἀν ταῖς πολιτείαις τῶν μὲν οὕτω διακειμένων ὡς ἀμύνεσθαι οὐ πάνυ τι ἅπτονται οἱ τὰ τοιαῦτα τηροῦντες , τοὺς δ’ ὑπείκοντας διώκουσιν . 
ὥστ’ εἰ τοὺς ἐν τοῖς πολέμοις ἀνδρείους ἐπαινεῖν εἰκὸς , καὶ τοὺς ἐνταῦθα τοιούτους . 
ὥστ’ εἰ μηδὲ δῑ ἓν ἄλλο , διὰ τοὺς συκοφάντας ἡ ῥητορικὴ καλόν . 
καὶ μὴν εἰ μὴ θαρροῦσι τοὺς τοιούτους ἀδικεῖν , ἄμφω χρηστὰ συμβαίνει καὶ τοῖς ἄρτι λόγοις ἀκόλουθα , μήτ’ αὐτὸν ἀδικεῖσθαι μήθ’ ἕτερον ἀδικεῖν ἐᾶν . 
ὁ τοίνυν καὶ μέχρι τοῦ Βαβυλωνίου πεδίου Κύρῳ συνανιὼν Ξενοφῶν ἐπὶ τὸν ἀδελφὸν αὐτοῦ στρατεύοντι ἀδικήσαντα πρότερον , πῶς οὐ καὶ οὗτος οἴκοθεν ὢν Πλάτωνι μάρτυς ἡμῖν ἐστιν εἰς τοὺς παρόντας τουτουσὶ λόγους ; 
οὐ γὰρ ἐκεῖνό γε ἔστιν εἰπεῖν , ὡς ἐν μὲν τοῖς ὅπλοις καὶ ὑπὲρ τῶν ἀλλοτρίων εἰκός ἐστιν ἀμύνεσθαι τοὺς ἀδικεῖν ἐπιχειροῦντας , εἰ δέ τις λόγῳ ταυτὸν τοῦτο ποιοίη , φαυλίζειν , κἂν ὑπὲρ ὧν αὐτὸς πέπονθεν ἐπεξίῃ · οὐδέ γ’ ἐκεῖνο μᾶλλον οὐκ ἔστιν εἰπεῖν , ὡς τὸ μὲν τοῖς ὅπλοις ἀμύνεσθαι τοῖς ἐν τοῖς λόγοις βεβιωκόσι τῶν προσηκόντων ἐστὶ , τὸ δὲ αὐτοῖς τοῖς λόγοις ἀμύνεσθαι ἐν ἀλογίᾳ θετέον . 
οὐδ’ ἂν εἷς εἴποι ταῦτα . 
καὶ μὴν ὅσῳ κάλλιον φρόνησις ἀνδρείας , τοσούτῳ ῥητορικὴ τῆς κατὰ πόλεμον εὐψυχίας . 
εἰ γὰρ δεῖ συνελόντα εἰπεῖν , οὐδέν ἐστιν ἄλλο ῥητορικὴ ἢ φρόνησις λόγων δύναμιν προσειληφυῖα , ὡς μὴ μόνον αὐτὸς ἔρδειν τὰ βέλτιστα , ἀλλὰ καὶ ἑτέρους πείθειν ἔχοι . 
ἡγοῦμαι μὲν τοίνυν καὶ ταῦτ’ ἔχειν πίστεις ἱκανὰς τῆς ἀληθείας , εἰ μὴ καὶ πλείους ἄρα τῶν ἱκανῶν . 
εἶμι δ’ ἐπ’ αὐτὸν ἤδη τὸν κολοφῶνα τῶν Πλάτωνος , ὡς ἄν τις εἴποι , ῥημάτων . 
οὐ γὰρ μόνον ἐξ ὧν ἐλέγχεται βούλομαι φανῆναι μαρτυροῦντ’ αὐτὸν , ἀλλὰ καὶ ὥσπερ ἂν εἰ παραστὰς αὐτὸς ἐμαρτύρει τῇ ἑαυτοῦ φωνῇ τοῖς δὲ εὐδαιμόνως ζῶσιν ὑπάρχειν ἀνάγκη πρῶτον τὸ μήτε ἀδικεῖν ἄλλους μήτε ὑφ’ ἑτέρων αὐτοὺς ἀδικεῖσθαι . 
τούτοιν δὲ τὸ μὲν οὐ πάνυ χαλεπὸν , τοῦ δὲ μὴ ἀδικεῖσθαι κτήσασθαι δύναμιν παγχάλεπον · καὶ οὐκ ἔστιν αὐτὸ τελέως ἔχειν ἄλλως ἢ τελέως γενόμενον ἀγαθόν. ἰοῦ ἰοῦ τῆς μαρτυρίας . 
τούτων ἐδεόμην . 
ταῦτα λέγει Πλάτων , ὁ τοῦ ἐπιγράμματος μετέχων καὶ δῑ ὃν τὸ Ἀρίστωνος γένος θεῖον ὡς ἀληθῶς . 
τελέως ἄρα , ὦ δαιμόνιε , ῥητορικὴ καλὸν καὶ οὐ πρὸς παντὸς οὔτε λαβεῖν οὔτε κεκτῆσθαι . 
φαίνει γὰρ καὶ σὺ τοῦτό γε συγχωρῶν , ὅτι ἐπὶ τῷ μὴ ἀδικεῖσθαι τέτακται . 
οὐκοῦν ὅτ’ ἀδικεῖν μὲν οὐκ ἐπηνάγκαζεν , ἀδικεῖσθαι δ’ οὐκ ἐᾷ , ὡς δ’ ἐκ τοῦ λόγου συνέβαινεν , οὐδέτερον τούτων ἐᾷ , οὔτ’ ἀδικεῖν οὔτ’ ἀδικεῖσθαι , εἰ μὲν καὶ τῆς φιλοσοφίας ὁ αὐτός ἐστιν ὅρος , φιλοσοφία τις οὖσα ἡ ῥητορικὴ φαίνεται . 
εἰ δ’ ἐξαρκεῖ τῇ φιλοσοφίᾳ μὴ ἀδικεῖν , ἡ ῥητορικὴ τελεώτερον · τὸ γὰρ χαλεπώτερον κτήσασθαι καὶ μεῖζον ἤδη προστίθησιν , ὅπως μηδ’ αὐτὸς ὑπ’ ἄλλων ἀδικήσεται . 
πῶς οὖν τὸ αὐτὸ ἅμα μὲν τελέως ἀγαθὸν καὶ μέγιστον τῶν ἀγαθῶν , ἅμα δ’ ἔσχατον τῶν κακῶν καὶ κολακεία ; 
καὶ πῶς ἐλάχιστον οἱ ῥήτορες δύνανται , εἴ γε οὗ παγχάλεπον κτήσασθαι δύναμιν , τοῦτ’ αὐτοῖς περίεστιν ; 
ἐγὼ μὲν οὐκ ἔχω συμβαλεῖν . 
εὐδαίμονες ἄρα , οὐκ ἄθλιοι , κατὰ τὸν Πλάτωνος λόγον οἱ ῥήτορες , εἴ γε ὁ μὲν τελέως ἀγαθὸς εὐδαίμων , τὸ δ’ οὐκ ἔστι κτήσασθαι μὴ τελέως ἀγαθὸν γενόμενον . 
εἶτ’ ἐλέγχειν μὲν βούλεται ῥητορικὴν , κατηγορεῖ δὲ τῶν τυράννων καὶ δυναστῶν , τὰ ἄμικτα μιγνὺς , ὥσπερ ἂν εἰ ὁ Ἡρακλῆς , ἵλεως δ’ εἴη τῷ παραδείγματι , προσταχθὲν αὐτῷ τὸν ἐν τῇ Νεμέᾳ ἀνελεῖν λέοντα , εἶτ’ ὄνῳ συμπλακεὶς καὶ πνίγων τὸν λέοντα ἄγχειν ᾤετο καὶ τοῦθ’ ὅπερ προὔθετο πράττειν . 
τοσοῦτον δὲ λείπεται τὸ παράδειγμα ὅσον οὗτός γε οὐχ ἕτερον ἀνθ’ ἑτέρου ποιεῖ τοῦτον τὸν τρόπον τῷ λόγῳ χρώμενος , ἀλλὰ καὶ τοῖς ἐναντίοις περιπίπτει . 
τίς γὰρ οὐκ οἶδεν ὅτι ῥητορικὴ καὶ τυραννὶς τοσοῦτον ἀλλήλων κεχώρισται ὅσον τὸ πείθειν τοῦ βιάζεσθαι ; 
ἀλλὰ μὴν ταῦτά γε οὐδείς ἐστιν ὅστις ἂν τὴν ἐναντίαν φύσιν εἰπὼν ἔχειν αἰσχυνθείη . 
ὥστ’ εἰ δεινὸν τὸ βιάζεσθαι καὶ πλεονεκτεῖν , τό γε πείθειν καὶ τοῦ δικαίου προεστάναι καλὸν καὶ προσῆκον . 
οὐκοῦν οὐχ οὕτω ῥητορικὴ κακὸν ὡς τυραννὶς , ἀλλ’ εἰ κακὸν ἡ τυραννὶς , ἡ ῥητορικὴ χρηστὸν ἐκ τῶν αὐτῶν · ἡ μὲν γὰρ βιάζεσθαι πανταχοῦ ζητεῖ , ἡ δὲ τὸ πείθειν τετίμηκεν . 
ὥσθ’ ὅμοιον ποιεῖ τούτοις ἐκεῖνό γ’ ἐλέγχειν νομίζων ὥσπερ ἂν εἴ τις τὸν ἐν τῇ νυκτὶ σκότον καταμεμφόμενος καὶ τὰς ἄλλας ἀτοπίας τῆς ἡμέρας ἡγοῖτο κατηγορεῖν . 
καὶ τοτὲ μὲν κολακείαν εἶναί φησι τὴν ῥητορικὴν , πάλιν δ’ εἰς ταυτὸν τοὺς δυνάστας καὶ τοὺς ῥήτορας τίθησιν , οὐ μόνον οὐδέτερον προσὸν τῇ δυνάμει ταύτῃ λέγων , πρὸς δὲ τῷ μὴ προσεῖναι καὶ παντελῶς ἀλλότριον αὐτῆς , ἀλλὰ καὶ αὐτὰ τὰ ἐναντιώτατα δύο συντιθεὶς ἐγκλήματα . 
πῶς γὰρ ὁμοῦ μὲν κολακεύουσιν οἱ ῥήτορες , ὁμοῦ δ’ ἐν τοῖς δυνάσταις εἰσίν ; 
οἱ μὲν γὰρ κόλακες οἱ μέγιστοι δή που καὶ τελεώτατοι αὐτῶν εἰσὶ τῶν τυράννων πάντη θεραπευταί · εἰσὶ δ’ , οἶμαι , καὶ τῶν τυχόντων τινές · ὥσθ’ ὅπερ δοῦλος πρὸς δεσπότην , τοῦτο κόλαξ πρὸς τύραννον συμβαίνει · οἱ δ’ αὖ τύραννοι τοσοῦτον ἀπέχουσι τοῦ κολακεύειν ὥστε βίᾳ πάντας ὠθοῦσι καὶ οὐδὲ τῶν μετρίων οὐδενός ἐστι παρ’ αὐτῶν τυχεῖν , μή τί γε δὴ τῆς ὑπὲρ τὸ προσῆκον θεραπείας · ὥσθ’ ὁ τύραννος μικροῦ δεῖν καὶ τὸ τοῦ δεσπότου μέτρον παρελήλυθε . 
κόλακος μὲν γὰρ οὐδέν ἐστι ταπεινότερον οὐδ’ ὅ τι μᾶλλον ᾑρῆσθαι δουλεύειν , τυράννου δὲ οὐδὲν ἂν εἴποις ἀγριώτερον οὐδ’ ὅ τι μᾶλλον πρὸς τὸ δεσπόζειν ἐθέλειν ἐστίν . 
ὥστ’ εἰ μὲν κολακεία ἡ ῥητορικὴ , τὰ τῶν τυράννων ἐγκλήματα οὐ πρὸς αὐτήν ἐστιν , εἰ δ’ ὁμοῦ τῇ τυραννίδι , τὴν κολακείαν μεγάλοις τοῖς ὁρίοις παρελήλυθεν . 
οὐκοῦν τά γε ἕτερα πάντως ἤδη ψευδῆ . 
ἐμοὶ μὲν τοίνυν , εἰ καὶ μηδὲν ἔχοιμι χρηστὸν εἰπεῖν περὶ αὐτῆς , ἱκανὸν τοῦτο , εἰ δείκνυμι καὶ οὑτωσὶ μὴ τἀληθῆ λέγοντα · τῷ δὲ , εἰ καὶ θάτερα ὀρθῶς ἐγκέκληκε , περὶ τῶν ἑτέρων λόγος οὐ λείπεται . 
ἀλλὰ μὴν ὡς οὐκ ὀρθῶς ἅμα ἀμφότερα ὑπὸ τῶν αὐτὸς αὑτοῦ λόγων ἐλέγχεται συγκρουόντων , ὡς δ’ οὐδέτερον ὀρθῶς ἡμεῖς ἀρτίως ἐπεδείξαμεν , ἰδίᾳ μὲν ὡς οὐ κολακεία δείξαντες , πάλιν δ’ ὡς οὐ κοινωνεῖ τῇ τυραννίδι . 
πῶς οὖν οὐ τρὶς ἡττᾶται , τῷ τε τοῦ συναμφοτέρου λόγῳ καὶ τῷ καθ’ ἕτερον χωρίς ; 
ταυτὸν δὲ ἡμῖν ἐν ἅπασι σώζεται . 
περί τε γὰρ ἀμφοτέρων ὁμοῦ τοῖς αὐτὸς αὑτοῦ λόγοις περιωθεῖται καὶ πάλιν καθ’ ἕτερον αὐτὸς αὖ μαρτυρεῖ , τῷ τε τὸ πείθειν φανῆναι τῶν χρησίμων ἕν τι παρ’ αὐτῷ καὶ τῷ τῶν βιαζομένων καὶ ὑβριζόντων κατηγοροῦντα παρ’ ὅλον τὸν λόγον φαίνεσθαι . 
τοσοῦτον γὰρ ἡ ῥητορικὴ κεχώρισται δυναστείας ὅσον , εἰ καὶ τοῦτ’ εἰπεῖν δεῖ , Πλάτων Διονυσίου . 
ἔστι τοίνυν μαθεῖν καὶ παρ’ αὐτοῦ τοῦ πράγματος καὶ τῶν συμπεπτωκότων ὅσον τὸ διάφορον τούτων ἑκατέρου , καὶ καθ’ ὅσην τινα τὴν ἀνάγκην ἐστί . 
φανήσεται γὰρ οὔθ’ ὅπου ῥητορικὴ σώζεται τύραννος ἐγγιγνόμενος , μέχρι ἂν σώζηται λόγῳ , οὔτ’ αὖ ῥητορικὴ περιοῦσα ἔνθα τυραννὶς κρατεῖ , ἀλλ’ ὅ τε ῥήτωρ πάντα πράττων ὅπως μηδεὶς τύραννος ἐγγένηται τό τε αὑτοῦ καὶ τὸ κοινὸν ὁμοῦ προορῶν , ὅπως μηδεὶς αὐτὸν τὸ λόγῳ πείθειν παρελόμενος αὐτὸς ἄγῃ κατ’ ἀρχὴν τὰ πράγματα , οἵ τε τύραννοι σκοποῦντες καὶ φοβούμενοι τῶν πάντων οὐδὲν μᾶλλον ἢ μή τις ἐγγένηται λέγειν καὶ πείθειν δυνατὸς , ὅστις συναγαγὼν τὰ πλήθη καὶ σύμβουλος καὶ μηνυτὴς τοῦ προσήκοντος γενόμενος ὁμοῦ τῆς τε ἀρχῆς καὶ τῆς ἐξουσίας ἀκύρους καταστήσει . 
διόπερ τὴν ἔχθραν ἀλλήλοις ἀναγκαίως ἔχουσιν · ἡ γὰρ τῶν ἑτέρων σωτηρία καὶ δύναμις μὴ εἶναι τοὺς ἑτέρους ἐστὶ τὴν ἀρχήν . 
ὥστε πόσου ποτ’ ἂν πρίαιντο οἱ ῥήτορες , εἰ οἷόν τ’ εἰπεῖν , φανῆναί τινα ὥσπερ ἐν μάχῃ σφίσιν , ἢ Πλάτωνα λέγω , ἢ καὶ ὁντινοῦν ἐπίκουρον καὶ βοηθὸν , τὰ τῶν τυράννων κακὰ εἰς μέσον οἴσοντα καὶ δείξοντα καὶ μηδὲ νύκτωρ ἀνήσοντα λέγοντ’ αὐτοὺς κακῶς . 
σχεδὸν γὰρ ἤδη τοὺς τῆς ῥητορικῆς αὐτῆς ἀναλώσει καὶ δείξει λόγους ὁ ταῦτα δεικνὺς , καί τινα τρόπον οἴκοθεν τοῖς ῥήτορσιν ἡ βοήθεια ἀφίξεται . 
οἱ δ’ αὖ τυραννεῖν ἐπιθυμοῦντες πόσου ποτ’ ἂν πρίαιντο ἀπιστηθῆναι τὸ τῶν ῥητόρων ἔθνος ἐν ταῖς πόλεσι καὶ κόλακας καὶ μαγείρων οὐδὲν βελτίους ὑποληφθῆναι , τοὺς τῷ λόγῳ πείθειν ἐπιχειροῦντας , ἵνα μὴ μάτην ἡ παροιμία τὰς ἐρήμους τρυγᾶν ἀγορεύῃ . 
εἶθ’ ἃ τοῖς ἀδικεῖν ἐπιχειροῦσι λυσιτελεῖ , πῶς ταῦτα συγχωρητέον τοῖς τὰ δίκαια τιμῶσι ; 
πῶς οὖν τἀναντία λέγουσιν ἀλλήλοις οἱ ῥήτορες ; 
—ἔστι μὲν οὐκέτι τοῦτ’ ἐν τοῖς εἰρημένοις ὑπὸ Πλάτωνος , ὅμως δὲ ὑπὲρ τοῦ πανταχῆ διακαθᾶραι τὸν λόγον μηδὲ τοῦθ’ ἡμῖν ἀνεξέταστον ἀφείσθω , καὶ ταῦτ’ ἰσχυρότατον πάντων ὂν σχεδὸν ὡς ἐν ψεύδεσιν ὧν ἐκεῖνος εἴρηκεν . 
—ὅτι , οἶμαι , καὶ ἡμῖν αὐτοῖς ἀπαντῶμεν ἐν τοῖς λόγοις , αὐτὸ τοῦτο ὃ κἀγὼ νῦν πεποίηκα · 
ἀλλ’ οὐδὲν μᾶλλον ὅ γ’ ἐξ ἀρχῆς λόγος διαφθείρεται , ἐπεὶ καὶ οἱ φιλοσοφεῖν οὕτω λεγόμενοι οὐ τοῖς αὐτοῖς λόγοις ἅπαντες δή που χρῶνται , ἀλλὰ καὶ τοῖς ἐναντιωτάτοις ἀλλήλοις . 
ἀλλ’ οὐδὲν κωλύει κατὰ τοὺς τυγχάνοντας τῆς ἀληθείας φιλοσοφίαν εἶναι καλὸν , οὐ δή που διπλοῦν ἐστιν οὐδ’ ἐναντίον αὐτὸ ἑαυτῷ . 
πῶς οὖν ἂν φαίη τις ; 
ἢ φιλοσοφεῖν ἀμφοτέρους φήσομεν τἀναντία λέγοντας ; 
ἢ τὸ φιλοσοφεῖν εἶναι καλὸν οὕτως ὡς ἔφην ; 
ἴδοις δ’ ἂν καὶ κυβερνήτας ἐναντία ἀλλήλοις ναυμαχοῦντας , ἀλλ’ ὅμως τῆς κυβερνητικῆς ἐστι σώζειν τὴν ναῦν . 
οὕτω τοίνυν καὶ ὅταν οἱ ῥήτορες ἐναντία ἀλλήλοις , ὡς ἄν τις φαίη , λέγωσιν , οὐ κωλύεται τὸ ἐξ ἀρχῆς κεφάλαιον τῆς ῥητορικῆς , ἀλλὰ τὸ συμβαῖνον τῷ λόγῳ χρὴ σκοπεῖν μεμνημένους ὧν ἕνεχ’ εὑρέθη . 
ὁ μὲν οὖν ὑπὲρ ῥητορικῆς λόγος οὗτος . 
ἐπεὶ δὲ καὶ Μιλτιάδου καὶ Θεμιστοκλέους καθήψατο καὶ Κίμωνος καὶ Περικλέους , οὐ πρὸς τὸ βέλτιστον φάσκων προστῆναι τῆς πόλεως , ἔστι μὲν οὐδὲν ἴσως κατεπεῖγον περὶ τούτων νῦν διαφέρεσθαι . 
οὗτοι μὲν γὰρ , εἰ δίκαια Πλάτων αὐτῶν κατηγόρηκε , δικαίως ἂν φαῦλοι νομίζοιντο · ῥητορικὴ δ’ , εἰ καὶ πάντων μοχθηροτάτους τούτους θείημεν , οὐδὲν μᾶλλον ἐλέγχεται . 
συγχωρούντων μὲν οὖν ἡμῶν ὅ γε ὑπὲρ ῥητορικῆς οὐκ ἀπόλωλε λόγος . 
εἰ δὲ δὴ καὶ περὶ τούτων ἐλέγχοιτο οὐ παντάπασιν εὐγνωμόνως τῷ λόγῳ κεχρημένος , πανταχῆ δειχθήσεται φιλονεικῶν . 
τοῦτ’ ἔστι προὔργου τὸ καὶ περὶ τούτων εἰπεῖν . 
φέρε δὴ πρὸς Διὸς , εἴ πως ἀναστάντες ἢ λαβόντες αἴσθησιν , ὥσπερ Πλάτωνι Δίων ὑπόκειται πρὸς Συρακοσίους λέγων , ταυτὶ πρὸς αὐτὸν εἴποιεν , ἡμεῖς , ὦ Πλάτων , ἄλλο μὲν οὐδὲν χρηστὸν τὴν Ἀθηναίων πόλιν εἰργασάμεθα · οὐ γὰρ ἦμεν τῆς σῆς ἀρετῆς καὶ σοφίας ἐπιστήμονες , πάντα δ’ οὐ πᾶσιν οἱ θεοὶ διδόασιν · ἃ δ’ εἰς ἡμᾶς ἧκεν , εὔνοια , προθυμία , πίστις , ἀνδρεία , τὰ τοιαῦτα παρεσχόμεθα , ὥσθ’ ὑπερβολὴν ἑτέρῳ μὴ λιπεῖν , ἐν τοῖς τοιούτοις καιροῖς , ὦ Πλάτων , ἐν οἷς ἦν ἐν μὲν τῷ κρατεῖν ἅμα δόξα καὶ σωτηρία καὶ τὰ ἐκ τῶν εὐχῶν , ἡττηθέντας δὲ μηδ’ εἶναι τὸ παράπαν . 
λαβόντων δὲ ἡμῶν τούτους τοὺς λογισμοὺς καὶ τῶν θεῶν εὐμενῶς συναιρομένων ἐλευθέρα μὲν ἡ σὴ καὶ ἡμετέρα πατρὶς καὶ σώα καὶ ἀθῶος τῆς τῶν βαρβάρων ὕβρεως καὶ παρανομίας , ἐλευθέρα δὲ καὶ πᾶσα ἡ Ἑλλὰς , ἐξουσία δὲ καὶ σοὶ φιλοσοφεῖν καὶ τοῖς σοῖς ἑταίροις ἐγένετο καὶ πλεῖν ἐλευθέρως ὅποι ἐβούλεσθε καὶ ἔχειν ἡμῶν μνησθῆναι , καὶ ἔπειτα , εὔγνωμον δ’ ἦν , ὡς ἐπὶ τὰ βελτίω . 
ὡς εἰ τότε ἡμεῖς ἀπειπόντες παρεδώκαμεν ἡμᾶς αὐτοὺς τοῖς βαρβάροις ἀμαχητὶ , τίς ἂν ἡμῶν λόγος κατ’ ἀνθρώπους ἐγένετο ; 
ἀλλ’ οὔτε αὐτοὶ τοιοῦτον οὐδὲν ἐπάθομεν οὔτε τοὺς ἄλλους ἠνεσχόμεθα , οὐδ’ ἐκολακεύσαμεν οὐδετέρους , οὔτε τὸν βασιλέα δῑ οὐδέτερον τούτων , ἢ φόβον , ἢ κέρδους ἐλπίδα , οὔτ’ αὖ τὸν δῆμον τῶν Ἀθηναίων . 
οὐ γὰρ ἦν , εἰ κολακεύειν ἐβουλόμεθα , αὐτοὺς σῶσαι , οὐδ’ ὅπως τι πρὸς ἡδονὴν ἀκούσονται παρεδίδου τόθ’ ὁ καιρὸς , ἀλλὰ τοσοῦτον ἀπείχομεν τοῦ κόλακες τοῦ πλήθους εἶναι ὥστ’ οὐδὲ βουλομένοις ἡμῖν κολακεύειν ἐνῆν . 
ἀλλ’ οὔτε προῃρούμεθα οὔτ’ ἦν δυνατὸν οὔθ’ οὕτω τὴν Ἑλλάδα ἐσώσαμεν χαριζόμενοι καὶ ψυχαγωγοῦντες , ὥσπερ ὧν σὺ μέμνησαι τῶν κιθαρῳδῶν , ἀλλ’ ἐπεγείροντες , διδάσκοντες , αὐτοὶ παράδειγμα τοῖς ἄλλοις γιγνόμενοι τοῦ πῶς δεῖ καρτερεῖν ἐν αὐτοῖς τοῖς δεινοῖς καὶ ταῖς ἀκμαῖς τῶν κινδύνων , τὴν ἡμετέραν αὐτῶν , εἰ συγχωρεῖς εἰπεῖν , ἀρετὴν ἐπιδεικνύμενοι . 
τί οὖν ἡμῖν προφέρεις κολακείαν καὶ διακονίαν , καὶ τοὺς ἰδίᾳ τροφεῖα μὴ ἐκτίνοντας φαύλους ἂν εἶναι συμφήσας αὐτὸς ἡμῖν οὐ καλὴν χάριν ἐκτίνεις τῆς κοινῆς τῶν Ἑλλήνων σωτηρίας καὶ τροφῆς , ἣν σύ τε καὶ οἱ ἄλλοι δῑ ἡμᾶς ἐν ἐλευθερίᾳ τέθραφθε ; 
εἰ ταῦτα λέγοιεν οἱ ἄνδρες , ποίους λαβυρίνθους σοφίας ἀνελίττων ἢ τί λέγων τῶν πάντων οἷός τε γένοιτ’ ἂν ἀντειπεῖν ; 
πᾶσι τοίνυν προτέροις ἐστὶ λόγος πρὸς ταῦτα ἢ Πλάτωνι . 
διὰ τί ; 
ὅτι ἐν αὐτοῖς τούτοις ἃ πρὸς τοὺς Δίωνος γέγραφεν ἑταίρους καὶ ἐν οἷς ὁ Δίων αὐτῷ τετελευτηκὼς ὑπόκειται λέγων ὡς ἔμπνους ἔνεστι ταυτὶ δεξάμενοι δὲ τοὺς τοιούτους νόμους , ἐπειδὴ κατέχει κίνδυνος Σικελίαν , καὶ οὔτε κρατεῖτε ἱκανῶς οὔτ’ αὖ διαφερόντως κρατεῖσθε , δίκαιον ἂν ἴσως καὶ συμφέρον γένοιτο ἡμῖν πᾶσι μέσον τεμεῖν τοῖς τε φεύγουσι τῆς ἀρχῆς τὴν χαλεπότητα ὑμῖν καὶ τοῖς τῆς ἀρχῆς πάλιν ἐρῶσι τυχεῖν · ὧν οἱ πρόγονοι τὸ μέγιστον ἔσωσαν ἀπὸ βαρβάρων τοὺς Ἕλληνας , ὥστ’ ἐξεῖναι περὶ πολιτείας νῦν ποιεῖσθαι λόγους · ἔρρουσι δὲ τότε οὔτε λόγος οὔτ’ ἐλπὶς ἐλείπετ’ ἂν οὐδαμῆ οὐδαμῶς. ἡμῶν δέ γε οὐχ οἱ πρόγονοι , φαῖεν ἂν , ἀλλ’ ἡμεῖς αὐτοὶ τοῖς ἡμετέροις αὐτῶν ἔργοις καὶ βουλεύμασι καὶ λόγοις ἀπὸ τῶν βαρβάρων τοὺς Ἕλληνας ἐσώσαμεν , οὐ τὸ ἐν Σικελίᾳ κατοικοῦν μέρος αὐτῶν , ἀλλὰ τοὺς σύμπαντας καὶ τοὺς τῆς ἁπάσης οἰκουμένης τὸ ἕτερον μέρος νομισθέντας , ἐξ οὗ τότε τοῖς βαρβάροις ἀντάραντες ἐώσαντο , ὥστ’ ἐξεῖναί σοι περὶ πολιτείας νῦν ποιεῖσθαι λόγους , καὶ περὶ αὐτῶν ἡμῶν , ἔρρουσι δὲ τότε οὔτε λόγος οὔτ’ ἐλπὶς ἐλείπετ’ ἂν οὐδαμῆ οὐδαμῶς . 
νῦν οὖν φησὶν ὁ Δίων τοῖς μὲν ἐλευθερία γιγνέσθω μετὰ βασιλικῆς ἀρχῆς , τοῖς δὲ ἀρχὴ ὑπεύθυνος βασιλικὴ , δεσποζόντων νόμων τῶν τε ἄλλων πολιτῶν καὶ τῶν βασιλέων αὐτῶν , ἄν τι παράνομον πράττωσιν . 
ἐπὶ δὲ τούτοις ξύμπασιν ἀδόλῳ γνώμῃ καὶ ὑγιεῖ μετὰ θεῶν βασιλέα στήσασθε , πρῶτον μὲν τὸν ἐμὸν υἱὸν χαρίτων ἕνεκα διττῶν , τῆς τε παρ’ ἐμοῦ καὶ τῆς παρὰ τοῦ ἐμοῦ πατρός · 
ὁ μὲν γὰρ ἀπὸ βαρβάρων ἠλευθέρωσεν ἐν τῷ τότε χρόνῳ τὴν πόλιν , ἐγὼ δὲ ἀπὸ τυράννων νῦν δὶς , ὧν αὐτοὶ μάρτυρες ὑμεῖς γεγόνατε . 
δεύτερον δὲ δὴ ποιεῖσθε βασιλέα τὸν τῷ μὲν ἐμῷ πατρὶ ταυτὸν κεκτημένον ὄνομα , υἱὸν δὲ 
Διονυσίου , χάριν τῆς τε δὴ νῦν βοηθείας καὶ ὁσίου τρόπου · ὃς γενόμενος τυράννου πατρὸς ἑκὼν τὴν πόλιν ἐλευθεροῖ , τιμὴν αὑτῷ καὶ γένει ἀΐδιον ἀντὶ τυραννίδος ἐφημέρου καὶ ἀδίκου κτώμενος . 
τρίτον δὲ προκαλεῖσθαι χρὴ βασιλέα γίγνεσθαι Συρακουσῶν , ἑκόντα ἑκούσης τῆς πόλεως , τὸν νῦν τοῦ τῶν πολεμίων ἄρχοντα στρατοπέδου , 
Διονύσιον τὸν Διονυσίου , ἐὰν ἐθέλῃ ἑκὼν εἰς βασιλέως σχῆμα ἀπαλλάττεσθαι , δεδιὼς μὲν τὰς τύχας , ἐλεῶν δὲ πατρίδα καὶ ἱερῶν ἀθεραπευσίαν καὶ τάφους , μὴ διὰ φιλονεικίαν πάντως πάντα ἀπολέσῃ , βαρβάροις ἐπίχαρτος γενόμενος . 
εἰ τοίνυν καὶ τοιαῦτα γέρα τοὺς τῶν ἠλευθερωκότων τὴν πόλιν ἐκγόνους λαμβάνειν εἰκὸς , ὥστ’ αὐτοὺς γίγνεσθαι δυνάστας καὶ βασιλέας ἀντὶ τῶν προτέρων ἐκείνων , ἦ που τούς γε αὐτοὺς ἐλευθερώσαντας ἅπαν τὸ τῶν Ἑλλήνων γένος οὐχὶ δίκαιον πρὸς τῷ μηδενὸς πλείονος ἀξιοῦν μηδ’ ἐλευθέρους τὸ κοινὸν ἐᾶν εἶναι δοκεῖν . 
εἰ δὲ δὴ καὶ τὸν τοῦ τῶν πολεμίων ἄρχοντα στρατοπέδου δίκαιον βασιλέα ποιεῖσθαι , ἐὰν ἐθελήσῃ πατρίδα καὶ ἱερῶν ἀθεραπευσίαν καὶ τάφους ἐλεῆσαι , καὶ ὅπως μὴ διὰ φιλονεικίαν πάντως πάντα ἀπολέσῃ βαρβάροις ἐπίχαρτος γενόμενος , τούς γε οὐ μετὰ πολεμίων ταξαμένους , ἀλλὰ πρὸς τοὺς ἐξ ἁπάσης γῆς πολεμίους ἀντιταξαμένους , ποῦ θήσομεν , οἳ πρὸς τῇ σφετέρᾳ πατρίδι καὶ ἄλλοις πολλοῖς ὤρθωσαν τὰς πατρίδας , καὶ ἱερὰ καὶ τάφους διετήρησαν , καὶ οὔτε αὐτῶν οὐδεὶς βαρβάροις ἐπίχαρτος ἐγένετο οὔθ’ ἡ Ἑλλὰς δῑ αὐτούς ; 
ἆρά γε φαῦλα ἢ φαύλης χάριτος ταῦτ’ ἄξια τοῖς ἀνδράσιν ; 
εἶθ’ οὓς , εἰ δεῖ πείθεσθαι τοῖς Πλάτωνος λόγοις , τιμῶν ἀξιοῦν δεῖ καὶ πολὺ μειζόνων ἢ κατὰ τὰς συνήθεις , τούτους τοῖς Πλάτωνος λόγοις πεισθέντες κόλακας καὶ διακόνους καὶ τοῦ μηδενὸς ἀξίους προσεροῦμεν ; 
οὐ μέντἂν δίκαια ποιοῖμεν . 
τὸ δὲ πάντων ἀτοπώτατον , ὅτι χρῆται μὲν τούτοις ἐν ἐλέγχῳ τοῦ κολακείαν εἶναι τὴν ῥητορικὴν , ὡς δὴ τούτους ὄντας ῥήτορας , πάλιν δ’ αὐτὸς αὐτοὺς ἀφίησι τῆς κολακείας . 
οὔκουν φησί γ’ αὐτοὺς ταύτῃ χρῆσθαι ἐν οἷς περὶ ὧν ἔπαθον λέγει . 
κἀν τούτοις οὖν ἀνάγκη θάτερον ἐψεῦσθαι . 
εἰ μὲν γὰρ ἡ ῥητορικὴ κολακεία , πάντως κόλακας δεῖ τούτους εἶναι , ῥήτοράς γε ὄντας , ὥς φησιν · εἰ δὲ οὐδὲν οὗτοι κολακείᾳ προσήκουσι , ποῦ ῥητορικὴ κολακεία διὰ τούτους ἢ τί τούτων ἔδει τῶν παραδειγμάτων ; 
ᾤμην δὲ οὐδὲ τοῦτο τῶν δικαίων εἶναι , τὰς προαιρέσεις τὰς ἐκείνων ἐξετάζοντας τὰς συμφορὰς αἷς ἐχρήσαντο ὑπολογίζεσθαι . 
οὐ γὰρ εἰ μὴ κατὰ νοῦν ἀπήλλαξαν , φαῦλοι γεγόνασιν , ἀλλ’ εἰ μὴ τὰ βέλτιστα ἐβουλεύοντο τοῖς πράγμασιν . 
ἐκεῖνο μὲν γάρ ἐστι τῆς τύχης κατηγορεῖν , τοῦτο δὲ τὴν γνώμην ἐλέγχειν . 
φέρε γὰρ σὺ πρὸς τὸ βέλτιστον , ὦ Πλάτων , προύστης Ἀθηναίων ἤ τινος ἄλλου δήμου τῶν ἐν τοῖς Ἕλλησιν ἢ τοῖς βαρβάροις ; 
ἐκείνων φαίη τις ἂν ἡδέως . 
οὐκ ἔχοις ἂν εἰπεῖν · οὐδὲ γὰρ προύστης ὅλως . 
τί δὲ ὁ σὸς διδάσκαλος καὶ ἑταῖρος Σωκράτης ; 
οὐδ’ οὗτος . 
τί δὲ Σπεύσιππος ἢ Χαιρεφῶν ; 
οὐκ ἂν φαίης . 
πότερον οὖν ἔστι δῆμον καθάπαξ ἀποφῆναι χρηστὸν καὶ ἄμεμπτον καὶ δίκαιον , ἢ τοῦτο μὲν οὐδ’ ἐπ’ ἀνδρὸς οἷόν τε διισχυρίζεσθαι ; 
καὶ μὴν εἰ μὲν ἐγχωρεῖ , τί παθὼν οὐκ ἀπέδειξας αὐτὸς , οὐδ’ ἐπ’ αὐτῶν τῶν πραγμάτων ἐφάνης βελτίων πολίτης ἡμῶν ; 
εἰ δ’ ἀμήχανόν ἐστι , τί προφέρεις ἡμῖν εἴ τι καὶ προσεκρούσαμεν , φαῖεν ἂν αὖθις ἐκεῖνοι , καὶ τί τῶν ἀδυνάτων αἰτεῖς εὐθύνας ; 
τοσούτῳ γὰρ ἡμεῖς λυσιτελέστεροι σοῦ τῷ δήμῳ γεγόναμεν ὅσῳ σὺ μὲν οὔτε χεῖρον οὔτε βέλτιον οὐδὲν οὔτ’ εἶπας οὔτ’ ἔπραξας , ἀλλ’ ἀπώκνησας ἁπλῶς , ἡμεῖς δ’ ὅσον ἧκεν ἐφ’ ἡμᾶς οὐ καθυφείκαμεν , ἀλλ’ ὥσπερ χρημάτων εἰσφορὰν πλήρη τὴν ἀπὸ τῶν λογισμῶν καὶ τῶν λόγων παρεσχόμεθα τῇ πατρίδι , καὶ οὔτε πλῆθος τῶν τἀναντία ἐρούντων ὠκνήσαμεν οὔτ’ ἰσχὺν πλουσίων κατεδείσαμεν , οἷς ἀναγκαῖον ἦν τὸν ὑπὲρ τῶν κοινῶν πράττοντα προσκρούειν , οὔτε δικαστὰς οὔτε κινδύνους οὔτε τοὺς οἴκοι οὔτε τοὺς ἔξω πρὸς τοὺς πολεμίους οὔθ’ ὅλως τὰ τῆς τύχης καὶ τοῦ μέλλοντος ἄδηλα . 
ἃ φυγεῖν μὲν δή που ῥᾷον ἢ ὑποστῆναι παντί . 
τοῦτο δ’ εἰ πάντες ἐν ταῖς ἀνάγκαις λογίσαιντο , οἴχεται τὰ τῶν πόλεων πράγματα . 
ταῦτ’ ἂν , οἶμαι , φαῖεν , μετρίως , ὡς ἐγᾦμαι , λέγοντες . 
εἶεν . 
τί δ’ εἰ βελτίστους μὲν μὴ ἀπέφηναν καθάπαξ Ἀθηναίους , βελτίους δ’ ἔστιν ᾗ ; 
τί δ’ εἰ μείζω καὶ περὶ τούτους καὶ περὶ ἄλλους ἐξήμαρτον ἂν , εἰ μὴ τοῖς ὑπ’ ἐκείνων λόγοις κατείχοντο ; 
ἔπειτα τὸν μὲν ἰατρὸν φὴ|ς λιμῷ ἂν ἀποθανεῖν , εἰ πρὸς τὸν ὀψοποιὸν ἀγωνίζοιτο ἐν παισὶν ἢ τοιούτοις ἀνθρώποις , οἳ μὴ δύνανται γνῶναι τἀληθές · εἰ δὲ Μιλτιάδης καὶ Κίμων καὶ Περικλῆς πρὸς τὸ βέλτιστον ἄγοντες τὰ πράγματα ἔσθ’ ἃ καὶ προσέπταισαν , τοῦτο θαυμάζεις ; 
ἐνθυμοῦμαι δ’ ἔγωγε πῶς ἀνέχεσθαι χρὴ ὅτ’ 
Ἀλκιβιάδην μὲν καὶ Κριτίαν Σωκράτει συγγενομένους , οἳ τοσαύτας καὶ τηλικαύτας αἰτίας ἐσχήκασι καὶ ὑπὸ τῶν πολλῶν καὶ ὑπὸ τῶν ἐπιεικῶν , ὥστε Κριτίου γε οὐδ’ ἐπινοῆσαι ῥᾴδιον ἐξωλέστερον , ὃς ἐν τριάκοντα τοῖς πονηροτάτοις τῶν Ἑλλήνων πρῶτος ἦν , τούτους μὲν οὔ φασι δεῖν ἐν τεκμηρίῳ ποιεῖσθαι ὅτι Σωκράτης τοὺς νέους διέφθειρεν , οὐδ’ εἶναι τἀκείνων ἁμαρτήματα οὐδ’ ὁτιοῦν πρὸς Σωκράτη τὸν οὐδὲ αὐτὸν ἔξαρνον ὄντα τὸ μὴ οὐ διαλέγεσθαι τοῖς νέοις · εἰ δ’ Ἀθηναίων δῆμος ἐν πολλοῖς καὶ μεγάλοις οἷς καὶ ὑπὲρ αὑτοῦ καὶ ὑπὲρ τῶν Ἑλλήνων διεχείρισεν ἔσθ’ ἃ μὲν ὀρθῶς καὶ προσηκόντως ἐβουλεύσατο , ἔστι δὲ ἃ καὶ ἐξήμαρτεν εἰς τοὺς προεστηκότας , ταῦτ’ ἀξιοῦσιν αὐτοῖς τοῖς προστάταις λογίζεσθαι . 
καὶ Λεσβίους μὲν Τέρπανδρος οὐχ οἷός τ’ ἐγένετο πάντας ποιῆσαι μουσικοὺς , οὐδ’ Ἀρίων , οὐδ’ εἴ τις ἄλλος ἐν Λέσβῳ μουσικὴν ἐποιήσατο · εἰ δὲ Θεμιστοκλῆς καὶ Περικλῆς μὴ καθάπαξ ἐπαίδευσαν Ἀθηναίους τὴν πολιτικὴν ἀρετὴν , τοῦτ’ ἐκείνους , ὡς ἔοικεν , ἐλέγχει τοῦ μηδενὸς ἀξίους ὄντας , ὥσπερ ἂν εἴ τις καὶ θεῶν κατηγοροίη τοῖς αὐτοῖς λόγοις , ὅτι χρῆν αὐτῶν τὴν πρόνοιαν εἶναι τοιαύτην ὥστ’ ἀδικίαν καὶ ἀγνωμοσύνην ἀνελεῖν παντάπασιν ἐξ ἀνθρώπων καὶ μηδὲν ἁμαρτάνειν μηδένας ἀνθρώπων μηδαμῆ . 
νῦν δὲ πῶς ἢ προνοεῖν αὐτοὺς χρὴ νομίζειν , ὅταν μὴ παύωνται πλημμελοῦντες ὧν ἄρχουσιν ἢ μὴ δικαίως ὑπ’ ἐνίων ἀμελεῖσθαι ; 
οὔκουν οἵ γ’ ἵπποι τοὺς μὲν οὐδεπώποθ’ ἁψαμένους αὐτῶν γνωρίζουσι προσβλέποντες , τοὺς δ’ ἐφεστῶτας μισοῦσι καὶ φεύγουσιν · ἀλλὰ τοῦτό γε καὶ τοῖς ὄνοις ἀπέδωκεν ἡ παροιμία , τὸν ξύοντα ἀντιξύειν · ἄνθρωποι δ’ ἄρα ὑπὸ θεῶν ἀγόμενοι θεοὺς οὐ νομίζουσιν , ἢ περὶ αὐτούς τι φαῦλον τοὺς θεοὺς λέγουσι καὶ πράττουσι . 
καὶ ὁ μὲν ἡνίοχος παραλαβὼν λακτίζοντας τοὺς ἵππους πραΰνει καὶ τιθασεύει καὶ τελευτῶν ἐπ’ αὐτῶν ἀσφαλῶς καὶ κατὰ πολλὴν ῥᾳστώνην εἶσιν ὅποι βούλεται · οἱ θεοὶ δὲ οὔπω καὶ νῦν ἐξῃρήκασιν ἐξ ἀνθρώπων ἀδικίαν ἐκ τοσούτου , καὶ ταῦτα ἐκ τοῦ παντὸς αἰῶνος πολιτευόμενοι , καὶ προσέτι εἰς ἑαυτοὺς ἁμαρτάνοντας ὁρῶντες ἔστιν οὓς αὐτῶν . 
ἀλλὰ μὴν ὅτε ταῦτα οὐδ’ ἂν εἷς ὑγιαίνων εἴποι σπουδῇ πλὴν ὡς ἡμεῖς νῦν εἰς ἔλεγχον λόγου , πῶς οὐ κομιδῆ Πλάτων συκοφαντεῖ ; 
εἰ γὰρ ἃ μηδ’ οἱ θεοὶ πώποτε πεποιήκασι , μηδὲ παρ’ αὐτῆς τῆς Ἀθηνᾶς τῆς πολιάδος εἶχεν ἀπαιτῆσαι , ταῦτα παρὰ Θεμιστοκλέους καὶ Περικλέους ἀπαιτεῖ , αὐτὸν ἐρωτῶ πῶς οὐ συκοφαντεῖ . 
ἀλλ’ οἶμαι τὴν μὲν τοῦ δήμου φύσιν οὐκ ἠδυνήθησαν μεταποιῆσαι οὐδ’ ἀφανίσαι · ἔστι δ’ αὕτη μηδέποτε γενέσθαι πάντα χρηστὸν μηδ’ ἀναμάρτητον · ὅσα δ’ ἢ κινδυνεύοντας ἔδει προνοήσασθαι , ἐν οἷς ἅμα καὶ τῶν πολλῶν καὶ τῶν ἐπιεικῶν ἦν εὐεργέτας εἶναι , ἢ κατ’ ἐξουσίαν πράττοντας ἀπάγειν ἀπὸ τῶν δυσχερεστάτων ἀεὶ καὶ ὡς ἐλάχιστον τρέπειν τὰ τῆς φύσεως ἁμαρτήματα , ταῦτ’ οὐκ ἔστιν ὅπως οὐ παρὰ τούτοις ὄντα φανήσεται , καὶ ταῦτα πρὸς τῷ λόγῳ τῷ παρ’ ἡμῶν καὶ ταῖς ἀποδείξεσι Πλάτων αὐτὸς ἐπισφραγίζεται καὶ ἔστιν ἡμῖν κἀνταῦθα μάρτυς ὑπὸ τῆς αὐτῆς δεξιότητος ἧσπερ κἀν τοῖς ἄνω κατὰ τὴν χρείαν ἀεὶ καὶ τὸ λοιπὸν , ἐὰν αὐτὸς αὐτοὺς ἐπαινῶν ἐπιδειχθῇ . 
πῶς οὖν ἄν τις περιφανέστερον ἢ λαμπρότερον τοὺς ἄνδρας ἐπῄνεσεν ἢ ὡς οὗτος τὸν ἐπιτάφιον λόγον αὐτοῖς ποιήσας ; 
ἐν ᾧ καὶ τοῖς ἄλλοις προξενεῖν φησι καὶ προμνᾶσθαι , εἰς ᾠδάς τε καὶ τὴν ἄλλην ποίησιν θεῖναι , κοσμήσαντας ἀξίως τῶν πραξάντων , λέγω δὴ τὰ τούτων ἔργα . 
τοῦτο γάρ ἐστι τὸ χαριέστατον , ὅτι καὶ πάντα τἄλλα παρεὶς καὶ παριδὼν ἐπ’ αὐτὰ τὰ τούτων ἴδια καὶ τὴν τούτων πολιτείαν ἐλήλυθεν , ὡς μάλιστα ἐκ τούτων ἐμφανιῶν τὴν τῶν τετελευτηκότων ἀρετὴν , μέγιστον μὲν θεὶς ἁπάντων τῶν ἔργων τὸ Μαραθῶνι , δεύτερον δὲ τὸ Σαλαμῖνι , κεφάλαιον δ’ ἐπιθεὶς ὡς τοῖς βαρβάροις ἐπέδειξαν ὅτι πᾶς πλοῦτος καὶ δύναμις ἀρετῇ ὑπείκει . 
οὐκοῦν ὅτε τοὺς ταῦτα βουλευσαμένους καὶ πράξαντας ἐπαινεῖ , τὸν Θεμιστοκλέα καὶ τὸν Μιλτιάδην ἐπαινεῖ . 
οὗτοι γὰρ ἦσαν οἱ τούτων ἡγούμενοι . 
καίτοι πῶς οὐκ ἄτοπον ὧν τὰ ἔργα κοσμεῖ , τούτων τὴν πολιτείαν φαυλίζειν , καὶ ἃ τῆς τῶν πεισθέντων ἀρετῆς τίθεται δείγματα , ταῦτα μὴ τῆς τῶν πεισάντων πρῶτον ὑπάρχειν ἡγεῖσθαι ; 
καὶ γὰρ ὅσοι μὲν ὑπὸ τῆς βουλῆς αἱρεθέντες ἐπὶ τοῦ πλήθους τοὺς ἐπιταφίους τούτους διεξέρχονται ἔχουσιν ἴσως ἀποφυγὴν ὡς ἐξ ἀνάγκης ἐκόσμησαν καὶ οὐκ ἄν τις πρᾶγμα ποιοῖτο τοὺς λόγους αὐτῶν · ὅστις δ’ ἐξεπίτηδες καὶ καθ’ ἑαυτὸν ἐποίησε περὶ αὐτῶν , εὔδηλον ὡς οὐκ ἂν , εἰ μὴ καὶ αὐτοὺς ἀξίους λόγου καὶ τὰ ἔργα ἡγοῖτο . 
οὐ γὰρ κολακεύων γε Ἀθηναίους ταῦτα εἰρηκέναι φησὶν , οὐδ’ ἂν αὐτὸς λέγῃ πιστεύσομεν ἡμεῖς . 
εἰ γὰρ αὖ λόγου χάριν καὶ δύναμιν δεικνὺς ἐνεχείρησε , πῶς ἔνεστιν αὐτῷ ῥητορικὴν ψέγειν ἐν ᾗ ταυτὸν ἦν ; 
περὶ μὲν τοίνυν τούτων τῶν ἀνδρῶν οὕτω μεμαρτύρηκεν , ὅτι οὐ πρὸς τὸ χείριστον ἦγον τοὺς πολίτας , οὐδὲ τὰς ἐπιθυμίας αὐτῶν διετέλουν ἀποπληροῦντες , ἀλλὰ τοιούτων ἔργων ἡγεμόνες αὐτοῖς ἐγένοντο , ἃ καὶ Πλάτων οὐκ ἂν αἰσχυνθείη κοσμῶν , καὶ προστιθεὶς ἀρετὴν τοῖς εἰργασμένοις · οὐχ ὡς κατὰ 
Μίθαικον τὸν ὀψοποιὸν καὶ Θεαρίωνα τὸν ἀρτοποιὸν τὴν φύσιν γενομένων , ἀλλ’ ὡς χαλεπὸν τοῖς ἄλλοις καὶ εἰπεῖν πρεπόντως περὶ αὐτῶν . 
εἰς δὲ τὸν καθάπαξ λόγον πῶς αὖ καὶ ποῦ μαρτυρεῖ οὑτοσί ; 
ἐν αὐτῷ Γοργίᾳ τούτῳ ἐν τοῖς Σωκράτους καὶ Καλλικλέους λόγοις . 
ἐλθὼν γὰρ ἐπ’ αὐτὸ τὸ λῦον τὸν λόγον καὶ φανερᾶς τῆς κρίσεως γενομένης σχίζεται περὶ αὐτὸ , καὶ ὁ μὲν οὕτως ἐρωτᾷ , ὁ δὲ ἀποκρίνεται ἀναμὶξ ὡδὶ πότερόν σοι δοκοῦσι πρὸς τὸ βέλτιστον ἀεὶ λέγειν οἱ ῥήτορες , τούτου στοχαζόμενοι ὅπως οἱ πολῖται ὡς βέλτιστοι ἔσονται διὰ τοὺς αὐτῶν λόγους , ἢ καὶ οὗτοι πρὸς τὸ χαρίζεσθαι τοῖς πολίταις ὡρμημένοι καὶ ἕνεκα τοῦ ἰδίου τοῦ αὑτῶν ὀλιγωροῦντες τοῦ κοινοῦ ὥσπερ παισὶ προσομιλοῦσι τοῖς δήμοις , χαρίζεσθαι αὐτοῖς πειρώμενοι μόνον · εἰ δέ γε βελτίους ἔσονται ἢ χείρους διὰ ταῦτα οὐδὲν φροντίζουσιν ; 
οὐχ ἁπλοῦν ἔτι τοῦτο ἐρωτᾷς . 
εἰσὶ μὲν γὰρ οἳ κηδόμενοι τῶν πολιτῶν λέγουσιν ἃ λέγουσιν , εἰσὶ δὲ καὶ οἵους σὺ λέγεις . 
ἐξαρκεῖ . 
εἰ γὰρ καὶ τοῦτό ἐστι διπλοῦν , τὸ μὲν ἕτερόν που τούτων κολακεία ἂν εἴη καὶ αἰσχρὰ δημηγορία , τὸ δὲ ἕτερον καλόν. οὐκοῦν καὶ παρ’ ἡμῶν ἐξαρκεῖ . 
εἰ γάρ ἐστι διπλοῦν καὶ μὴ ἀεὶ μὲν τὰ βέλτιστα λέγουσιν οἱ ῥήτορες , ἔστι δ’ ὅτε καὶ τὰ βέλτιστα , ἢ νὴ Δί’ οἱ μὲν οὕτως , οἱ δὲ ἐκείνως λέγουσιν , ὁ κολακείαν ὁριζόμενος τὴν ῥητορικὴν εἶναι λόγος ἐν βραχεῖ λύεται . 
ἔτι τοίνυν σαφέστερον ἐπὶ τελευτῆς τοῦ διαλόγου τὸ πᾶν ἀποκαλύψας ἐκπέφαγκεν · οὐ γὰρ ὑφ’ ἡμῶν γε ταῦτα παρεμβέβληται ἀλλὰ γὰρ , ὦ 
Καλλίκλεις , ἐκ τῶν αὐτῶν εἰσὶ καὶ οἱ σφόδρα πονηροὶ γιγνόμενοι ἄνθρωποι · οὐδὲν μὴν κωλύει καὶ ἐν τούτοις ἀγαθοὺς ἄνδρας ἐγγίγνεσθαι , καὶ σφόδρα γε ἄξιον ἄγασθαι τῶν γιγνομένων . 
χαλεπὸν γὰρ , ὦ Καλλίκλεις , καὶ πολλοῦ ἐπαίνου ἄξιον ἐν μεγάλῃ ἐξουσίᾳ τοῦ ἀδικεῖν γενόμενον δικαίως διαβιῶναι · ὀλίγοι δὲ γίγνονται οἱ τοιοῦτοι , ἐπεὶ καὶ ἐνθαδὶ καὶ ἄλλοθι γεγόνασιν , οἶμαι δὲ καὶ ἔσονται καλοὶ κἀγαθοὶ ταύτην τὴν ἀρετὴν τοῦ δικαίως διαχειρίζειν ἄν τις ἐπιτρέπῃ . 
εἷς δὲ καὶ πάνυ ἐλλόγιμος γέγονε καὶ εἰς τοὺς ἄλλους Ἕλληνας Ἀριστείδης ὁ Λυσιμάχου · οἱ δὲ πολλοὶ , ὦ ἄριστε , κακοὶ γίγνονται τῶν δυναστῶν. ἐνταῦθα τοσοῦτον αὖ περαιτέρω προβέβηκεν , ὅσον οὐ μόνον ὡς ἐγχωρεῖ γίγνεσθαι προσωμολόγηκεν , ἀλλὰ καὶ ἕνα γε αὐτὸς ὠνόμακε , γεγόνασι δὲ , φησὶ , καὶ ἕτεροι καὶ ἐνταῦθα καὶ ἄλλοθι . 
ἐγὼ τοίνυν ἀφαιρῶ τοῦτο τὸ καὶ ἕτεροι καὶ εἴ τις ἑτέρωθι · ὃν δὲ καὶ πάνυ ἐλλόγιμόν φησι γεγενῆσθαι καὶ οὐ μόνον εἰς τοὺς πολίτας , ἀλλὰ καὶ εἰς τοὺς ἄλλους Ἕλληνας , τοῦτον τίθημι μόνον . 
ἔγκειται μὲν γάρ που ταῦτα μεταξὺ τοῦ μύθου οὐκ ἀσκέπτως ἐμοὶ δοκεῖν οὐδὲ φαύλως οὐδὲ ὡς ἐξέπεσεν , ἀλλ’ ὅπως συγκρυφθείη τε ὡς δυνατὸν μάλιστα , καὶ εἴ τις εὑρὼν χρῷτο , μηδ’ αὐτὸς δοκοῖ παρελθεῖν , ἀλλ’ ἐνείη . 
οὕτω μέσην τινὰ τάξιν εὗρε , καὶ ἅμα πρὸς τῇ τελευτῇ τοῦ λόγου τοῦ παντὸς ἃ θεὶς ἐν ἀρχῇ τοῖς ἐφεξῆς οὐκ ἔμελλεν ἔξειν οἶμαι χρῆσθαι . 
οὐ μὴν τούτου γε ἕνεκα καὶ ἡμᾶς παρήσειν , ἕως ἂν τοῦ γε αὐτοῦ καὶ περὶ τῶν αὐτῶν ὄντος τοῦ λόγου , προσθήσω δ’ ὅτι κἀν τοῖς αὐτοῖς τούτοις ἐνόντα φαίνηται . 
οὐκοῦν εἰ ὅτι μάλιστα ἕτερος μὲν ἐν τοῖς πᾶσι μήτ’ Ἀθήνησι μήτ’ ἄλλοθι μηδαμοῦ ῥήτωρ ἐλλόγιμος , μηδ’ ἔξω τῆς τοῦ κολακεύειν αἰτίας , γεγένηται δὲ εἷς Ἀθήνησι , τί μᾶλλον τό γε πρᾶγμα κακιστέον ὡς ἀναγκαίως φαῦλον ; 
οὐ γὰρ εἰ ῥᾴδιον ἢ μὴ τῷ ὄντι γενέσθαι ῥήτορα προὔκειτο σκοπεῖν , ἐπεὶ τοῦτό γε καὶ ἡμεῖς , εἰ βούλει , μαρτυροῦμεν , κἂν εἰ τὴν Στέντορος φωνὴν κτησαίμεθα , φθεγξαίμεθ’ ἂν ὡς οὐ ῥᾴδιον , κἂν ὁ Νεῖλος , ὦ μακάριε , τοῖς ἑπτὰ στόμασιν εἰ λάβοι φωνὴν , ὥσπερ ὁ Σκάμανδρος κατὰ τὸν Ὅμηρον , ἀλλ’ εἰ δυνατὸν ἢ μὴ καὶ φύσιν ἔστ’ ἔχον συμβῆναι , τοῦτ’ ἦν ἐκ τοῦ λόγου . 
φέρε γὰρ πρὸς Διὸς , εἰ πρὶν Ἀριστείδην γενέσθαι , τοὺς κατὰ τῆς ῥητορικῆς λόγους τούτους ἐποιεῖτο , προθυμούμενος ἐκ παντὸς τρόπου δεικνύναι φαῦλόν τι καὶ φυγῆς ἄξιον , λέγων ὡς ἀδύνατον χρηστόν ποτε ἄνδρα ἢ δίκαιον γενέσθαι λόγων τοιούτων προσαψάμενον , οὐκ ἂν ἐψεύδετο ; 
δηλοῖ τό γε Ἀριστείδην φανῆναι τοιοῦτον , εἴπερ μὴ ψευδῆ Πλάτων εἴρηκε περὶ αὐτοῦ . 
οὐκοῦν δεινὸν εἰ πρὶν μὲν Ἀριστείδην γενέσθαι προσδοκᾶν ἔδει γενήσεσθαί τινα καὶ μὴ νομίζειν καθάπαξ ἀδύνατον , ἐπεὶ δ’ οὗτος ἐμφανὲς παράδειγμα ὑπάρχει , μήθ’ ὡς γενομένου τούτου μήθ’ ὡς ἐγχωροῦν ὅλως ἐγκαλεῖν . 
καὶ μὴν οὐδ’ ἐκεῖνο ἴσον , μὴ γενομένου μὲν ὅλως χρηστοῦ μηδενὸς τοῦτ’ ἂν ποιεῖσθαι τεκμήριον κατὰ τῆς ῥητορικῆς ὡς ἄφυκτον , ὁμολογουμένου δ’ ὑπ’ αὐτοῦ τοῦ κακῶς ἀγορεύοντος αὐτὴν καὶ γεγενῆσθαί τινας ἀξίους λόγου καὶ ἔσεσθαι , τοῦτο γάρ ἐστιν ὑπερφυὲς τὸ καὶ περὶ τῶν μελλόντων προλέγειν ὡς ἔσονται , εἶτ’ οἴεσθαι μηδὲν εἶναι πλέον . 
ἕτερον τοίνυν , ὅπερ ἐστὶν ἐκ τῆς τελευταίας ταυτησὶ μαρτυρίας , ὅτι καὶ πολλῷ μειζόνων εἶναι τοὺς τοιούτους ἐπαίνων ἀξίους προσωμολόγηκεν αὐτός . 
χαλεπὸν γὰρ , φησὶν , ὦ Καλλίκλεις , — οὐκοῦν καὶ ὦ Πλάτων—ἐν μεγάλῃ ἐξουσίᾳ τοῦ ἀδικεῖν γενόμενον δικαίως διαβιῶναι . 
εἰ τοίνυν ῥητορεύειν μέν ἐστιν ἀδικεῖν δύνασθαι κατ’ αὐτόν σε , δυνατὸν δ’ ἐστὶ καὶ δικαίως διαβιῶναι ῥητορεύοντα , μεῖζον δὲ τεκμήριον δικαιοσύνης τὸ δυνάμενον ἀδικεῖν ἡσυχάζειν ἢ τὸ μὴ , πῶς οὐ πολὺ τῶν κολάκων ἀπέχουσιν οἱ τοιοῦτοι , οἵ γε καὶ τῶν ἀναγκαίως δικαίων τοσοῦτον προέχουσιν ; 
ἔοικεν οὖν τὸ τοῦ Ὁμήρου συμβαίνειν καί τι ἔπος προέηκεν ὅπερ τ’ ἄρρητον ἄμεινον . 
τὸν γὰρ Ἀριστείδην οὐ μόνον οὐ κακῶς εἰπεῖν δυνηθεὶς , ἀλλὰ καὶ διαφέροντα ἀναγκαίως θεὶς , καὶ Μιλτιάδου καὶ 
Θεμιστοκλέους τοῦτο ὃ κατηγόρηκεν αὖθίς ἐστι διεφθορώς . 
ἀνδρῶν γὰρ ἂν εἴη τοῦτό γε ἤδη κατηγορεῖν , οὐ ψέγειν ῥητορικὴν , ὡς αἰτίαν τοῦ λέγειν ἢ πράττειν κακῶς . 
ὥσπερ τοίνυν αὐτὸς τὰ μὴ ἀναγκαῖα κατηγόρηκεν ἐκείνων , τί κωλύει καὶ ἡμᾶς αὖ τὰ μὴ ἀναγκαῖα ὑπὲρ αὐτῶν ἀντιθεῖναι ; 
καίτοι διά γε τοῦτον ἐξ ἡμισείας ἀναγκαῖα . 
φανήσεται γὰρ οὐχ ἁπλῶς οὐδ’ ὡς νῦν μόνον δείκνυμεν εἰς τοὺς ἐναντίους λόγους ἐληλυθὼς αὐτὸς αὑτῷ , ἀλλὰ καὶ ἐξ ὧν ἐκείνους ᾐτίαται τοῦτον ἐπαινεῖν οὐκ ἔχων , ἢ εἴπερ ὀρθῶς ἐπαινεῖ τοῦτον , δῑ αὐτὸ τοῦτο οὐδ’ ἐκείνους ἔχων αἰτιάσασθαι . 
πῶς ; 
ὅτι σύμβολον οἶμαι ποιεῖται τοῦ κακῶς Ἀθηναίων ἐκείνους προστῆναι τὸ παθεῖν αὐτοὺς ὑπ’ Ἀθηναίων κακῶς , ὡς οὐκ ἂν τούς γε βελτίους ὑπ’ αὐτῶν γενομένους ἁμαρτόντας εἰς τούτους ὑφ’ ὧν μηδ’ εἰς τοὺς ἄλλους ἁμαρτάνειν ἐπαιδεύθησαν . 
ταῦτα δ’ οὕτω θεὶς καὶ ἡνιόχους καὶ τὰ τοιαῦτα ἐπεισαγαγὼν ἐνταυθοῖ τόν γε Ἀριστείδην οὐ μόνον οὐδὲν φλαῦρον εἴρηκεν , ἀλλὰ καὶ σαφῶς ἐξαίρετον τῶν ἄλλων πεποίηται . 
καίτοι εἰ τὸ παθεῖν κακῶς ὑπ’ Ἀθηναίων δεῖγμα τοῦ μὴ καλῶς Ἀθηναίων προστῆναί ἐστιν , οὐδ’ Ἀριστείδης προὔστη καλῶς · 
οὐδὲ γὰρ οὗτος ἀθῶος δή που διέφυγεν , ἀλλ’ ἐξέπεσε , προσθήσω δ’ ὅτι οὗτός γε οὐδὲ ἐν δικαστηρίῳ δυστυχήσας ὥσπερ Μιλτιάδης καὶ Περικλῆς οὐδ’ ὑπὸ τούτων οἷς προσέκρουσεν ὑπὲρ τῶν πολλῶν , ἀλλ’ ἐξοστρακισθεὶς ὑπ’ αὐτοῦ τοῦ δήμου . 
οὐκοῦν εἰ μὲν μηδέν ἐστι τοῦτο σύμβολον κακίας , εἴ τις ῥήτωρ ἠτύχησε πρὸς τούτους ὧν προὐστήκει , οὔτε Μιλτιάδης οὔτε Θεμιστοκλῆς , οὐδ’ εἴ τις ἄλλος , ἅμα τ’ ἔπταισαν καὶ δικαίως ἂν φαῦλοι νομίζοιντο · 
εἰ δ’ ἐκεῖνοι τούτοις ἐξελέγχονται , τί κωλύει μηδ’ Ἀριστείδην ἐλλόγιμον μηδ’ ἔξω τῆς ἐκείνων αἰτίας τιθέναι ; 
ὥστ’ οὐ μόνον τοῖς κατὰ ῥητορικῆς λόγοις , ἀλλὰ καὶ τοῖς ἰδίᾳ κατὰ τῶν ἀνδρῶν , ὅ γε Ἀριστείδης ὑπεναντίως ὑπ’ αὐτοῦ τιμηθεὶς ἐκείνοις οὓς κακίζει βοηθῶν φαίνεται , ὥσπερ ἐπεισόδιον παρὰ δόξαν προχωροῦν . 
ἔπειτ’ ἄγει τὸν κυβερνήτην , καὶ τίνος ἕνεκα , φησὶν , οὐ φρονεῖ μέγα οὐδὲ ἴσον τῷ ῥήτορι , σώζων ἐκ θανάτου καὶ οὗτος ἀνθρώπους καὶ αὐτοὺς καὶ χρήματα ; 
ἐγὼ δὲ ὁρῶ μὲν κἀκεῖνο ὑπάρχον ἀντερωτῆσαι , τίνος οὖν ἕνεκα οὐδὲ αὐτὸς τῷ κυβερνήτῃ παραχωρεῖς ; 
εἰ γὰρ φιλοσοφίας ἕνεκα ἀτίμως ὑπὸ τῶν πολλῶν ἀγομένης πλεῦσαι φὴ|ς εἰς Σικελίαν τῷ 
Δίωνι βοηθὸς , οὐχ ἧττον ὁ κυβερνήτης ἐκεῖνον ἔσωζεν ὁ σὲ ἄγων , καὶ ταῦτα μέντοι διὰ τοῦ μεγίστου τῶν πελαγῶν , ἀλλὰ τοσούτῳ σοῦ πλέον εἰπεῖν ἔχει , ὅσῳ καὶ αὐτὸν τὸν μέλλοντα σώζειν τὸν Δίωνα ἔσωζεν . 
ἀλλ’ ἐῶ ταῦτα . 
ἀλλὰ πῶς οὐκ ἄτοπον ὡς ἀληθῶς , εἰ αὐτὸς μὲν ὁ κυβερνήτης μὴ ἀξιοῖ τὸ ἴσον φρονεῖν τῷ ῥήτορι μηδ’ ἀμφισβητεῖ , σὺ δὲ χρῇ τούτῳ παραδείγματι , ὥσπερ ταπεινοτέρους τι ταύτῃ ποιήσων τοὺς ῥήτορας , εἰ πάντες εἴκουσιν αὐτοῖς . 
καὶ μὴν ὅτι γε οὐχ ὑπ’ ἀνοίας ὁ κυβερνήτης ὑποχωρεῖ τῷ ῥήτορι οὐδὲ ἔχοι τις ἂν αὐτὸν νουθετῶν εἰπεῖν , ὥσπερ ἐν ἀγῶνι παρ’ ἀξίαν εἴκοντα . 
ὦ οὗτος , ὅρα τί ποιεῖς · ὁ ῥήτωρ οἰχήσεται τὸν στέφανον λαβών · οὐ μέγα ἀγώνισμα τῆς ῥητορικῆς τοῦτο ἐπιδεῖξαι . 
καὶ γὰρ οἶδε καὶ οὐ δεῖται τοῦ διδάξοντος , τοσοῦτόν γε νοῦ μετέχων , ὅτι αὐτὸς τῶν μὲν ναυτῶν ἐστιν ἄρχων , τῶν δὲ ἐμπλεόντων διάκονος καὶ ὑπηρέτης . 
καὶ τῶν γε καιρῶν τοσοῦτον αὐτῷ μέτεστιν , ὅσον τοῖς ἐγνωκόσι πλεῖν σημῆναι , καὶ νὴ Δία ὁρμοῦντας ἐπ’ ἀκτῆς ἀναστῆσαι προσάγοντος τοῦ πνεύματος · τὸ δὲ ὁπότε πλεῖν ἄμεινον καὶ ὁπότε οἴκοι μένειν καὶ ὅποι καὶ ὑπὲρ ὧν πλεῖν οὐδὲν οὔτε ἰδεῖν ὢν ἑτέρου μᾶλλον δυνατὸς οὔτε συμβουλεῦσαι κύριος . 
τὸ δὲ τοῦ ῥήτορος οὐ τοιοῦτόν ἐστιν , ἀλλ’ ὥσπερ οἱ κυβερνῆται τῶν ναυτῶν ἄρχουσιν , οὕτως αὖ τῶν κυβερνητῶν οἱ ῥήτορες ἄρχουσιν , ὅταν τὰ κράτιστα δεήσῃ νεῶν . 
καὶ τοσούτῳ γέ τι τῶν κυβερνητῶν οἱ ῥήτορες κυριώτεροι ἢ τῶν ναυτῶν ἐκεῖνοι , ὅσον οἱ μὲν πλεόντων εἰσὶ κύριοι τῶν ναυτῶν , οἱ δὲ καὶ αὐτοῦ τοῦ πλεῖν ἢ μὴ τοὺς κυβερνήτας · μᾶλλον δὲ ἀμφοτέρων εἰσὶ κύριοι , καὶ τῶν κυβερνητῶν καὶ τῶν ἐμπλεόντων , οἱ ῥήτορες . 
διδάσκουσί γε καὶ πείθουσιν ἐξ ἀρχῆς πότε καὶ ποῖ πλευστέον · καὶ πάλιν ἡνίκα ἂν τούτου δέῃ κωλύουσιν . 
ὥστε οὐκ ἴσον μισθώσαντα ὑπηρετεῖν καὶ νικήσαντα ἀποστεῖλαι οὐδὲ τὸ σεσωκέναι τὴν ναῦν , οὐδὲ τοὺς ἐν τῇ νηὶ σκοπεῖν οἴεται δεῖν ὁ κυβερνήτης , ἀλλὰ τὸ σχῆμα προσεξετάζειν τοῦ πράγματος , ὥσπερ ὁ δήμιος οὐκ ἀξιοῖ μεῖζον τοῦ δικαστοῦ φρονεῖν οὐδὲ ἴσον , ὅτι δὴ αὐτὸς ἀποκτιννύει , εἰ δὲ μὴ , ἀλλ’ ὅτι καὶ αὐτὸς , ἀλλ’ οἶδεν αὐτὸς μὲν ὑπηρέτης ὢν , τοῦτο ἀνάγκῃ ποιῶν , τὸν δὲ μετ’ ἐξουσίας κρίνοντα τὸ δίκαιον ἐξεπίτηδες . 
ἔτι δὲ ὁ μὲν κυβερνήτης ἐξ ἡμισείας τὴν ἰσχὺν ἔχει . 
τὸ γὰρ σώζειν μόνον ἐστὶν αὐτοῦ , ἀπέκτεινε δὲ οὐδεὶς οὐδένα πω τῷ λόγῳ τῆς τέχνης , ἀλλ’ ἐάν τινες καὶ ναυαγίας συμβάσης διαφθαρῶσι , παραιτεῖται καὶ οὐ σεμνύνεται . 
ὁ δὲ ῥήτωρ οὐ σώζειν οἶδε μόνον , ἀλλὰ καὶ ἀποκτιννύειν καὶ ἐκβάλλειν οὓς ἄμεινον · ὥστε τέλειον ἐξ ἀμφοτέρων τὸ κράτος τῷ ῥήτορι . 
καὶ ὁ μέν γε κυβερνήτης οὐδὲ οὓς σώζει πρὸς ἀξίαν σώζει , ἀλλ’ ὥσπερ καὶ τὸ παράδειγμα λέγει , οὐκ ἀπεικὸς ἡγεῖται τοιούτους ἐνεῖναί τινας οἷς τεθνάναι κρεῖττον ἢ ζῆν · ὁ δὲ ῥήτωρ καὶ τὴν τοῦ σώζειν μερίδα σὺν τῷ δικαίῳ πληροῖ . 
οὐκοῦν οὐχ ὅμοιον γίγνεται τὸ παράδειγμα , ὅταν δυοῖν ὄντοιν ὁ μὲν ἀμφοῖν ᾖ σὺν τῷ δικαίῳ κύριος , ὁ δὲ καὶ θάτερον ἐξ ἡμισείας ἔχῃ . 
διὰ ταῦτα ὁ κυβερνήτης δύο ὀβολοὺς πραξάμενος , ἐὰν ἐξ Αἰγίνης , ἐὰν δὲ ἐξ Αἰγύπτου , φὴ|ς , ἢ τοῦ Πόντου , δύο δραχμὰς , ἐὰν πάμπολυ , ἐκβὰς παρὰ τὴν θάλατταν καὶ τὴν ναῦν περιπατεῖ ἐν μετρίῳ σχήματι . 
λογίζεται γὰρ , φὴ|ς , ὅτι ἄδηλόν ἐστιν οὕστινας ὠφέληκεν αὐτῶν καὶ οὕστινας ἔβλαψε , καὶ διὰ ταῦτα οὐ νόμος ἐστὶ σεμνύνεσθαι τὸν κυβερνήτην καίπερ σώζοντα ἡμᾶς . 
ὁρᾷς τί λέγεις ; 
οὐ νόμος ἐστὶ , φῄς . 
ἀλλὰ τόν γε ῥήτορα νόμος , οὐκοῦν καὶ δίκαιον . 
ἀλλ’ ὁ κυβερνήτης ἐκεῖνά τε οἶδε καὶ πρὸς ἐκείνοις εἰ μὲν καὶ ταῦτα λογίζεται οὐκ ἂν ἔχοιμι εἰπεῖν , ἔστι δὲ καὶ κυβερνήτῃ καὶ παντὶ συνιδεῖν ὅτι κυβερνήτης μὲν ὅστις πλείστους ἀθρόους οὐκ ἔσωσεν ὑπὲρ χιλίους , τὸ δὲ τοῦ ῥήτορος πλήρωμα ὃ σώζει οὐ κατὰ ναῦν ἐστιν Αἰγυπτίαν , οὐδέ γε ὅλως μετρεῖται στόλῳ , ἀλλὰ καὶ λιμένες αὐτοὶ καὶ πόλεις , οὐ μυρίανδροι μόνον ἀντὶ τῶν μυριοφόρων , ἀλλὰ καὶ μετρῆσαι χαλεπαὶ τῇ τῆς ῥητορικῆς ὑποπίπτουσι τύχῃ τε καὶ προστασίᾳ . 
καὶ ὁ μέν γε κυβερνήτης κατάρας οὐκ ἔχει τί χρήσεται τῇ τέχνῃ , τοῦ δὲ ῥήτορος οὐδέν ἐστι χωρίον ἐξαίρετον . 
καταχώσει , φησὶν , ἡμᾶς ὁ μηχανοποιὸς τοῖς λόγοις . 
ποίοις , ὦ Γοργεία κεφαλή ; 
μέχρι μὲν γὰρ ἁπλῶς μηχανοποιός ἐστι , μὴ ὅτι κοσμεῖν ἔχει λόγῳ τὴν τέχνην , ἀλλ’ οὐδὲ τἀκ τῆς τέχνης παρέχειν ἕως ἂν μὴ νικήσωσιν οἱ ῥήτορες · εἰ δὲ μέλλει καταχώσειν τοῖς λόγοις , τίς ἡ τούτων προεστηκυῖα δύναμις ; 
οὐκοῦν ὅτε καὶ μηχανοποιῷ ῥητορικὴ χρήσιμον , εἴ γέ τι μέλλει περὶ τῆς τέχνης ἕξειν εἰπεῖν , πῶς οὐ πανταχῆ ῥητορικὴ χρήσιμον ; 
ἧττον μὲν οὖν ἴσως τούτων ἄτοπα , ἀκόλουθα δὲ ὅμως ποιεῖ καὶ παιδοτρίβας ἰατρῶν ἐντιμοτέρους ἄγων . 
εἰ μὲν γὰρ οὐ ταύτην λέγεις γυμναστικὴν , ἀλλ’ ἁπλῶς τὴν ὁπωσοῦν τὸ σῶμα κινοῦσαν , πάντες ἄνθρωποι μετέχουσι γυμναστικῆς · πάντες γὰρ ὁπωσοῦν κινοῦνται . 
καίτοι θαυμάσαιμ’ ἂν εἰ πάντας ἀμείνους εἶναι συγχωρητέον τῶν ἰατρῶν καὶ τεχνικωτέρους χρῆσθαι σώματι . 
εἰ δὲ ἧς οἱ παιδοτρίβαι προεστᾶσι περὶ ταύτης λέγει , πῶς γε ἔνι ταύτην εἰς ταυτὸν ἄγειν ἰατρικῇ ; 
πᾶσι γὰρ ὑπάρχει ἰδεῖν τοῦθ’ ὅτι χωρὶς μὲν παιδοτριβῶν πολλὰ γένη τῶν ἀνθρώπων ἄγεται καὶ σώζεται , ἰατρικὴν δ’ εἶναι καὶ μὴ πᾶσι τὸ πᾶν ὡς εἰπεῖν διαφέρει . 
ἀλλ’ ἵνα μὴ λόγος ἡμῖν λόγον ἐκδέξηται , ἀγαπητὸν ὂν εἰ καὶ τοῖς ἐπικαίροις ἐξαρκέσαιμεν , ἐῶ τὸ νῦν εἶναι τὴν ὑπὲρ τούτου διαφοράν . 
καὶ ἡ τοῦ νεῖν ἐπιστήμη , φησὶν , ἐκ θανάτου σώζει . 
ὥστε τί οὐ καὶ ταύτην σεμνύνομεν ; 
ὅτι , ὦ βέλτιστε—οὐδὲν γὰρ οὐδ’ ἡμεῖς ὑποστελούμεθα αἰσχύνῃ τὸ περὶ τῶν φανερῶν λέγειν—ὁ μὲν κάλλιστα νεῖν εἰδὼς αὐτὸς ἀρκούντως ἔχει σωθείς . 
ἕτερον δ’ οὐδεὶς πώποτε ἐπινέοντα ἔσωσεν αὑτῷ , ὅτι μὴ ὁ δελφὶς λέγεται τὸν Μηθυμναῖον Ἀρίονα . 
ὁ δὲ ῥήτωρ οὐχ αὑτὸν μόνον οὐδὲ ἄλλον ἕνα συσσώζειν , ἀλλὰ καὶ φίλους καὶ πόλιν καὶ συμμάχους δυνήσεσθαι μεμελέτηκε . 
καὶ ὅστις μὲν ἄριστος κολυμβητὴς , τριῶν καὶ τεττάρων πλέθρων οὐκ ἐπινεῖ περαιτέρω , πλὴν εἰ Σκύλλαν εἴποις · οὐδὲ ὅταν ἐκβῇ τῆς θαλάττης ἢ τῆς λίμνης ἢ τοῦ ποταμοῦ , χρήσιμον οὐδὲν τὸ νεῖν αὐτῷ · τῷ δὲ ῥήτορι καὶ λίμνας καὶ πελάγη καὶ ποταμοὺς ἐπελθεῖν δυνατὸν τῇ τέχνῃ · καὶ μένων οἴκοι καὶ πλέων καὶ καθεζόμενος καὶ βαδίζων ὁ αὐτός ἐστιν . 
ἆρ’ ἴσα πρὸς ἴσα ἀμειβόμεθα ; 
καὶ οὔπω τὸ κυριώτατον εἴρηκα , ἀλλὰ νῦν προσαποκρινοῦμαι , ὅτι , ὦ θαυμάσιε , νεῖν μὲν καὶ σύες καὶ αἱ κύνες αἱ φαυλόταται πάντων ἐπίστανται , καὶ πολύ γε ἱκανώτερον ἀνθρώπου , καὶ τάς γε ἐλάφους φασὶν ἐπινεῖν ἐπὶ πλεῖστον τῆς θαλάττης ἐχομένας ἀλλήλων , πρώτην καὶ τελευταίαν ἀεὶ γιγνομένην τὴν αὐτὴν ἐκ διαδοχῆς . 
τὴν δὲ τοῦ λόγου φύσιν καὶ δύναμιν οὐ λαγωοῖς καὶ πιθήκοις οὐδὲ ἐλάφοις ἐνέθηκεν ὁ πάντα δημιουργήσας θεὸς , οἶμαι δὲ οὐδὲ τοῖς λέουσιν οὐδὲ τῶν ἄλλων ζώων οὐδέσιν , οὔθ’ ὅσα ἐν θαλάττῃ οὔθ’ ὅσα κατ’ ἤπειρον οὔθ’ ὅσα ὑπερπέταται , ἀλλ’ ἐν δυοῖν γένεσι μόνοις τοῦτο ἵδρυται , προτέρῳ μὲν καὶ τελεωτάτῳ τῷ πάντων ἀρίστῳ , δευτέρῳ δὲ τῷ πάντων τῶν λοιπῶν ἀρίστῳ , δῑ ἓν τοῦτο ὃ ῥητορικὴ παραλαβοῦσα ἄγει καὶ κοσμεῖ τὸν ἔχοντά τε καὶ τοὺς χρωμένους αὔξουσα τὸ προσῆκον αὔξεσθαι κατὰ τὴν φύσιν ἀνθρώπῳ . 
καίτοι εἰ τοσαῦτα Πλάτων ἐπέδειξεν ὑπὲρ τοῦ κολακείαν εἶναι ῥητορικὴν , ὅσα νῦν ἡμεῖς ὑπὲρ παντὸς τοῦ ἐναντίου δείκνυμεν , οὐκ οἶδ’ ὅπως ἄμεινον ἐπιστώσατο τὸν λόγον . 
εἰ δὲ οἴεται παραδειγμάτων φαυλότητι καταισχύνειν αὐτῆς τὴν ἀξίαν , ἐμοὶ μὲν οὐκ ἔτι τἀπὶ τούτοις ῥητά · δύναιτο δ’ ἄν τις τὸ τοῦ Ὁμήρου σώζων ἔπος πρὸς ἔπος τὸ ὅμοιον ἀνταποδιδοὺς ὑπολαμβάνειν , τί δαί ; 
οὐχὶ καὶ αἱ τιτθαὶ τοῖς παιδαρίοις ταῦτα λέγουσι καὶ οἱ γραμματισταὶ καὶ οἱ παιδαγωγοί ; 
ὑπερεμπίπλασθαί σε οὐ χρὴ καὶ βαδίζειν ἐν ταῖς ὁδοῖς ὅτι χρὴ κοσμίως καὶ τοῖς πρεσβυτέροις ὑπανίστασθαι καὶ τοὺς γονέας φιλεῖν καὶ μὴ θορυβεῖν μηδὲ κυβεύειν μηδ’ ἴσχειν , εἰ βούλει , τὼ πόδ’ ἐπαλλάξ · ἀλλ’ ὅμως οὐ διὰ ταῦτα μέγα φρονοῦσιν αἱ τιτθαὶ οὐδὲ ἀξιοῦσι πρὸ τῶν φιλοσόφων εἶναι . 
ὥστε ἣν ἂν πλείστου θῇς ἀξία δυοῖν ἴσως ἢ τριῶν μνῶν . 
οἱ δὲ παιδαγωγοὶ καὶ ὑποβαρβαρίζοντες ταῦτα νουθετοῦσιν οἱ πολλοὶ καὶ φέρουσιν ἐνίοτε ἀντὶ παιδαγωγῶν θυρωροὶ γιγνόμενοι τοῖς αὐτῶν δεσπόταις , ὁπόταν καταλύσωσι τὴν τέχνην · καὶ οὐ μὰ Δία οὐκ εἰ τῶν ῥητόρων ἔλαττον ἕξουσι δυσκολαίνουσιν , οὐδέ γε ἐκεῖνο λέγουσι , τί δή ποτε αὐτοὶ μὲν ὁσημέραι βοῶντες καὶ κονδυλίζοντές γε ἐνίοτε καὶ οὐχ ὅσον ἀφοσιώσασθαι νουθετοῦντες οὐκ ἀνεσπάκασι τὰς ὀφρῦς , οὐδὲ εἰς τὴν προεδρίαν ὠθίζονται , οὐδὲ τὴν τοῦ τὰ μέγιστα τῶν ἀνθρωπείων πραγμάτων ἐπίστασθαι δόξαν οὐδέπω καὶ νῦν εἰλήφασιν · οἱ δὲ φιλόσοφοι σεμνύνονται καὶ γαυριῶσι καὶ πρωτείων ἀντιποιοῦνται καὶ μεγάλους αὑτοὺς ἄγουσι καὶ ταῦτα λέγοντες ἐν αὑτοῖς , καὶ οὔτε τοῖς ῥήτορσιν ὑπείκουσιν οὔτε τοῖς παιδαγωγοῖς ἴσον οἴονται δεῖν φρονεῖν . 
ἀλλ’ οὔτε ταῦτα ἔχει λόγον ὑγιᾶ κἀκεῖνα τούτοις ἔοικεν . 
ἔγραφον δ’ ἂν καὶ τὴν τέχνην , εἰ μὴ μειρακιῶδες . 
οὐ μὴν ἀλλ’ ἔν γε τοῖς ἄνω λόγοις ἐπειρώμην δεικνύειν ὅτι ῥητορικὴ διὰ πάντων τῶν τῆς ἀρετῆς μορίων διήκει , φρονήσει μὲν εὑρεθεῖσα , εὑρεθεῖσα δὲ ὑπὲρ δικαιοσύνης , σωφροσύνῃ δὲ καὶ ἀνδρείᾳ φυλαττομένη . 
τοῦτο δὲ καὶ κατὰ τούτους τοὺς λόγους αὐτῆς ἰδεῖν ἔστιν . 
ἔστι μὲν γὰρ δή που ῥητορεύειν τὸ τὰ δέοντα ἐξευρεῖν καὶ τάξαι καὶ τὰ πρέποντα ἀποδοῦναι μετὰ κόσμου καὶ δυνάμεως . 
φαίνεται δὲ ἡ μὲν εὕρεσις κατὰ τὴν φρόνησιν ἔχουσα , εἴπερ ἀμήχανον φρονήσεως ἀπολειπόμενον τῶν χρησίμων εὑρεῖν ὁτιοῦν , ἡ δὲ σωφροσύνη κατὰ τὴν διαχείρισιν οὖσα καὶ τὴν τῶν ἡγουμένων τε καὶ εἰκότων συμφωνίαν · ἀντὶ δὲ αὖ τῆς δικαιοσύνης τὸ πρέπον τίθει . 
τοῦτο δέ ἐστιν ὁποῖα ἄττα καὶ ὁπόσα ἑκάστῳ προσήκει τῷ πράγματι σῶσαι . 
ἀλλὰ μὴν ἀνδρείας ἐκ τοῦ εὐθέος οὐδὲν οὕτω μετέχειν ὡς ὁ λόγος βούλεται . 
τὸ γὰρ ταπεινὸν καὶ ἀγεννὲς οὐδὲν οὕτως ὡς ὁ λόγος ἐξορίζει καὶ ὑπερφρονεῖ . 
εἶεν . 
ἐχόντων δὴ τούτων οὕτως τίνος ὧν εἶπον λαβόμενον κακίζειν ἔνεστι τὴν ῥητορικήν ; 
ἢ τίς ἄμεινον καὶ καθαρώτερον ἐκ τῶν εἰκότων ἀνθρώπῳ προσφέροιτ’ ἂν ἢ ὅστις δύναιτο ὁποίους χρὴ καὶ ὁπόσους καὶ πρὸς ὁποίους καὶ οὕστινας δεῖ ποιεῖσθαι τοὺς λόγους , ἢ πῶς ἔξω τῆς τοιαύτης δυνάμεως ἔνεστιν ἢ πολλοῖς ἢ ὀλίγοις ὀρθῶς διαλεχθῆναι ; 
ἢ πῶς ἀδελφῷ προσομιλεῖν , νεωτέρῳ ἢ πρεσβυτέρῳ λέγω , ἢ πῶς γονεῦσιν , ἢ πῶς ἑταίροις , ἢ πῶς εἰδόσιν , ἢ πῶς ἀγνοοῦσιν , ἢ πολεμίοις , ἢ συμμάχοις , ἢ τρυφῶσιν , ἢ δεομένοις , ἢ μυρία ἄν τις ἕτερα ἐπιδιαιροῖ ; 
ὁ γὰρ τὸ πρέπον τῶν λόγων ἐξητακὼς πανταχοῦ καὶ τὸν καιρὸν εἰδὼς καὶ δυνάμενος ταῦθ’ ὥσπερ οἶδε καὶ περαίνειν , οὗτός ἐστιν ὁ μόνος πᾶσιν οἷς εἶπον χρῆσθαι δυνάμενος , οὗτος ὁ νουθετῶν ἀνύτειν , οὗτος ὁ κατηγορῶν πιστεύεσθαι , οὗτος ὁ πανταχοῦ κρείττων τοῦ κατὰ ταῦτα ἀπολειπομένου . 
καὶ μὴν ὅ γε εἰδὼς τί δεῖ λέγειν οἶδε τί δεῖ σιωπῆσαι καὶ πότ’ ἄμεινον εἰπεῖν καὶ πότ’ ἐᾶσαι , ὥσπερ καὶ ὅστις οἶδε πότε πλεῖν καιρὸς , οὐκ ἀγνοεῖ καὶ πόθ’ ὁρμεῖν · ὅστις δὲ λόγου καὶ σιωπῆς καιρὸν ἐπίσταται , κατ’ οὐδέτερον τούτων ἁμαρτήσεται . 
ὁ δὲ μήτε λέγων μήτε σιωπῶν οὐδέποτε ἐκ τῶν εἰκότων κατὰ γοῦν τὴν τέχνην . 
οὐκ ἄρα τοῦ φιλοσόφου μᾶλλον ἢ τοῦ ῥήτορος εἰδέναι πότε χρὴ σιωπᾶν . 
καὶ μὴν ὅστις γε ἃ προσήκει λέγειν οἶδεν οἶδεν ἃ πράττειν προσήκει . 
οὐδεὶς γάρ ἐστιν ὅστις ἃ προσήκει πράττειν εἰπεῖν εἰδὼς ἃ προσήκει πράττειν ἀγνοεῖ , οὐδὲ ὅστις ἀγνοῶν ἃ προσήκει πράττειν εἰπεῖν ἔχει . 
καὶ μὴν ὅ γε εἰδὼς ἑτέρῳ τί πρακτέον οἶδε καὶ τί αὑτῷ δή που , ὥσπερ γε καὶ ὅστις διψῶντα ἕτερον παύειν ἑαυτὸν οὐκ ἀγνοεῖ . 
ὁ αὐτὸς ἄρα ἐκ τοῦ λόγου φαίνεται λέγειν τε ἃ δεῖ καὶ πράττειν δυνάμενος καὶ ὁ αὐτὸς περὶ ἀμφοτέρων κατὰ τὸ εἰκὸς ἁμαρτών . 
ταῦτ’ ἄρα καὶ οἱ παλαιοὶ συνῆπτον τὰς δυνάμεις καὶ οὐ διέκρινον . 
ἀλλ’ Ὅμηρος μὲν ἔφη τὸν Φοίνικα ὑπὸ τοῦ Πηλέως πεμφθῆναι τῷ Ἀχιλλεῖ μύθων τε ῥητῆρ’ ἔμεναι πρηκτηρά τε ἔργων , ὡς τὸν αὐτὸν εἰδότα ἅ τε δεῖ λέγειν καὶ ἃ πράττειν ἄμεινον . 
καὶ πρό γε τούτου πρότερον αὐτὸς συνῆψεν εἰπὼν οὔπω εἰδόθ’ ὁμοιίου πολέμοιο , οὐδ’ ἀγορέων , ἵνα τ’ ἄνδρες ἀριπρεπέες τελέθουσιν , τὸ μὲν πρακτικὸν ἐξ ἑνὸς εἴδους τοῦ κατὰ τὸν πόλεμον ἐμφανίζων , τὸ δ’ αὖ λογικὸν ἐκ τοῦ κατὰ τὰς ἀγορὰς , μνησθεὶς δὲ ὅμως ἀμφοτέρων τὸ ἵνα τ’ ἄνδρες ἀριπρεπέες τελέθουσι ταῖς ἀγοραῖς προσέθηκεν , οὐ τῷ πολέμῳ , ὡς ἀμείνω τὸν ῥήτορα ὄντα ὅταν λέγῃ περὶ τῶν πρακτέων , ἢ ὅταν αὐτὸς πράττῃ τὴν πρᾶξιν . 
εἰκότως . 
ὅσῳ γὰρ βέλτιον ἄρχειν ἢ διακονεῖν , τοσούτῳ λέγειν τὰ δέοντα βέλτιον ἢ πράττειν . 
ὁ μὲν γὰρ οἶμαι πολλοῖς σύμβουλος γίγνεται , ὁ δὲ ἀνθ’ ἑνὸς ἄλλου τινὸς γίγνεται . 
ὥσπερ οὖν τοὺς ἀρχιτέκτονας τῶν τεκτόνων ἀνάγκη προέχειν , ὄντας ὅμως περὶ ταῦτα ἃ τῆς τῶν τεκτόνων ἐστὶν ἐμπειρίας , οὕτω τοὺς ἐν ταῖς ἀγοραῖς καὶ τοῖς λόγοις προέχοντας τῶν τούτοις ὑπηρετούντων βελτίους ὁ ποιητὴς ἔθηκε καὶ προσεῖπεν ἀριπρεπεῖς , μάλα ὀρθῶς προσειπών . 
ὁ μὲν γὰρ ἐν πολλοῖς πράττων οὐκ ἔκδηλος γίγνεται · πολλοὶ γὰρ οἱ μετέχοντες · ὁ δὲ εἰς τὸ μέσον λέγων ἅπαντας ἐφέλκεται καὶ πάντες εἰς αὐτὸν ὁρῶσιν · 
ὁ δ’ ἀσφαλέως ἀγορεύει , αἰδοῖ μειλιχίῃ , μετὰ δὲ πρέπει ἀγρομένοισιν . 
εἰς γὰρ ἕτερα αὖ παραπλήσια σχεδὸν αὐτομάτως ἥκει φέρων ὁ λόγος · ἐν οἷς Ὅμηρος σαφῶς μαρτυρεῖ ὅτι οὐ κολακεύων ὁ ῥήτωρ λέγει οὐδὲ ὑποπεπτωκὼς , οὐδὲ τὸν δεῖνα ἢ τὸν δεῖνα θαυμάζων , οὐδὲ ἐπίκαιρον ἡδονὴν διώκων , ἄλλος ἄλλοθι γιγνόμενος , ὥσπερ οἱ ὀψοποιοὶ χάριν ἡδονῆς ἑτέρου , οὐδὲ σχηματιζόμενος ὡς δοῦλος τῶν ἀεὶ δυναμένων , ἀλλ’ ἀσφαλῶς ἀγορεύει , φησί . 
τὸ δὲ ἀσφαλῶς ἔστιν ἀπταίστως . 
ἀμήχανον δὲ ἀπταίστως λέγειν ὅστις μὴ ὑγιῶς λέγει . 
αἴτιον δὲ τούτου φησὶν ὅτι αἰδοῖ μειλιχίῃ , οὐ τὸ ἀναιδέστατον ἦθος τὸ τοῦ κόλακος λαμβάνων ἐν τῇ ψυχῇ καὶ ἀναματτόμενος , ἀλλ’ αἰδούμενος . 
τοῦ γὰρ τοιούτου καὶ τοὺς λόγους ἀνάγκη κοσμίους εἶναι , κόσμον δὲ καὶ τάξιν ἔχοντα κρατεῖν . 
Ἡσίοδος δ’ αὖ φησι καὶ τοὺς βασιλέας θείᾳ μοίρᾳ καὶ δόσει γίγνεσθαι λόγων μετόχους , λέγων ὅτι ἡ Καλλιόπη καὶ βασιλεῦσιν ἅμ’ αἰδοίοισιν ὀπηδεῖ . 
ὅντινα τιμήσουσι Διὸς κοῦραι μεγάλοιο , γιγνόμενόν τ’ ἐσίδωσι διοτρεφέων βασιλήων , τῷ μὲν ἐπὶ γλώσσῃ γλυκερὴν χείουσιν ἀοιδὴν , τοῦ δ’ ἔπε’ ἐκ στόματος ῥεῖ μείλιχα · οἱ δέ τε λαοὶ πάντες ἐς αὐτὸν ὁρῶσι διακρίνοντα θέμιστας ἰθείῃσι δίκῃσιν · ὁ δ’ ἀτρεκέως ἀγορεύων αἶψά τε καὶ μέγα νεῖκος ἐπισταμένως κατέπαυσε · 
σχεδὸν οὐ μόνον κατὰ ταὐτὰ , ἀλλὰ καὶ ταὐτὰ ἄντικρυς 
Ὁμήρῳ λέγων , μᾶλλον δὲ πολὺ κυριώτερον καὶ λαμπρότερον οὗτος τῇ ῥητορικῇ συναγορεύων , ὁπότ’ οὐ μόνον πράττειν τὰ δέοντα τὸν αὐτὸν ὅνπερ λέγειν τὰ δέοντα τίθησιν , ἀλλὰ καὶ τοὺς ἀρίστους τῶν βασιλέων ῥητορικῆς φησι μετουσίᾳ γίγνεσθαι τοιούτους . 
καὶ προστίθησι τοὔνεκα γὰρ βασιλῆες ἐχέφρονες , οὕνεκα λαοῖς βλαπτομένοις ἀγορῇφι μετάτροπα ἔργα τελεῦσι , ῥηιδίως μαλακοῖσι παραιφάμενοι ἐπέεσσι · 
δύ’ ἐν τούτοις μαρτυρῶν , ὅτι τε ἡ ῥητορικὴ σύνεδρος τῆς βασιλικῆς καὶ ὅτι περὶ τὸν αὐτόν ἐστι τό τε τοῦ ἐχέφρονος πρόσρημα καὶ τὸ λέγειν καλῶς . 
ὁ γὰρ ἐν μὲν τοῖς ἄνω ποιήσας ὡς ἄρα ἡ Καλλιόπη τοῖς αἰδεσιμωτάτοις τῶν βασιλέων ἕπεται καὶ ποιεῖ δύνασθαι λέγειν , ἐνταῦθα δὲ προσθεὶς τοὔνεκα γὰρ βασιλῆες ἐχέφρονες , ὥστε διαιρεῖν τὰ τοῦ δήμου διάφορα , δεικνύει ἐν ᾗ μοίρᾳ πρόσθεν ἔθηκε τοὺς λόγους , ἐν ταύτῃ τὴν σωφροσύνην , καὶ πάλιν αὖθις ὡς οὐχ ὑπ’ ἀνοίας τοὺς ῥήτορας ὄντας καὶ ἐχέφρονας , ῥητορικῆς μὲν ἀρχὴν φρόνησιν καὶ σωφροσύνην τιθεὶς , ταύτας δ’ αὖ συνάψας πρὸς ἀλλήλας , τήν τε βασιλικὴν καὶ δικαστικὴν , ὀρθῶς ἀγορεύων Ἡσίοδος καὶ τὰς 
Μούσας ἀμειβόμενος δικαίως , παρ’ ὧν καὶ τὸ δύνασθαι περὶ τούτων λέγειν παρειληφὼς ἦν . 
οὐκοῦν οἱ μὲν ἐχέφρονες περὶ τούτων λέγουσι τὰ δέοντα , οἱ δὲ βασιλεῖς λέγειν εἰδότες εἰσὶν ἐχέφρονες , οὐ μόνον ἵν’ αὐτοὶ τὰ δέοντα πράττωσιν , ἀλλ’ ἵνα καὶ ἑτέρους παρασκευάζωσιν . 
ἔστιν ἄρα ῥητορικῆς ἔργον καὶ φρονεῖν ὀρθῶς καὶ μὴ μόνον αὑτὸν ἃ δεῖ πράττοντα , ἀλλὰ καὶ ἑτέρους πείθοντα ἃ δεῖ πράττειν παρέχεσθαι , καὶ ὅλως εἶναι βασιλικόν . 
οὐκ ἀποστατεῖ δὲ οὐδὲ ἡ παροιμία τούτων ἡ λέγουσα οἷος ὁ τρόπος , τοιοῦτον εἶναι καὶ τὸν λόγον · καὶ πάλιν τὸ ἕτερον ὡσαύτως . 
οὕτω καὶ τοῖς παρ’ ἡμῶν λόγοις , μᾶλλον δὲ οἷς αὐτὸς ὑποτίθησιν ὁ λόγος , καὶ τῇ παρὰ τῶν πραγμάτων μαρτυρίᾳ καὶ τῇ παρὰ τῶν ἐντιμοτάτων ποιητῶν καὶ τῇ τῶν παροιμιῶν πίστει παρ’ ἡμῖν τἀληθές ἐστιν . 
εἰ δὲ δεῖ καὶ μῦθον λέγειν , δέδοικα μὲν ἐγὼ μὴ καὶ ταῖς γραυσὶν ἡμᾶς ἐξούλης ὀφλεῖν ἐπισκώπτων φῇ τις ἀνὴρ κωμικός . 
ἐρῶ δὲ οὐ μῦθον ἄλλως αὐτὸν εἰς αὑτὸν τελευτῶντα , ἀλλὰ καὶ ἐνταῦθα ἡ παρὰ τῶν πραγμάτων προσέσται πίστις , ἵν’ ὡς ἀληθῶς καὶ τὴν τοῦ Ἀμφίονος ῥῆσιν ἀνταποδῶ καὶ τὸν Ζῆθον ἀναμνησθῶμεν εἰπεῖν , εἰ μὴ κατὰ τὸν Εὐριπίδην εἷς ἀμφοτέρους ποιήσει τοὺς λόγους , ἀλλὰ κατ’ αὐτοὺς ἐκείνους διελώμεθα . 
νεωστὶ γὰρ τῶν ἀνθρώπων γεγονότων καὶ τῶν ἄλλων ζώων θόρυβος πολὺς ἦν κατὰ τὴν γῆν καὶ ταραχή . 
οὔτε γὰρ αὐτοί σφισιν εἶχον ὅ τι χρήσονται , οὐδὲ γὰρ ἦν οὐδὲν τὸ συνάγον , ἀλλ’ οἱ μείζους τοὺς ἐλάττους ἦγον , οὔτε τοῖς ἄλλοις ζώοις εἶχον ἀνταρκεῖν · πᾶσι γὰρ πάντων ἀπελείποντο ἄλλοτε ἄλλων , τάχει μὲν τῶν πτηνῶν ἁπάντων—ὅπερ οὖν Ὅμηρος ἔφη τοὺς Πυγμαίους πάσχειν ὑπὸ τῶν γεράνων , πᾶσι τοῖς τότε ὑπὸ πάντων συνέβαινε τῶν ἀλκίμων ὀρνίθων— κατ’ ἰσχὺν δ’ αὖ πόρρω καὶ τῶν λεόντων καὶ τῶν κάπρων καὶ πολλῶν ἄλλων ἦσαν · ὥστ’ ἀπώλλυντο σιγῇ . 
καὶ μὴν τῇ γε κατασκευῇ τοῦ σώματος οὐ μόνον τῶν προβάτων , ἀλλὰ καὶ τῶν κοχλιῶν ἀπελείποντο , οὐδεὶς αὐτῶν ὑπάρχων αὐτάρκης . 
φθειρομένου δὲ οὕτω τοῦ γένους καὶ κατὰ μικρὸν ὑπορρέοντος κατιδὼν ὁ Προμηθεὺς ἀεί πως ὢν φιλάνθρωπος ἀνέρχεται πρεσβευτὴς ὑπὲρ τῶν ἀνθρώπων , οὐχ ὑπὸ τῶν ἀνθρώπων πεμφθεὶς , οὐδὲ γὰρ πρέσβεις πέμπειν ἦν πω τότ’ εἰδέναι , ἀλλ’ αὐτὸς ἀφ’ ἑαυτοῦ . 
ὁ δὲ Ζεὺς τοῦ τε Προμηθέως ἀγασθεὶς δίκαια λέγοντος καὶ ἅμα καθ’ ἑαυτὸν εἰληφὼς λογισμὸν τοῦ πράγματος , τῶν αὑτοῦ παίδων Ἑρμῆν κελεύει ῥητορικὴν ἔχοντα ἐλθεῖν εἰς ἀνθρώπους . 
ὁ μὲν οὖν Προμηθεὺς καθ’ ἕκαστον ἅπασι τάς τε αἰσθήσεις καὶ τἄλλα μέλη τοῦ σώματος ἦν συμπεπλακὼς πρότερον , τὸν δὲ Ἑρμῆν οὐχ οὕτως ἐκέλευσεν ὥσπερ θεωρικοῦ διάδοσιν διελεῖν , ἵνα πάντες ῥητορικῆς ἐφεξῆς μετέχοιεν , ὥσπερ ὀφθαλμῶν καὶ χειρῶν καὶ ποδῶν , ἀλλ’ ἐπιλεξάμενον τοὺς ἀρίστους , καὶ γενναιοτάτους καὶ τὰς φύσεις ἐρρωμενεστάτους , τούτοις ἐγχειρίσαι τὸ δῶρον , ἵν’ ὁμοῦ σφᾶς τε αὐτοὺς καὶ τοὺς ἄλλους σώζειν ἔχοιεν . 
ἀφικομένης δὲ ῥητορικῆς εἰς ἀνθρώπους οὕτως ἐκ θεῶν ἠδυνήθησαν μὲν οἱ ἄνθρωποι τὴν μετὰ τῶν θηρίων δίαιταν χαλεπὴν ἐκφυγεῖν , ἐπαύσαντο δὲ ἐχθροὶ πάντες ὄντες ἀλλήλοις ἐν κύκλῳ , κοινωνίας δ’ εὗρον ἀρχήν . 
καταβάντες δὲ ἐκ τῶν ὀρῶν ἄλλοι κατ’ ἄλλα μέρη τῆς οἰκουμένης ἐπλησίασαν , τό γε πρῶτον ὕπαιθροι , μετὰ δὲ τοῦτο ἤδη λόγου νικήσαντος πόλιν τε κατεσκευάσαντο καὶ διεκρίθησαν οὐχ ὥσπερ πρότερον ὡς ἔτυχεν , ἀλλ’ εἴς τε συντάξεις κοινωνιῶν καὶ τοὺς πόλεων ἡγεμόνας νόμους ἔθεντο καὶ ἄρχοντας καὶ πολιτείαν ἐνόμισαν , καὶ θεοῖς χαριστήρια ἀνήγαγον , πρώτας ἀπαρχὰς ποιησάμενοι τὰς ἀπὸ τῶν λόγων , αἷς ἔτι καὶ νῦν χαίρειν μάλιστα τοὺς θεοὺς λόγος αἱρεῖ , ὅτι καὶ γνωρίσαι πρῶτον αὐτοῖς τοὺς θεοὺς ὑπῆρξεν ἐντεῦθεν . 
οὕτως ἄνθρωπος ἤρθη μέγας ἐξ ἀσθενοῦς καὶ σαθροῦ τοῦ κατ’ ἀρχὰς , καὶ πρόσθεν καταφρονούμενος ὡς οὐδὲν πρᾶγμα κύριός ἐστιν ἐξ ἐκείνου τοῖς ἐν τῇ γῇ , τοῦτο ὅτι βούλεται χρῆσθαι , πρόβλημα ποιησάμενος ἀντ’ ἄλλου φυλακτηρίου τὸν λόγον . 
καὶ ὁ μὲν μῦθος ἡμῖν ταύτην ἐχέτω τὴν τελευτὴν , οἶμαι κεφαλὴν οὐδὲν ἄτιμον εἰληφώς . 
ὅτι δ’ οὐκ ἄλλως μῦθος ταῦτα οὐδ’ ὄναρ , ἀλλ’ ὕπαρ , καὶ ὁ τῶν · πραγμάτων αὐτῶν ἐστι λόγος δῆλον ἐξ αὐτῶν . 
οὐκοῦν οὐ μόνον ἐξ ἀρχῆς ῥητορικῆς δύναμις διώρισε ταῦτα καὶ κατέστησεν , ἀλλὰ καὶ τὰς ἐκ πλείστου τῶν πόλεων οἰκουμένας ἔτι καὶ νῦν ῥητορικὴ συνέχει τε καὶ κοσμεῖ , πρὸς τοὺς παρόντας ἀεὶ κόσμους ζητοῦσα τὸ πρόσφορον . 
ὥσπερ γὰρ ἔφην ἀρτίως , ἡ μὲν νομοθετικὴ θεῖσα τοὺς νόμους εὐθὺς ἀπήλλακται , καὶ ἡ δικαστικὴ μετὰ τὴν ψῆφον οὐδὲν πολυπραγμονεῖ , ἡ δὲ ὥσπερ τις ἄγρυπνος φρουρὸς οὐ καταλύει τὴν φυλακὴν , ἀλλ’ ἐκείναις τε συνῆν ἐξ ἀρχῆς ἡγουμένη τε καὶ προδιδάσκουσα καὶ καθ’ αὑτὴν αὖθις ἕκαστα ἐπέρχεται , εἰσηγουμένη , πρεσβεύουσα , ἀεὶ τὸ παρὸν συντιθεμένη · καὶ οὐδ’ ἂν πάντα τἀδικήματα καὶ ἁμαρτήματα ἐξ ἀνθρώπων ἀπέλθῃ , οὐδὲν μᾶλλόν ἐστιν ἄχρηστον , ὥσπερ νόμων οὐδὲ δικαστῶν οὐδὲν ἄν που δέοι τούτου συμβάντος · ἀλλὰ ἕως ἂν ᾖ τὸ χρῆσθαι καὶ καθ’ αὑτοὺς ἀλλήλοις καὶ τοῖς ἄλλοις , τὰ ἔργα τῇ ῥητορικῇ σώζεται . 
οὐ μόνον δὲ τῶν ἄλλων ζώων τῇ τοῦ λόγου φύσει προέχοντες τοσοῦτον ἐσμὲν πρότεροι , ἀλλ’ οὐδὲ τῶν ἄλλων ζώων οὐδὲ τῶν ὁμοφύλων τοσοῦτον διαφέρει παρ’ οὐδὲν τῶν ἰδίων ὡς ἄνθρωπος ἀνθρώπου παρὰ τὸν λόγον . 
οὐ τοίνυν οὐδὲ ἐν ἀνθρώποις αἵ γε ἄλλαι δυνάμεις τοσοῦτον παραλλάττουσιν ἢ διαρκοῦσιν . 
ὁ μὲν γὰρ χρήμασι νικῶν ἕνα καὶ δύο ἴσως νικᾷ , τριῶν δὲ ὁμοῦ καὶ τεττάρων ἀναμιξάντων τὰς οὐσίας οὐκ ἂν εἴη πλουσιώτερος · εἰ δὲ καὶ τεττάρων , ἀλλ’ οὐ δὶς τοσούτων · εἰ δέ τοι καὶ πολλαπλασίων , ἀλλ’ οὐ πάντων τῶν ἐν τῇ πόλει · εἰ δὲ καὶ πάντων τῶν ἐν τῇ ἑαυτοῦ , ἀλλ’ οὐ δή που καὶ τῶν ἀστυγειτόνων · εἰ δὲ κἀκείνων , ἀλλ’ οὐκ ἀμφοῖν γε ὁμοῦ , πολὺ δὲ οἶμαι καὶ μᾶλλον οὐ τῶν κατὰ πᾶσάν γε ὁμοῦ τὴν Ἑλλάδα , παντάπασι δὲ ἀμήχανον τῶν κατὰ πᾶσαν τὴν ἤπειρον . 
ὁ δὲ δὴ λόγῳ νικῶν ὁμοίως καθ’ ἕκαστον καὶ πάντων ἀθροισθέντων ἐστὶν ἔμπροσθεν , καὶ ὅσον κρατεῖ , μένει διηνεκὲς αὐτῷ , καὶ οὐκ ἀπόλλυσιν . 
οὐ γὰρ δὴ συνεισενεγκεῖν γε ἔστιν ὥσπερ χρήματα , οὐδὲ ἐράνῳ τὸ ἔλλειμμα ἀναπληρῶσαι . 
καὶ ὁ μέν γε κατ’ ἰσχὺν προφέρων εἰ καὶ ἑνὸς εἴη κρείττων , ὑπὸ δυοῖν γ’ ἂν αὐτὸν κατείργεσθαί φησι καὶ Ἀρχίλοχος καὶ ἡ παροιμία . 
εἰ δ’ οὖν καὶ ἀμφοτέρων ὑπερέχοι , ῥᾴδιον εὑρεῖν ὁπόσοι κρείττους περιφανῶς γένοιντο . 
συμφερτὴ δ’ ἀρετὴ πέλει ἀνδρῶν ἔφη Ὅμηρος , τὴν κατ’ ἰσχὺν ὀνομάζων . 
ἀλλ’ οὐχὶ λόγους γ’ ἂν ἀμείνους σύμπαντες παράσχοιντο ἑνὸς τοῦ καθ’ ἕκαστον ὑπερφέροντος , οὐδὲ συμφερτῇ ἀρετῇ τοῦτο κρίνεται , ἀλλ’ εἷς καὶ πολλοὶ τὸ ἴσον δύνανται , τὸ ἐπιβάλλον τῆς ἥττης σώζων ἕκαστος ὥσπερ ἐν κάλλει . 
ἕως γὰρ ἂν μὴ παρ’ αὐτοῦ τὸ κρεῖττον παρέλθῃ , ἥ γε κοινωνία καὶ τὸ πλῆθος οὐδενὸς ἄξιον , οὐδ’ ἂν τὴν Δαρείου στρατιὰν ἄγῃς . 
ᾧ καὶ μεγίστῳ δείκνυται ὅση τις ἡ τῷ λόγῳ πρὸς τὸ καλὸν συγγένεια , καὶ ὅτι τοῦτ’ ἐν ψυχῇ λόγοι , ὅπερ κάλλος ἐν σώματι . 
καίτοι καὶ περὶ τούτου τοῦ μέρους ἔχοι τις ἂν εἰπεῖν ὅτι κάλλος μὲν χρόνος ἐξελέγχει ῥᾳδίως , ἀμέλει καὶ τὸ τῆς ὥρας ὄνομα αὐτῷ συγκεκλήρωται · οἱ δὲ λόγοι τῷ χρόνῳ συμπροβαίνουσι , καὶ τούς γε βελτίστους αὐτῶν οὐδὲν οὕτως ὡς χρόνος δείκνυσιν , ὥσπερ τὸν δίκαιον ἄνδρα ἔφη Σοφοκλῆς μόνῳ τῷ χρόνῳ φαίνεσθαι · τὸ τῆς προσθήκης ἀφαιρῶ , ὅτι οὐ μόνον τῷ χρόνῳ οἵ γε δὴ λόγοι , ἀλλὰ καὶ παραχρῆμα ἅπτεσθαι πεφύκασι , καὶ μόνων τούτων τὴν ὥραν ἀθάνατον εἶναι συμβέβηκε . 
καὶ ὁ μὲν χρήματα κεκτημένος οὓς ἂν εὖ ποιεῖν οἴηται δεῖν , ἀφαιρῶν ὧν ἔχει ποιεῖ , ὥστ’ ἐλάττω τὰ λοιπὰ καθίστησι τοῖς προειμένοις · εἰ δὲ δὴ καὶ συνεχῶς ἐμμείναι τῇ τοιαύτῳ φιλονεικίᾳ , ταχὺ δή που τοῦ ταῦτα ἐπικουρήσοντος αὐτῷ προσδεήσεται · ἡ δὲ τῶν λόγων κτῆσις καὶ δύναμις παρὰ τὴν χρῆσιν οὐκ ἀναλίσκεται , ἀλλ’ εἰ οἷόν τε εἰπεῖν , καὶ μάλιστα τούτῳ αὔξεσθαι πέφυκε . 
τὸ δὲ αἴτιον ὅτι χρήματα μὲν κάτωθεν λαμβάνομεν ἐκ τῶν μετάλλων καὶ λιθοτομιῶν καὶ παρὰ σκυθρωπῶν τῶν ἔργων , λόγοι δὲ ἡμῖν παρὰ τῶν οὐδὲν ἀπολλύντων δῑ ὧν ἡμᾶς εὖ ποιοῦσιν ἥκουσι . 
τῆς οὖν θείας φύσεως εἰκότως μετέχουσι μόνοι . 
καὶ μὴν νόσους μὲν εἴ τις ἐξ ἀνθρώπων ἀνέλοι τῷ λόγῳ , μηδὲν δεῖν ἰατρικῆς ἔστ’ εἰπεῖν , ὥσπερ μηδὲν δεῖν κυβερνήτου μὴ πλέοντι · 
ῥητορικῇ δὲ οὐ μόνον εἰ καὶ πάντα τὰ τῶν ἰδιωτῶν ἁμαρτήματα , ἀλλ’ εἰ καὶ πόλεμοι πάντες ἐξ ἀνθρώπων ἀπέλθοιεν , οὐκ ἄπορα τὰ πράγματα , οὐδὲ πέπτωκεν αὐτῆς ἡ δύναμις ὥσπερ ῥίζης ὑφαιρεθείσης . 
ἔτι γὰρ μᾶλλον αἱ πανηγύρεις καὶ τὰ τῆς εἰρήνης χαρίεντα τοῦ παρ’ αὐτῆς κόσμου προσδεῖται , καὶ νὴ Δία αἵ τε θεῶν τιμαὶ καὶ ἡρώων καὶ ὅσαι τοῖς ἀγαθοῖς τῶν ἀνδρῶν ὀφείλονται δικαίως εὐφημίαι . 
πάντα γὰρ ταῦτα ἐπέρχεται καὶ κοσμεῖ καὶ πᾶσιν αὐτὴ πρέπουσα ὁμοίως φαίνεται . 
εἰ δὲ δὴ καὶ κοινωνήσειέ τινι τῶν ἄλλων τεχνῶν καὶ δυνάμεων , Ἡράκλεις , ὡς οὐδ’ εἰπεῖν ἔστιν ὡς ἐκφαίνει τὸ παρ’ αὐτῆς . 
οἷον ἰατρὸς εἰ προσλάβοι ῥητορικὴν , τῆς ἰατρικῆς αὐτῆς μάλιστα οὕτω τὴν χάριν εἴσεται . 
εἰ γὰρ προσέλθοι τὸ δύνασθαι πείθειν τοῖς ἄλλοις τοῖς ὑπάρχουσιν αὐτῷ κατὰ τὴν τέχνην , τί κωλύει προθεραπεύειν τὰ πολλὰ τῇ ῥητορικῇ , πρὶν τῶν τῆς ἰατρικῆς ὀργάνων ἅψασθαι , τῷ σοφωτάτῳ τῶν φαρμάκων , ἔφη τις , χρώμενον ; 
μετὰ τοίνυν τῆς στρατηγικῆς γενομένη πολλῷ μᾶλλον σώζειν αὐτὰ τὰ τῆς στρατηγικῆς πέφυκεν · ἃ δὴ καὶ Ὅμηρος πανταχοῦ σαφῶς δηλοῖ ὣς εἰπὼν ὤτρυνε μένος καὶ θυμὸν ἑκάστου καὶ ὣς ἔφαθ’ , οἱ δ’ ἄρα μᾶλλον ἐπ’ Ἀργείοισιν ὄρουσαν καὶ τοῖσι δ’ ἄφαρ πόλεμος γλυκίων γένετ’ ἠὲ νέεσθαι ἐν νηυσὶ γλαφυρῇσι φίλην ἐς πατρίδα γαῖαν . 
τοιαῦτ’ ἀεὶ τοῖς λόγοις προστίθησιν . 
ἐκφανέστατα δὲ αὐτὸ καὶ μόνον οὐχ ὑπὸ κήρυκος βεβαιοῖ , ποιήσας τὸν Ἀγαμέμνονα τῶν μὲν ἀσπίσι καὶ κορύθεσσι καὶ ἔγχεσι πεφρικυίας τὰς τάξεις παρεχομένων Αἰάντων ἅπαντας λαβεῖν τὸν θυμὸν εὐχόμενον τοῖος πᾶσιν θυμὸς ἐνὶ στήθεσσι γένοιτο · 
τοῦ δὲ τὰ βέλτιστα συμβουλεύσαντος τῷ στρατοπέδῳ Νέστορος δέκα τοὺς πάντας συμβούλους μὴ χείρους λαβεῖν . 
τοιοῦτοι γὰρ , ἔφη , δέκα μοι συμφράδμονες εἶεν , 
Ἀχαιῶν · 
τῷ κε τάχ’ ἠμύσειε πόλις Πριάμοιο ἄνακτος χερσὶν ὑφ’ ἡμετέρῃσιν ἁλοῦσά τε περθομένη τε · 
θεὶς τὴν ῥητορικὴν τῆς στρατηγικῆς τοσούτῳ κυριωτέραν , ὅσῳ δέκα ἄνδρες δέκα μυριάδων ἐλάττους ἀριθμῷ · εἰκότως . 
οὐ γὰρ πόρρωθεν εἰλήφει τὸν ἔλεγχον , ἀλλ’ εἰ τότε ὡρμημένους Ἀχαιοὺς ἀνίστασθαι καὶ ὑφαιροῦντας ἤδη τὰ ἕρματα τῶν νεῶν καὶ τὴν θάλατταν ὑπερβοῶντας μὴ κατέσχον οἱ δύο οὗτοι ῥήτορες , τί πλέον τῶν τακτικῶν ἦν , τί δὲ ἀσπίδων καὶ δοράτων καὶ νεῶν πλήθους καὶ χρημάτων καὶ σκευῶν ; 
ἀλλ’ ὡς ἀληθῶς ὅπερ οἱ σκευοφόροι τοῖς ὁπλίταις εἰσὶ , τοῦτ’ ἐφάνη τότε πᾶσα οὖσα παρασκευὴ πρὸς τὴν ἐπιστατοῦσαν ἅπασι τούτοις ῥητορικήν . 
κυβερνήτης δ’ αὖ προσλαβὼν μόριον ταύτης τῆς δυνάμεως , εἰδὼς καὶ φοβεῖν ἡνίκα καιρὸς καὶ πάλιν θαρρεῖν παρασκευάζειν , πόσῳ προφέρει πρὸς αὐτὰ τὰ τῆς κυβερνητικῆς πράγματα ; 
οὐκοῦν ἰδίᾳ τε πανταχοῦ θαυμαστὴ καὶ οἷς ἂν προσγένηται ῥοπὴν τοσαύτην παρέχεται ; 
φημὶ δ’ ἔγωγε καὶ κάλλος τε καὶ ῥητορικὴν συνελθόντα τῇ ῥητορικῇ κριθήσεσθαι , καὶ οὐδένα τὸν τοιοῦτον ἡδέως ὄψεσθαι μᾶλλον ἢ ἡδέως ἀκούσεσθαι λέγοντος . 
ἔοικε δὲ καὶ τοῦτο 
Ὅμηρος μαρτυρεῖν οὐ τότε γ’ ὧδ’ Ὀδυσῆος ἀγασσάμεθ’ εἶδος ἰδόντες , ὡς ἔφη , τὴν πυκνότητα τῶν νοημάτων καὶ τῶν ῥημάτων καὶ τῆς φωνῆς τὴν μεγαλοπρέπειαν , διοσημίᾳ παρεικάζων τὴν ῥητορείαν αὐτοῦ . 
μαρτυρεῖ δὲ καὶ ἐν οἷς ἀρτίως ἐλέγομεν ἄλλος μὲν γάρ τ’ εἶδος ἀκιδνότερος πέλει ἀνὴρ , ἀλλὰ θεὸς μορφὴν ἔπεσι στέφει · 
οὐκ ἀργῶς οὐδ’ ἁπλῶς εἰπὼν τὸ στέφει , ἀλλ’ ἐνδεικνύμενος ὅτι οὐ μόνον τὰ ἐλαττώματα ἀναπληροῖ , ἀλλὰ καὶ προσέτι νικᾶν ποιεῖ , ἐπειδή γε καὶ ὁ στέφανος νίκης ἐστὶ σύμβολον . 
τὸν οὖν αἰσχρὸν καλῶς δυνάμενον λέγειν ὅτε τοῦ καλλίστου , λέγειν δὲ ἀδυνάτου , πρότερον τίθησι , τὸν ἅμα καλὸν καὶ ῥήτορα εἰκότως καὶ ἀκολούθως φησὶ μᾶλλον θαυμασθῆναι παρὰ τοὺς λόγους . 
Πίνδαρος δὲ τοσαύτην ὑπερβολὴν ἐποιήσατο ὥστε ἐν Διὸς γάμῳ καὶ τοὺς θεοὺς αὐτούς φησιν ἐρομένου τοῦ Διὸς εἴ του δέοιντο αἰτῆσαι ποιήσασθαί τινας αὑτῷ θεοὺς , οἵτινες τὰ μεγάλα ταῦτ’ ἔργα καὶ πᾶσάν γε δὴ τὴν ἐκείνου κατασκευὴν κατακοσμήσουσι λόγοις καὶ μουσικῇ . 
καὶ ταῦτα οὐ ποιηταὶ μόνοι , ἀλλὰ καὶ πάντες ἄνθρωποι προσομολογοῦσιν · ὡς τὰ μὲν ἄλλα ἢ ψυχαγωγίαν ἢ χρείαν ὡς ἐπὶ πλεῖστον εἰπεῖν ἔχει , μόνον δὲ τοῦτο μάλιστά γε ἄμφω πληροῖ καὶ μετὰ τῶν ὠφελειῶν τὴν χάριν θαυμαστὴν ἔχει , ὥστε καὶ ὅταν εἰς πολέμους ἀλλήλοις ἔλθωσιν ἅνθρωποι , τοὺς παρὰ τῶν αὐτοχείρων πρέσβεις ἀφικνουμένους δέχονται καὶ ἀποπέμπουσιν , ἐνθυμούμενοι τὸ τῶν ῥητόρων φῦλον , ὑπεξαιρούμενοι τὴν τοῦ λόγου φύσιν , αἰδούμενοι ὅτι ἐξ ἀρχῆς ἐπὶ σωτηρίᾳ καὶ κοινῇ χρείᾳ τοῦ γένους εἰσῆλθε . 
καὶ ἡ μὲν ἐν τοῖς ὅπλοις ἕξις ἄχρηστος ἐπ’ εἰρήνης , ἡ δ’ ἐν τοῖς λόγοις δύναμις ἐν τοῖς πολέμοις οὐκ ἄτιμος , ἀλλὰ καὶ πολίταις χρήσιμος καὶ πολεμίοις αἰδέσιμος , καὶ τῶν ὅπλων πολλάκις ἐν τῷ τῶν ὅπλων καιρῷ περιγίγνεται . 
δοκοῦσι δ’ ἔμοιγε καὶ τὸν Ἑρμῆν οἱ ποιηταὶ τὸν τῆς σοφίας ταύτης ἡγεμόνα καὶ προστάτην τούτου χάριν τῷ κοινῷ τῶν θεῶν μόνον καλεῖν ὀνόματι . 
κοινῇ μὲν γὰρ ἅπαντας δωτῆρας ἐάων ὀνομάζουσιν , ἰδίᾳ δ’ οὕτως μόνον τοῦτον · καὶ ἀκάκητά γε καὶ ἐριούνιον , ὅτι κακὸν μὲν οὐδὲν ἡ παρ’ αὐτοῦ δωρεὰ , ἀγαθὰ δ’ ἑξῆς ἅπαντα πορίζει τοῖς ἀνθρώποις , ἐν πολέμοις , ἐν εἰρήνῃ , ἐν γῇ , ἐν θαλάττῃ , ἐν δυσκολίαις , ἐν εὐφροσύναις πανταχοῦ . 
δοκεῖν δ’ ἔμοιγε καὶ τὸ τῶν δαιμόνων γένος , εἰ δεῖ Πλάτωνι πιστεύειν , διαγγέλλον τε τοῖς θεοῖς τὰ παρ’ ἀνθρώπων καὶ ἀνθρώποις τὰ παρὰ θεῶν ταύτῃ κεχρῆσθαι φημί . 
ὥστε καὶ σύνδεσμον τὴν ῥητορικὴν τοῦ παντὸς ὀρθῶς ἂν καὶ κατὰ τοῦτο εἴποι τις . 
μέγιστον δὲ καὶ τοῦτ’ ἔστιν εἰπεῖν ὑπὲρ ταύτης τῆς δυνάμεως , ὅτι οὐδὲν ὁμοῦ τοῖς τε πολλοῖς οὕτω κοινόν ἐστι καὶ τοσοῦτον αὖ τὴν τῶν πολλῶν ἕξιν καὶ φύσιν ἐκπέφευγεν · ἀεὶ δὲ ὂν ὡς εἰπεῖν ἐν ἀνθρώποις χαλεπώτατα εὑρίσκεται τό γε παντελές . 
ὥσπερ γὰρ οἱ λέοντες καὶ ὅσα ἐντιμότερα τῶν ζωῶν σπανιώτερα τῶν ἄλλων ἐστὶ τῇ φύσει , οὕτω καὶ κατ’ ἀνθρώπους οὐδὲν οὕτω σπάνιον ὅσον ἄξιον προσειπεῖν ῥήτορα · εἷς δὲ ἀγαπητῶς καὶ δεύτερος ὥσπερ ὁ Ἰνδικὸς ὄρνις ἐν Αἰγυπτίοις ἡλίου περιόδοις φύεται . 
οἱ δὲ πολλοὶ μορίοις τισὶ τῆς τέχνης περιτυχόντες 
Ὁμήρου δέονται προσαγορεύοντος αὐτοὺς , ὥσπερ ἐκεῖνος ἔσκεν ὑφηνίοχος φησὶ καὶ πάλιν Ποσειδῶνος ὑποδμώς. τὸ μὲν ἀρχή που , τὸ δὲ ἀκροτελεύτιον ἔπους ἐστίν . 
οὕτω πολλοῦ δέουσι κατὰ Μίθαικον καὶ Θεαρίωνα οἱ τῷ ὄντι ῥήτορες εἶναι τὴν φύσιν . 
καὶ ὅσα τοίνυν εἴδη λόγων ἕτερα , ἵνα μηδὲ τοῦτο παρέλθωμεν , ταυτὸν πέπονθα πρὸς τοὺς τῆς ῥητορικῆς λόγους ὅ τί περ τὰ πέμματα πρὸς τὰ τῷ ὄντι σιτία καὶ κρέα . 
ὥστε καὶ τῶν περὶ ἕκαστα οὗτοι μάλιστα εὐδοκιμοῦσιν οἵτινες ἂν πλεῖστον ῥητορικῆς εἰσενέγκωνται , καὶ τούτων αὐτῶν μάλιστα ὃς ἂν ἐγγύτατα ἥκῃ ῥητορικῆς . 
Ὅμηρος καὶ τῶν Ὁμήρου ταῦτα , Σοφοκλῆς καὶ τῶν Σοφοκλέους ταῦτα . 
Πλάτων δὲ αὐτὸς ἡμῖν τί φησιν ; 
ἡμεῖς μὲν γὰρ αὐτὸν οὐκ ἀγνοοῦμεν , ἀλλ’ ἐν τῷ καλλίστῳ τοῦ χοροῦ τάττειν ἕτοιμοι . 
τί δῆτα αὐτή γε καθ’ ἑαυτὴν ἡ ῥητορικὴ καὶ ὁ ῥήτωρ ; 
ἐγὼ μὲν γὰρ οὐκ ἀποκνήσαιμ’ ἂν φάναι τοῦτον ἄριστον εἶναι περὶ λόγους ὅστις ἀνὴρ ἄριστος . 
εἰ τοίνυν τις καὶ τοιοῦτος ἐγγένοιτο οἷος ῥητορικὴν ἔχων εἰς μὲν δήμους ῥᾳδίως μὴ εἰσιέναι , μηδὲ περὶ πολιτείας ἀμφισβητεῖν ὁρῶν ἑτέρως ἔχοντα τὰ πράγματα , καὶ ταῦτα οὐκ ἐν ὑστάτοις ὢν δόξης ἕνεκα καὶ τιμῶν καὶ τῶν ἐπικαίρων φιλοτιμιῶν , αὐτὸς δὲ ἐφ’ ἑαυτοῦ τοῖς λόγοις χρῷτο , τὴν αὐτῶν φύσιν καὶ τὸ ἐν αὐτοῖς καλὸν τετιμηκὼς , καὶ θεὸν ἡγεμόνα καὶ προστάτην ἐπιγραψάμενος τοῦ τε βίου καὶ τῶν λόγων , οὐδὲ τούτῳ χαλεπὸν πρὸς Πλάτωνα ἀντειπεῖν , ἀλλ’ οὗτος ἂν καὶ πολὺ καλλίστων καὶ δικαιοτάτων εὐπορήσειε λόγων , ὅτι , ὦ θαυμάσιε , ἐγὼ ταύτην τὴν δύναμιν ἐξ ἀρχῆς ἐτίμησα καὶ περὶ πλείστου πάντων κερδῶν καὶ πραγμάτων ἐποιησάμην , οὐχ ἵνα τὸν δῆμον κολακεύω οὐδ’ ἵνα τῶν πολλῶν στοχάζωμαι οὐδὲ ἀργυρίου χάριν , ἀλλὰ καὶ ὅστις πρὸς τοῦτο ὁρᾷ καὶ τῶν διδόντων ἐστὶ , μισθωτὸν καλῶ τοῦτον , οὐ ῥήτορα , καὶ πολλοῖς ἑτέροις φημὶ λελοιπέναι τόπον ἀμφισβητεῖν εὐδαιμονίας , εἰ ταύτῃ σεμνύνεται , ἀλλ’ ὑπ’ αὐτῶν τῶν λόγων ἀχθεὶς καὶ νομίσας εἶναι πρέπον ἀνθρώπῳ κτῆμα λόγους καλοὺς , οὕτως ἐργάζομαι κατὰ δύναμιν τὴν ἐμαυτοῦ . 
τί οὖν μοι προφέρεις κολακείαν , ὃς τοσοῦτον ἀπέχω τοῦ κολακεύειν ὥστε οὐδ’ ὅπως ἐμὲ ἕτεροι κολακεύσουσι σκοπῶ ; 
οὐδὲ εἰ μὴ θαυμασθήσομαι παρὰ τοῖς πολλοῖς , οὐδέν μοι διαφέρει , ἀλλ’ ὥσπερ ὁ φίλοινος οὐχ ἡγεῖται ζημίαν , εἰ μηδεὶς αὐτῷ πίνοντι συνείσεται , καὶ ὁ παιδεραστὴς καὶ ὁ φιλογύνης οὐ πρὸς τὴν ἑτέρων μαρτυρίαν τὴν ἐπιθυμίαν μετέρχονται , ἀλλὰ στέργουσιν ἂν ἔχωσιν οἷς χαίρουσιν , οὕτω καὶ ἐγὼ λόγοις συνὼν καὶ τούτοις ἀνθ’ ἑτέρων χρώμενος τέρπομαι τὴν πρέπουσαν ἴσως μᾶλλον ἐλευθέρῳ τέρψιν καὶ ἡδονήν · ὥστε μηδ’ ἂν τῶν γειτόνων μοι συνειδῇ μηδεὶς , οὐ τίθεμαι βλάβος . 
σὺ μὴν καὶ τὸν ἔχοντα τὴν ἰατρικὴν ἐπιστήμην ἰατρὸν καλεῖς , κἂν μὴ δημοσιεύῃ τὴν τέχνην , καὶ πολιτικόν γε τὸν ταύτην τὴν ἐπιστήμην ἔχοντα , κἂν τὰ αὑτοῦ πράττων ** 
τοιοῦτον εἶναι . 
διὰ ταῦτα οὐκ ἐγχωρεῖ φῆσαι σοί γε μᾶλλον ἢ ἐμοὶ κολακείαν γε ἐπιτηδεύειν οὕτω διακείμενον πῶς ἔνεστιν εἰπεῖν , ἢ πῶς τῶν αἰσχρῶν τινος εἶναι προστάτην , ὃν εἰ μηδὲ δῑ ἕτερον , δῑ αὐτά γε ταῦτα ἃ τιμᾷ καὶ διώκει πλεῖστον ἀνάγκη πάντων τῶν αἰσχρῶν ἀπηλλάχθαι . 
ἀγαπητὸν γὰρ , εἰ πάντα τἄλλα παριδών τις καὶ πόρρω θέμενος καὶ ταύτην μίαν ἡδονὴν προστησάμενος , μηδεμιᾷ δὲ ἑτέρᾳ δουλεύσας , εἶτα δύναιτο ταύτης σὺν θεῷ βοηθῷ κατατυχεῖν . 
ὃ γὰρ περὶ τῶν ναυτικῶν ἔφη Θουκυδίδης , περὶ ῥητορικῆς ὅδε φήσει καὶ λόγων πολὺ μᾶλλον εἰπεῖν ἁρμόττειν , ὅτι οὐκ ἔστιν ὡς ἂν τύχῃ ταῦτα ἐκ παρέργου μελετᾶν , ἀλλὰ μᾶλλον μηδὲν τούτοις πάρεργον ἄλλο τι γίγνεσθαι . 
οὐ μόνον δὴ κολακείας αὐτὸν ἐφ’ αὑτοῦ καθαρεύειν ἀνάγκη καὶ μηδ’ ὁτιοῦν ἔχειν κίβδηλον τῇ ψυχῇ , ἀλλὰ καὶ πόρρω κολάκων ἁπάντων εἶναι καὶ πασῶν αἰσχρῶν συνόδων τε καὶ ὁμιλιῶν . 
τί οὖν οὐ ποιεῖς , ὦ βέλτιστ’ , ἐρεῖ , παλινῳδίαν , εἴ τί σοι μέλει τῆς ἀληθείας ; 
οὐκοῦν καὶ κατὰ τοὺς ἐξ ἀρχῆς λόγους καὶ κατὰ τοὺς δευτέρους τούτους καὶ ὅποι στρέφοι τις ἂν καλὸν καὶ γενναῖον κτῆμα καὶ ἔργον ἀνδρὸς ἡ ῥητορικὴ καὶ φιλοτιμίαν δικαίαν ἔχον καὶ τῷ κεκτημένῳ καὶ ὅσοι τούτῳ χρῶνται , καὶ οὐ μόνον παρὰ ἀνθρώποις , ἀλλὰ καὶ παρὰ θεοῖς πλείστης ὤρας καὶ τιμῆς ἐξ ἀρχῆς τε τυχὸν καὶ διὰ παντὸς δικαίως τυγχάνον . 
λοιπὸν ἕν μοι δεῖξαι , ὅτι καὶ Πλάτων αὐτὸς ταὐτὰ ἐμοὶ περὶ ῥητορικῆς φθέγγεται . 
λέγει γὰρ ἐν μὲν τῷ Πολιτικῷ δή που λόγῳ ταυτὶ κατὰ ταυτὸν τοίνυν ἔοικε καὶ νῦν ἡμῖν τὰ μὲν ἕτερα καὶ ὁπόσα ἀλλότρια καὶ τὰ μὴ φίλα πολιτικῆς ἐπιστήμης ἀποκεχωρίσθαι , λείπεσθαι δὲ τὰ τίμια καὶ ξυγγενῆ . 
τούτων δέ ἐστι δή που στρατηγία καὶ δικαστικὴ καὶ ὅση βασιλικῇ κοινωνοῦσα ῥητορεία πείθουσα τὸ δίκαιον συγκυβερνᾷ τὰς ἐν ταῖς πόλεσι πράξεις. ἃ μικρῷ πρόσθεν ἡμῖν Ἡσίοδος λέγων ἐφαίνετο , ταῦτα ἄντικρυς καὶ σχεδὸν τὸ μέτρον λύσας ἐν τούτοις 
Πλάτων ὁμολογεῖ , κοινωνὸν τῆς βασιλικῆς τὴν ῥητορικὴν ἀποφαίνων ὑπὲρ τοῦ δικαίου . 
ἐν δὲ τῇ Σωκράτους ἀπολογίᾳ ταυτὶ πάλιν αὖ λέγει δικαστοῦ μὲν γὰρ αὕτη ἀρετὴ , ῥήτορος δὲ τἀληθῆ λέγειν. εἰπὲ δή μοι πρὸς θεῶν , εἴτε Πλάτων εἴτε ἄλλος τις ὑπὲρ ἐκείνου βούλεται , ἔσθ’ ὅ τι ἀλλοτριώτερόν ἐστι τῷ κόλακι ἢ τἀληθῆ λέγειν ; 
τί δαί ; 
τῷ τἀληθῆ λέγοντι ἄλλο τι τοῦ κόλακος ἐχθρότερον ; 
καὶ μὴν αὐτό γε τοῦτ’ ἐστὶν ἡ κολακεία , μὴ τἀληθῆ λέγειν · οὐκοῦν ἡ παλινῳδία καὶ δὴ φανερά . 
ἣν γὰρ ἐνταῦθα εἶναι κολακείαν φησὶν , ἐκεῖ μὴ κολακείαν εἶναι , ἀλλὰ τοῦ τἀληθῆ λέγειν προεστάναι σαφῶς οὑτωσὶ διορίζεται . 
ταὐτὰ ἄρα Πλάτωνι νῦν ἡμεῖς λέγομεν περὶ ῥητορικῆς , δοκοῦντες ἐναντία . 
ἐὰν τοίνυν ἔτι τούτων ἐγγυτέρω προσαγάγω τὸν λόγον , ἦ που τρυφή τις ἂν εἴη τῆς ἀποδείξεως καὶ οὔτε ἔννοιαν οὔτε ἐλπίδα ἐλέγχων ἰσχυροτέρων οὐδ’ ἂν εἷς ἔτι δή που λάβοι . 
οὐ γὰρ μόνον αὐτὸς Πλάτων , ἀλλὰ καὶ ἐν αὐτοῖς τούτοις τοῖς λόγοις τῷ παραδόξῳ δὴ συγγράμματι διαρρήδην ὁμολογεῖ τῇ ῥητορικῇ τὰ κάλλιστα εἶναι πράττειν , καὶ μὴ τὴν αὐτὴν χώραν ἔχειν αὐτὴν τῶν αἰσχρῶν μηδενὶ , προσθεὶς ἐπὶ τελευτῆς τὸ βραχὺ τοῦτο καὶ εὐμνημόνευτον καὶ τῇ ῥητορικῇ οὕτω χρηστέον ἐπὶ τὸ δίκαιον ἀεί. εἶεν ὦ γενναῖος , ἔστιν ὅπου ἐγχωρεῖ κολακείᾳ χρῆσθαι πρὸς τὸ δίκαιον ἀεί ; 
οὐκ ἔστιν οὐδέποτε . 
καὶ μὴν ὑπὲρ καλοῦ χρώμενοι τῇ ῥητορικῇ , καλὸν ἄν τι πράττοιμεν ὑπ’ αὐτῆς . 
οὐκοῦν καλὸν ἡ ῥητορικὴ μετὰ τοῦ δικαίου γιγνομένη . 
καὶ μὴν κολακεία γε σαφῶς αἰσχρὸν ἀεί . 
οὐκοῦν οὗτος ἐκεῖνος Πλάτων ὁ τοῦ Ἀρίστωνός ἐστιν , ὁ φάσκων μὴ κολακείαν εἶναι τὴν ῥητορικὴν , μηδὲ τῆς αὐτῆς ἔχεσθαι φύσεως . 
παραλείπω δὲ νᾶμά τε κάλλιστον πάντων ναμάτων καὶ τοὺς ἐκ τοῦ σωφρονοῦντος στόματος ἰόντας λόγους καὶ ὅσα τοιαῦτ’ ἄλλα ἄλλοθι ῥητορικὴν εἴρηκεν ἐπικοσμῶν . 
εἰ δέ τις ἡμῖν περὶ Πλάτωνος ὑπολάβοι ὅτι οὐ ταύτην κακῶς εἴρηκε τὴν ῥητορικὴν ὑπὲρ ἧς νῦν ἡμεῖς τοὺς λόγους ποιούμεθα , ἀλλὰ δύο οὐσῶν τὴν ἑτέραν κακίζει , πρῶτον μὲν οὐδὲν μᾶλλον τά γε ἡμῖν εἰρημένα φαύλως ἔχοντα ἐλέγχεται , ἀλλὰ καὶ αὐτὸ τοῦτο καλῶς καὶ προσηκόντως ἅπαντα ταῦτα ἠνύσθαι μαρτυρεῖ . 
ὥσπερ γὰρ ἐκεῖνος τὴν φαύλην δικαίως ψέγει , τί κωλύει τήν γε ἐναντίαν ἡμᾶς ἐπαινοῦντας ὀρθῶς ποιεῖν ; 
ἔπειτα οὐκ ἀναιρεῖ τοὺς παρ’ ἡμῶν ἐλέγχους ἡ παραίτησις αὕτη , ἀλλὰ καὶ οὕτως ἐναντία φαίνοιτ’ ἂν εἰρηκὼς αὐτὸς ἑαυτῷ , εἰ διττὴν εἶναι τὴν ῥητορικὴν ἀξιῶν , εἶθ’ ὡς μιᾶς καὶ ἁπλῆς τινος οὕτως τὴν κατηγορίαν πεποίηται . 
δῆλον γὰρ ὅτι εἰ τοῦτ’ ἐστὶν ἀληθὲς , τὴν μὲν φαυλίζειν , τὴν δὲ ἐπαινεῖν αὐτῷ προσῆκε διελομένῳ , ὥσπερ ἐν τοῖς περὶ ἔρωτος λόγοις φαίνεται πεποιηκὼς , καὶ πολύ γε μειζόνων εὐφημιῶν τὸν χρηστὸν ἠξιωκὼς ἢ οἵων τὸν ἕτερον βλασφημιῶν . 
θαυμάζω δ’ ἔγωγε τί ἄν ποτ’ ἐποίησε , μόνην ταύτην εἰδὼς οὖσαν ῥητορικὴν περὶ ἧς ταῦτα διεξέρχεται , ὁπότε οὐσῶν , ὡς ἂν φαίη , δυοῖν καὶ τοσοῦτον διαφερουσῶν τοσαύτην φαίνεται σπουδὴν πεποιημένος τοῦ καθάπαξ κακῶς εἰπεῖν . 
τί γὰρ μᾶλλον φαῦλον ἡ ῥητορικὴ ἢ χρηστὸν , εἴπερ ἐστὶ διττόν ; 
οὐκοῦν οὐκ εἰς τὰς ἴσας λαβὰς ἥκομεν , ἀλλὰ τὸ τῶν ἴσων κατ’ ἐκείνου γίγνεται . 
ἔπειτα τί κωλύει κἀμὲ τῶν αὐτῶν τούτων λόγων ἐχόμενον φάσκειν ὅτι καὶ ἡ διαλεκτικὴ διττὴ καὶ οὐχὶ μία ἐστὶν ἁπλῶς , ἀλλ’ ἡ μὲν οἵα παρακρούεσθαι καὶ ἐξαπατᾶν καὶ χρόνους τρίβειν καὶ εἰς ὑγιὲς οὐδὲν πάντη τὴν γλῶτταν ἄγουσα , ψυχρά τις καὶ ἀγεννὴς καὶ κακοῦργος καὶ ἀπατηλὴ καὶ ἀνελεύθερος , ἡ δὲ οἵα χαρίεντας παρέχεσθαι καὶ δεξιούς ; 
καὶ δὴ καὶ φαίη τις ἂν εἴτ’ οὖν ὀρθῶς εἴτε μὴ ὅτι καὶ μέρος εἶναι κινδυνεύει τῆς ῥητορικῆς ἡ διαλεκτικὴ , ὥσπερ τὰ ἐρωτήματα τοῦ λόγου παντός . 
ἀλλ’ ἔστω ταῦτα χωρίς . 
ὁ δ’ οὖν αὐτὸς λόγος καὶ περὶ πάσης φιλοσοφίας , καὶ περί γε τῶν τῆς ἀρετῆς μερῶν , εἴ τις βούλοιτο διαιρούμενος πρῶτον μὲν σοφίας δύο προσαγορεύειν , τὴν μὲν ᾗ τὰ βέλτιστα συνίεμεν , τὴν δ’ ἑτέραν ᾗ κακουργοῦσιν , ἔπειτα σωφροσύνην διπλῆν , τὴν μὲν σπουδῆς ἀξίαν καὶ πολιτικὴν , τὴν δὲ νωθρῶν τε καὶ ὑπτίων , ἔτι δ’ αὖ δικαιοσύνην ὀρθὴν καὶ ἑτέραν ταπεινὴν , καὶ διπλῆν ἀνδρείαν , τὴν μὲν σὺν νῷ καὶ φρεσὶ , τὴν δὲ ἀπόνοιαν καὶ μανίαν οὖσαν . 
ἀλλ’ οἶμαι πάντα ταῦτα τῶν φυρόντων ἐστὶ τὰ ὀνόματα , καὶ διῄρηται σοφία καὶ κακουργία , σωφροσύνη καὶ βλακεία , δικαιοσύνη τε καὶ εὐήθεια , ἀνδρεία καὶ θρασύτης , οὐδέτερον δέ γε οὔτε καλὸν οὔτε προσῆκον , οὔτε τὰς κακίας ὑποκορίζεσθαι τῷ τῆς ἀρετῆς ὀνόματι οὔτε τὰς ἀρετὰς φαυλίζειν τὰ τῆς κακίας ἑκάστῃ παρατιθέντα . 
οὕτω τοίνυν καὶ ῥητορικὴν κατὰ τοὺς ὀρθῶς μεταχειριζομένους καὶ τῷ ὄντι τυγχάνοντας αὐτῆς , ἀλλ’ οὐ κατὰ τοὺς πρόσχημα ποιησαμένους τῆς ἑαυτῶν πλεονεξίας ἢ φαυλότητος ἐξετάζειν εἰκὸς , κατ’ αὐτόν γε τὸν τοῦ πράγματος λόγον , εἰ καὶ μηδεὶς τετύχηκε , καὶ διαιρεῖν συκοφαντίαν καὶ κολακείαν ἀπὸ τῆς ῥητορικῆς , ὥσπερ δὴ καὶ μαγγανείαν καὶ τερατείαν ἀπὸ πάσης φιλοσοφίας . 
οὐκοῦν κολακείας , οὐ ῥητορικῆς , Πλάτων ἐν τούτοις κατηγόρηκε , καὶ συκοφαντίας , οὐ ῥητορικῆς . 
οὔτ’ οὖν εἰ τὴν τῷ ὄντι ῥητορικὴν κακῶς εἴρηκεν οὔτ’ εἰ τὴν δοκοῦσαν , ἔστι τοῦτο πρὸς λόγον , ὡς ὀρθῶς ῥητορικήν γε εἰρήκει καλῶς , εἴπερ ἔσθ’ ἕτερον τὴν δοκοῦσαν εἶναι ῥητορικὴν κακῶς εἰπεῖν . 
μὴ γὰρ εἶναι τὸ τοιοῦτον ῥητορικὴν , οὐκ αἰσχρὸν εἶναι ῥητορικὴν χρῆν αὐτὸν λέγειν , ὥσπερ ἐκεῖνό πού φησιν αὐτὸς , ὅτι εἰ μὲν θεῶν παῖδες , οὐ φιλοχρήματοι · εἰ δὲ φιλοχρήματοι , οὐ θεῶν παῖδες . 
ἀμφότερα δὲ οὐκ ἔδει λέγειν . 
οὐκοῦν οὐδὲ ἐνταῦθα ἀμφότερα ἐᾶν ὁ λόγος φαίνεται · ἐπεὶ καὶ αὐτὸ τοῦτο ὑπὲρ αὐτοῦ Πλάτωνος ἡμεῖς νῦν ποιοῦμεν . 
εἰ γὰρ ὅτι μάλιστα οὕτω διενοεῖτο , ὥσπερ ἔγωγε οὐκ ἀντιλέγω , ἀλλ’ ὑπεξήρηται τὴν καθαρὰν καὶ τῷ ὄντι ῥητορικὴν , ἄξιον μὴ παρακρουσθῆναι μηδὲ ἀγνοῆσαι τοῦτο αὐτὸ τοὺς πολλοὺς , μηδὲ ὡς ψήφῳ καθαρᾷ προσέχοντας θᾶττον ἢ συμφέρει βουλεύσασθαι περὶ τῶν τηλικούτων . 
περὶ τοίνυν αὐτοῦ πάλιν τοῦ μέρους αὐτὸς ὡδὶ μαρτυρεῖ οὐκ οἶσθα ὅτι ἐπὶ παντὶ ἐπιτηδεύματι οἱ μὲν πολλοὶ φαῦλοι καὶ οὐδενὸς ἄξιοι , οἱ δὲ σπουδαῖοι ὀλίγοι καὶ παντὸς ἄξιοι ; 
ἐπεὶ γυμναστικὴ οὐ καλόν σοι δοκεῖ εἶναι καὶ χρηματιστικὴ καὶ ῥητορικὴ καὶ στρατηγία ; 
ἔμοιγε πάντως δή που . 
τί οὖν ; 
ἐν ἑκάστῳ τούτων τοὺς πολλοὺς πρὸς ἕκαστον τὸ ἔργον οὐ καταγελάστους ὁρᾷς ; 
νὴ τὸν Δία καὶ μάλα ἀληθῆ λέγεις . 
τί οὖν τούτου ἕνεκα αὐτός τε φεύξει πάντα τὰ ἐπιτηδεύματα καὶ τῷ υἱεῖ οὐκ ἐπιτρέψεις ; οὐκοῦν χρὴ , ὦ Πλάτων , οὐδὲ τὴν ῥητορικὴν ἀπὸ τῶν φαύλως μεταχειριζομένων κρίνειν , ἀλλ’ ἀπὸ τῶν ὡς ἄριστα προϊσταμένων , ἢ γελοῖόν γε ἂν εἴη , μᾶλλον δὲ ὑπερφυὲς , εἰ δῑ ὧν παραδειγμάτων οὐκ ἀξιοῖς φιλοσοφίαν φαῦλον ἡγεῖσθαι , ταῦτα οὐκ ἀρκέσει ῥητορικῇ , καὶ ταῦτα ἐν αὐτοῖς οὔσῃ τοῖς παραδείγμασιν , ἃ μηδὲ κρίνειν πονηρὰ ὁμολογεῖς . 
εἶεν . 
τίνες οἱ τυγχάνοντες αὐτῆς ὀρθῶς , καὶ τοῦτο ἐκ τῶν 
Πλάτωνος δείξομεν . 
τὸ μὲν δύνασθαι , ὦ Φαῖδρε , ὥστε ἀγωνιστὴν τέλεον γενέσθαι εἰκὸς , ἴσως δὲ καὶ ἀναγκαῖον , ἔχειν ὥσπερ τὰ ἄλλα · εἰ μέν σοι ὑπάρχει φύσει ῥητορικῷ εἶναι , ἔσει ῥήτωρ ἐλλόγιμος , προσλαβὼν ἐπιστήμην καὶ μελέτην · ὅτου δ’ ἂν ἐλλείπῃς τούτων , ταύτῃ ἀτελὴς ἔσει · 
ὅσον δ’ αὐτοῦ τέχνη—ἀλλ’ ἐῶ τό γε ἐφεξῆς . 
εἰ τοίνυν δεῖ τὸν μέλλοντα ἔσεσθαι ῥητορικὸν φύσιν καὶ τέχνην καὶ μελέτην ὁμοῦ κτήσασθαι , δῆλον ὅτι ὁ ἐκπεπτωκὼς τῆς τέχνης καὶ τῆς φύσεως τῆς βελτίστης ἀτελής ἐστι ταύτῃ . 
πῶς οὖν τοῦτο δεῖ ῥητορικῇ προστιθέναι ; 
εἴπερ ὁ μὲν μὴ πάντα παρασχόμενος παρὰ τὴν ἔνδειαν ἀτελής ἐστι , τὰ δὲ ἐπιτηδεύματα ἐκ τῶν κατορθούντων , οὐκ ἐκ τῶν ἀποτυχόντων κρίνεται . 
ὃ δὲ δὴ μὴ μόνον τέχνης , ἀλλὰ καὶ φύσεως καὶ μελέτης δεῖται , πῶς τοῦτο ἔνεστι μηδεμίαν εἶναι τέχνην φάσκειν , ἢ πῶς τὸν ἐλλείποντα ὅτου δὴ μέρους ἀτελῆ κατὰ τοῦτο δίκαιον λέγειν , τούτου ὅστις ἂν διὰ πάντων τύχῃ , κολακείαν ἔνι φῆσαι μετέρχεσθαι ; 
πανταχῆ δὲ καὶ διὰ πάντων ἡμῖν ἐκπίπτουσιν αἱ ψῆφοι . 
πρῶτος δὲ Πλάτων αὐτὸς ψηφίζεται καὶ μέσος φασὶ καὶ τελευταῖος · καὶ κινδυνεύω δοκῶν ἀντιλέγειν Πλάτωνι παντὸς μᾶλλον συναγορεύειν . 
εἰ δὲ δεῖ τι καὶ παῖξαι , δοκῶ μοι κατὰ τοὺς κωμῳδιοποιοὺς ὥσπερ ἀποδιδράσκοντα αὐτὸν ἕλξειν εἰς τοὺς ῥήτορας ὅ τι μαθὼν καλλωπίζεται . 
εἰ δέ τινες καὶ ἄλλοι παραβοῶντες ῥητορικὴν ψέγουσι , μᾶλλον δὲ τονθορύζοντες ἐκ τοῦ ψόφου τοξεύοντες κατὰ Ἀλκαῖον , ὧν οὐδὲ τὰ ὀνόματα ἀγαγεῖν ῥᾴδιον εἰς λόγον , οὐχ οἷς καλοῦνταί φημι , πλὴν εἴ τις καὶ τοῦτο προστίθησιν , ἀλλ’ οἷς γε χρώμενοι ταῦτα σοφίζονται , τοσοῦτόν μοι πρὸς τούτους ἀποκεκρίσθω , ὅτι ῥητορικῇ παρὰ πόδας διδόασι τὴν δίκην . 
πρὸς δὲ Πλάτωνα τὸν τῶν ῥητόρων πατέρα καὶ διδάσκαλον ἀναγκαῖον ἦν ὥσπερ φιλοτησίαν προλαβόντα ἀντιπληρώσασθαι . 
δέχοιτο δὲ γενναίως , ὅτι καὶ προὔπιεν · ἐπεὶ καὶ τὸν βαλόντα μὴ δεῖ ἐκφυγεῖν . 
παρὰ δὲ τῶν ἄλλων ἡμῖν συγγνώμη δικαίως ἂν εἴη , τοὺς λογίους θεοὺς εἰ Πλάτωνος τοῦ καλοῦ περὶ πλείονος ποιούμεθα . 
ἐξαιρεῖται δὲ ἡμᾶς αἰτίας καὶ ὁ πάντα ἄριστος 
Ἀσκληπιὸς , ψῆφον οὐκ ἄτιμον οὐδὲ αὐτὸς διδοὺς , τὰ μὲν ἐν μέτροις , τὰ δὲ οὑτωσὶ πεζῇ . 
Πρὸς Πλάτωνα ὑπὲρ τῶν τεττάρων παραιτεῖσθαι μὲν οὐκ οἶδ’ ὅ τι δεῖ περὶ τῶν αὐτῶν πολλάκις , ἄλλως τε καὶ οὐ πρὸς ἄνδρας μέλλοντας ἐρεῖν μᾶλλον ἢ ὑπὲρ ἀνδρῶν καλῶν καὶ ἀγαθῶν , καὶ τούτων οὐκ ὀλίγων , οὐδὲ ἧττον παλαιῶν ἢ Πλάτων , ὅτι μὴ καὶ πρεσβυτέρων ἐκείνου , εἴ τῳ καὶ τοῦτ’ ἄξιον αἰδοῦς εἶναι δοκεῖ . 
παρέστη δέ μοι θαυμάσαι πολλάκις ἄλλα τε δὴ τῶν ἐν Γοργίᾳ καὶ τὴν κατηγορίαν ἣν ἐποιήσατο Μιλτιάδου καὶ Θεμιστοκλέους καὶ Περικλέους καὶ Κίμωνος , καὶ ταῦτ’ ἀφελῶς οὕτως καὶ ἀνειμένως , ὃ μηδ’ ἂν εἷς εἰκάσειε πρὶν διακοῦσαι τοῦ διαλόγου . 
πρῶτον μὲν γὰρ οὐδὲ τὸ πρᾶγμα ἐπηνάγκαζεν , οὐδ’ ἔχοι τις ἂν εἰπεῖν . 
νὴ Δία , ὁ γὰρ λόγος αὐτῷ διεφθείρετο μὴ τούτους κακῶς εἰπόντι · ἀλλὰ ἐξῆν καὶ χωρὶς τῆς βλασφημίας ταύτης περαίνειν τὴν ὑπόθεσιν . 
εἰ μὲν γὰρ τοῦτ’ εὐθὺς ἐξ ἀρχῆς προὔθετο καὶ τοῦτ’ ἐνεστήσατο ἐξετάσαι τοὺς Ἀθήνησι πολιτευσαμένους , ἐκ τοῦ πράγματος ἦν ἴσως καὶ περὶ τούτων λέγειν . 
νῦν δὲ τί φησὶ καὶ πρὸς τί προσῆγε τὸν λόγον ; 
δύο ταύτας εἶναι παρασκευὰς περὶ σῶμα καὶ ψυχὴν , μίαν μὲν πρὸς ἡδονὴν ὁμιλεῖν , τὴν ἑτέραν δὲ πρὸς τὸ βέλτιστον · καὶ τὴν μὲν πρὸς ἡδονὴν ἀγεννῆ καὶ κολακείαν εἶναι , τὴν δὲ ἑτέραν σπουδαῖον καὶ καλόν . 
ὥστε τίς ἦν βλάβη τῷ λόγῳ μὴ τούτων τῶν ἀνδρῶν κακῶς ἀκουσάντων ; 
καὶ μηδὲν μᾶλλον ἐκινδύνευε τό γε δή που πρὸς χάριν ἀντὶ τοῦ τὰ βέλτιστα λέγειν χρηστὸν νομισθῆναι , ἄλλως τε καὶ τοῦ 
Καλλικλέους ἀπειρηκότος ἤδη πολλάκις , ὡς αὐτὸς ἐνδείκνυται , καὶ τελευτῶντος εἰπόντος σὺ μὲν οὐκ οἶδ’ ὅντινά μοι τρόπον δοκεῖς εὖ λέγειν , ὦ Σώκρατες · πέπονθα δὲ τὸ τῶν πολλῶν πάθος , οὐ πάνυ σοι πείθομαι. οὐ γὰρ δὴ τοῦτό γε ἔστιν εἰπεῖν , ὡς εἰ ψέξειεν ἐκείνους , μᾶλλόν τι πείσειν αὐτὸν ἡγεῖτο καὶ προσάξεσθαι . 
τοὐναντίον γὰρ ἔμοιγε δοκεῖ μᾶλλον ἂν καὶ παροξῦναι καὶ πλέον θάτερον ποιῆσαι τῇ ’κείνων βλασφημίᾳ , ὥστε οὕτω γ’ ἂν , ὅ φησιν αὐτὸς , ἀνεσόβει τὴν θήραν , καὶ ταῦθ’ ὅπερ ἐβούλετο δηλοῦν ἔχων ἤδη καὶ συνειληφώς . 
γνοίη δ’ ἄν τις ἐξ αὐτῶν τῶν ῥημάτων . 
προελθὼν γὰρ τοῦ λόγου , Ἆρ’ οὖν , φησὶν , οὕτως ἐπιχειρητέον ἡμῖν ἐστι τῇ πόλει καὶ τοῖς πολίταις θεραπεύειν , ὡς βελτίστους αὐτοὺς τοὺς πολίτας ποιοῦντας ; 
πάνυ γ’ , εἴ σοι ἥδιον , φησὶν ὁ Καλλικλῆς . 
ὥσθ’ ὅτε ὡμολόγητο καὶ συγκεχώρητο ὑπὲρ οὗ πᾶς ἤνυστο λόγος καὶ πρὸς ὃ πάντα ταῦτ’ εἶχε τὴν ἀναφορὰν , τίς ἦν ἡ ζημία τῶν ἀνδρῶν μὴ προσκαθάπτεσθαι ; 
νῦν δὲ ὥσπερ ὠδίνων καὶ περιβαλλόμενος κύκλῳ τὴν ἐπ’ ἐκείνους ὁδὸν οὕτως ἐπιβούλως ἐλθὼν ἐπὶ τοὺς λόγους φαίνεται . 
καὶ μὴν τὸ μὲν διάφορον οὐχὶ μικρόν . 
ἐκεῖνο μὲν γὰρ ἦν ὑπὲρ αὐτῆς τῆς ἀληθείας ἀγωνίζεσθαι , τοῦτο δὲ ἐγὼ μὲν οὐδέποτε ἂν φήσαιμι , ἄλλος δ’ ἄν τις εἴποι διαβάλλων οὐ πόρρω κακοηθείας εἶναι . 
καίτοι πῶς οὐκ ἄτοπον τοσοῦτον προέχοντα φιλανθρωπίᾳ καὶ μεγαλοψυχίᾳ τὴν τοῦ βασκαίνειν δοκεῖν παρέχειν λαβὴν ὅσα γε ἐκ τῶν λόγων ; 
θαυμάζω δὲ εἰ κωμῳδίαν μὲν ἔξεστι ποιεῖν , κἂν μὴ ὀνομαστὶ κωμῳδεῖν ἐξῇ , πιστοῦσθαι δὲ οὐκ ἐνῆν τὸν λόγον , εἰ μή τινας εἶπε κακῶς ὀνομαστί . 
φέρε γὰρ πρὸς θεῶν , εἰ πρὸ τούτων τῶν ἀνδρῶν ἔτυχε γενόμενος , ἢ νὴ Δί’ εἴ τις ἄλλος τῶν ὑπὲρ τούτους ἄνω τὸν αὐτὸν τοῦτον λόγον ἠγωνίζετο , ἆρ’ ἂν οἷός τ’ ἦν Μιλτιάδου κατηγορεῖν καὶ 
Θεμιστοκλέους καὶ τῶν μήπω γεγενημένων ; 
οὐδαμῶς . 
ὅτε τοίνυν ἦσαν λόγοι τῷ πράγματι καὶ χωρὶς τῆς περὶ τούτων μνήμης , οὐ μετ’ ἀνάγκης ἤκουον οὗτοι κακῶς . 
ὅτι τοίνυν οὐδ’ ἀληθῆ κατ’ αὐτῶν εἴρηκεν , ἄνευ τοῦ μηδὲν προσήκειν βλασφημεῖν , εἰ καὶ τὰ μάλιστα ἐλέγχειν ἔμελλε , τοῦτ’ ἤδη πειράσομαι δεικνύναι . 
καὶ πρῶτον μὲν τὸν Περικλέα σκεψώμεθα , ἐπειδὴ καὶ πρῶτον ἐξετάζειν ἐκεῖνον ἐπεχείρησεν , εἰ ἄρα ἄξιος ἀνὴρ ἀκοῦσαι ταῦτα , ἢ τῶν ἰδίων ἕνεκα ἢ τῆς πολιτείας . 
ἐκεῖνος τοίνυν λέγεται βιῶναι μὲν οὕτως σεμνῶς ὥστε μηδὲν τῶν προφητῶν καὶ τῶν ἱερέων τὸν ἐκείνου βίον διαφέρειν , οὕτω δὲ εἶναι σώφρων ὥστε καὶ βαδίζειν τεταγμένα καὶ τὴν ὀρθὴν ὁδὸν σώζειν κατὰ τὴν παροιμίαν , διαίτης δὲ τάξιν τὴν μέσην προῃρῆσθαι , μήτε ὑπερήφανον μήτε ἀνελεύθερον , ὥσπερ τοὺς πρεσβυτάτους Ἀθηναίων ὁ Πλάτωνος ὑμνεῖ λόγος · δημοτικὸς δὲ ὢν τῇ προαιρέσει καὶ πράττων ὑπὲρ τοῦ πλήθους ἐναντία Θουκυδίδῃ πλεῖστον τῆς ἀγοραίου προπετείας καὶ κομψότητος ἀποσχεῖν , ὅς γε οὐδὲ γελῶν οὐδ’ ὑφ’ ἑνὸς πώποτε ὀφθῆναι , ἀλλὰ τῆς μὲν πολιτείας τῇ φυλακῇ καὶ τῷ τὸ ἴσον τοῖς ἄλλοις ἔχων ἀνέχεσθαι κοινὸς εἴπερ τις ἀνθρώπων εἶναι , τῷ δὲ ἀξιώματι τῆς γνώμης καὶ τῷ μὴ τῶν αὐτῶν ἡττᾶσθαι τοῖς πολλοῖς ὀλίγοις καταλιπεῖν ἐγγὺς ἐλθεῖν ἑαυτοῦ . 
χρημάτων τοίνυν τοσοῦτον γενέσθαι κρείττων ὥσθ’ ὅτι μὲν καὶ τοὺς ἀγροὺς ἠφίει τῇ πόλει , παρίημι , μή τις ἄρα εἴπῃ ὡς φόβῳ τῆς διαβολῆς εἶδεν αὐτό · ἐδόκει γὰρ ὥσπερ ἄλλο τι καὶ τοῦτο σύμβολον τοῦ Περικλέους εἶναι , τὸ ὑπερφρονεῖν χρημάτων . 
ὥστε καὶ αὐτὸς ποτὲ ἐν τῷ δήμῳ παρρησιαζόμενος καὶ λέγων περὶ τῶν αὑτῷ προσόντων ἀγαθῶν ἕν τι καὶ τοῦτο ἐν πρώτοις ἐτίθει τὴν περὶ ταῦτα μεγαλοψυχίαν . 
οὕτω δ’ ἦν παραπλήσιος κατὰ τὸν βίον καὶ τὴν πολιτείαν καὶ τοσοῦτον ἀπεῖχε τοῦ ζῆν πρὸς τὰς ἑτέρων ἡδονὰς ὥστε φασὶν οἱ γράψαντες περὶ αὐτοῦ διδασκάλου τάξιν πρὸς παῖδας πρὸς τοὺς Ἀθηναίους αὐτὸν ἔχειν , ὥστε ἀπόντος μὲν Περικλέους ἐν ἀταξίᾳ πολλῇ καὶ ῥαθυμίᾳ τὴν ἐκκλησίαν εἶναι πολλάκις , φανέντος δὲ εὐθὺς μεταβάλλεσθαι καὶ σωφρονίζεσθαι πρὸς τὴν ὄψιν , ὥσπερ δεδιότας μή τι γνοίη Περικλῆς ὧν ἡμάρτανον . 
ὃ δέ φασιν ὑπάρξαι Σωκράτει σοφιστῶν διαφερόντως , τοῦτ’ ἐκείνῳ δημαγωγῶν · 
ἐπαρθέντα μὲν γὰρ τὸν δῆμον καὶ μεῖζον φρονήσαντα δεινότατον εἶναι συστεῖλαι καὶ καθελεῖν , ἀθυμήσαντα δὲ καὶ ταπεινωθέντα ἀναγαγεῖν αὖ τοῖς λόγοις καὶ μεστὸν ἐλπίδων ποιῆσαι , ὥσπερ ἐκεῖνος εἰώθει περὶ τοὺς νέους ποιεῖν . 
συνελόντι δ’ εἰπεῖν σχῆμα τῆς πόλεως ἦν Περικλῆς , οὐ δουλεύειν ταῖς τῶν πολλῶν ἐπιθυμίαις , ἀλλ’ αὐτὸς ἄρχων τῶν πολλῶν , οὐδ’ ὅ τι δόξειεν ἐκείνοις , τοῦτο λέγειν ἀξιῶν , ἀλλ’ ὅ τι δόξειεν αὐτῷ , τοῦτ’ ἐκείνους πράττειν ἐπαναγκάζων · οὐδ’ ἐν κόλακος μοίρᾳ προσκείμενος , ἀλλ’ οὐδαμοῦ τοῖς κόλαξι πάροδον τὸ καθ’ αὑτὸν διδοὺς , τῇ μὲν χρηστότητι καὶ ταῖς ἐπιεικείαις ἐν πατρὸς ὢν τάξει τῷ δήμῳ , τῷ δὲ καθείργειν ἅπαντας καὶ πάνθ’ ὑφ’ αὑτὸν ἔχειν πλέον ἢ τύραννος . 
ἐξ ὧν , ὡς ἔοικεν , ἔξεστι σαφῶς ἰδεῖν ὅτι εἴ τις ἄλλος καὶ Περικλῆς ἑκὼν δίκαιος . 
οὐδαμοῦ γὰρ τὴν πλεονεξίαν ἀντὶ τῶν νόμων ἠγάπησεν , οὐδ’ ὅπως μείζων τῆς τάξεως ἔσται προὐνοήθη , παρὸν αὐτῷ μᾶλλον παντὸς 
Πεισιστράτου · ἀλλ’ ἦν παραπλήσιος κατέχοντι τὴν ἀκρόπολιν ἐπὶ τῷ σώζειν τοὺς νόμους καὶ τῷ πάντας εὖ ποιεῖν ἐκ μέσου . 
καίτοι εἰ τὸν Ἀρχέλαον κακίζεις ὡς ἄθλιον καὶ κακοδαίμονα , ὅτι οὐδαμόθεν προσῆκον αὐτῷ τὴν τυραννίδα ἐκτήσατο , ὑπερβὰς τὸ δίκαιον καὶ διαφθείρας οὓς ἥκιστα εἰκὸς ἦν , ᾧ γε ἐξὸν ἐκείνῳ ὁμοίως τυραννεῖν , εἴπερ ἐβούλετο , οὐ ταῦτα ἔδοξεν , ἀλλὰ τοὺς νόμους καὶ τὸ δίκαιον πλείονος ἄξια τοῦ κέρδους ἐποιήσατο , πῶς οὐ τούτῳ συγχαίρειν εἰκὸς ἦν ; 
εἰ μὲν τοίνυν περὶ ἄλλου του πράγματος ἢ δόγματος συνέβαινεν εἶναι τὸν λόγον , οὐδ’ ἂν αὐτὸς ᾤμην δεῖν καταφεύγειν εἰς μάρτυρας , ἀλλ’ ἐπ’ ἐμαυτοῦ δεικνύναι τἀληθὲς ὅπως ἔχει · ἐπεὶ δὲ ὑπὲρ ἀνδρῶν πάλαι γεγενημένων ἐξέτασις πρόκειται , ποῖοί τινες ἦσαν καὶ τίνα τάξιν τῆς πολιτείας προείλοντο , δεῖ δή τινος , ὦ Πλάτων , καὶ μάρτυρος , ὦ τῶν μαρτύρων ὑπερορῶν , αὐτὸς δ’ οὐδέποτ’ ἂν φωραθεὶς οἶμαι προσχρώμενος οὐδενί . 
τοὺς μὲν οὖν ἄλλους ἅπαντας παραλείψω , πολλοὺς ἂν ἔχων εἰπεῖν , ἕνα δὲ ἀρκοῦντα παρέξομαι , Θουκυδίδην τὸν Ὀλόρου · ὃς οὐ μόνον τῇ τῶν λόγων δυνάμει καὶ σεμνότητι , ἀλλὰ καὶ τῇ τῶν πραγμάτων ἀκριβείᾳ πλεῖστον προέχειν τῶν συγγραφέων δοκεῖ . 
φέρε δὴ τί τῷ Περικλεῖ μαρτυρεῖ καὶ ποῖόν τινά φησι γενέσθαι τοὺς τρόπους αὐτὸν , καὶ πῶς ἄγειν τὸν δῆμον ; 
ἡ γὰρ ἐκείνου φωνὴ γένοιτ’ ἂν ἡμῖν ὥσπερ ἂν εἰ αὐτὸν ἐν ὀφθαλμοῖς εἴχομεν τὸν Περικλέα καὶ συνόντες ἑωρῶμεν ὁποῖός τις ἦν . 
ὅσον τε γὰρ χρόνον προὔστη τῆς πόλεως ἐν τῇ εἰρήνῃ μετρίως ἐξηγεῖτο καὶ ὡς ἀσφαλῶς διεφύλαξεν αὐτὴν , καὶ ἐγένετο ἐπ’ αὐτοῦ μεγίστη · ἐπειδὴ δὲ ὁ πόλεμος κατέστη , ὁ δὲ φαίνεται καὶ ἐν τούτῳ προγνοὺς τὴν δύναμιν . 
ἐπεβίω δὲ δύο ἔτη καὶ ἓξ μῆνας · καὶ ἐπειδὴ ἀπέθανεν , ἐπὶ πλέον ἔτι ἐγνώσθη ἡ πρόνοια αὐτοῦ εἰς τὸν πόλεμον . 
ὁ μὲν γὰρ ἡσυχάζοντάς τε καὶ τὸ ναυτικὸν θεραπεύοντας καὶ ἀρχὴν μὴ ἐπικτωμένους ἐν τῷ πολέμῳ μηδὲ τῇ πόλει κινδυνεύοντας ἔφη περιέσεσθαι · οἱ δὲ ταῦτά τε πάντα εἰς τοὐναντίον ἔπραξαν καὶ ἄλλα ἔξω τοῦ πολέμου δοκοῦντα εἶναι κατὰ τὰς ἰδίας φιλοτιμίας καὶ ἴδια κέρδη κακῶς ἔς τε σφᾶς αὐτοὺς καὶ τοὺς συμμάχους ἐπολίτευσαν , ἃ κατορθούμενα μὲν τοῖς ἰδιώταις τιμὴ καὶ ὠφέλεια μᾶλλον ἦν , σφαλέντα δὲ τῇ πόλει εἰς τὸν πόλεμον βλάβη καθίστατο . 
αἴτιον δὲ ἦν ὅτι ἐκεῖνος μὲν δυνατὸς ὢν τῷ τε ἀξιώματι καὶ τῇ γνώμῃ , χρημάτων τε διαφανῶς ἀδωρότατος γενόμενος κατεῖχε τὸ πλῆθος ἐλευθέρως καὶ οὐκ ἤγετο μᾶλλον ὑπ’ αὐτοῦ ἢ αὐτὸς ἦγε , διὰ τὸ μὴ κτώμενος ἐξ οὐ προσηκόντων τὴν δύναμιν πρὸς ἡδονὴν λέγειν , ἀλλ’ ἔχων ἐπ’ ἀξιώσει καὶ πρὸς ὀργὴν ἀντειπεῖν . 
ὁπότε γοῦν αἴσθοιτό τι αὐτοὺς παρὰ καιρὸν ὕβρει θαρσοῦντας , λέγων κατέπλησσεν ἐπὶ τὸ φοβεῖσθαι , καὶ δεδιότας αὖ ἀλόγως ἀντικαθίστη πάλιν ἐπὶ τὸ θαρσεῖν · ἐγίγνετο δὲ λόγῳ μὲν δημοκρατία , ἔργῳ δ’ ὑπὸ τοῦ πρώτου ἀνδρὸς ἀρχή . 
οἱ δ’ ὕστεροι ἴσοι μᾶλλον αὐτοὶ πρὸς ἀλλήλους ὄντες καὶ ὀρεγόμενοι τοῦ πρῶτος ἕκαστος γίγνεσθαι ἐτράποντο καθ’ ἡδονὰς τῷ δήμῳ τὰ πράγματα ἐνδιδόναι , ἐξ ὧν ἄλλα τε πολλὰ ὡς ἐν μεγάλῃ πόλει καὶ ἀρχὴν ἐχούσῃ ἡμαρτήθη καὶ ὁ ἐς 
Σικελίαν πλοῦς. εἶτα ἐπὶ τούτοις τὸ ἀκροτελεύτιόν ἐστι τοσοῦτον τῷ Περικλεῖ ἐπερίσσευσε τότε , ἀφ’ ὧν αὐτὸς προέγνω , καὶ πάνυ ἂν ῥᾳδίως περιγενέσθαι τὴν πόλιν 
Πελοποννησίων αὐτῶν τῷ πολέμῳ . 
ταῦθ’ ὑπὲρ τῆς Περικλέους προαιρέσεως καὶ πολιτείας ἁνὴρ διεξέρχεται , πρῶτον μὲν κατ’ αὐτὸν ἐκεῖνον γεγονὼς καὶ συγγεγονὼς , οὐχ ὥσπερ Πλάτων οὐδὲ ἰδὼν αὐτὸν φαίνεται · ἔπειτ’ οὐ φιλονεικίας ἕνεκεν οὐδεμιᾶς , οὐδ’ εἰς ἀγῶνος χρείαν , οὐδ’ εἰς ἓν ὃ προὔθετο πάντα ἀναφέρων , ἀλλ’ ἐν ἱστορίᾳ καὶ διηγήσει τἀληθὲς ἁπλῶς οὑτωσὶ παραδιδοὺς , ὥσπερ ὅταν περὶ τῆς Πελοποννησίων εἰσβολῆς , ἤ τινος ἄλλου τῶν ἐφ’ αὑτοῦ διηγῆται . 
εἰ μὲν τοίνυν ἠμφισβητεῖτο τῷ Θουκυδίδῃ περὶ τούτων , ἄλλος ἂν ἦν λόγος · διδόντας δὲ καὶ πειθομένους ἀναγκαίως τοιοῦτον γενέσθαι τὸν Περικλέα , ποῦ τῶν βλασφημιῶν τούτων εἰκὸς ἀξιοῦν , ὡς διάκονος ἀντὶ προστάτου καὶ τῶν ὀψοποιῶν οὐδὲν ἦν βελτίων οὐδ’ ἐπιτηδειότερος χρῆσθαι πόλει ; 
πολλοῦ μέντἂν ἄξιον ἦν κολακεία , εἰ Περικλεῖ τοῦτ’ ἦν ἐπενεγκεῖν τὸ πρόσρημα · ἐπεὶ σὺ μὴ μόριον μόνον κολακείας αὐτῷ προσθῇς , ἀλλὰ καὶ πᾶσαν τὴν κολακείαν φέρων ἀνάθες , καὶ νὴ Δί’ , εἰ βούλει , τὴν ἰδέαν αὐτὴν , ἐφ’ ἣν πάντα ἀνάγεις , ἐὰν δείξῃς ὡς ὅτῳ ταῦτα ὑπῆρχε , τῇ Θεαρίωνος καὶ Μιθαίκου τύχῃ συνεκεκλήρωτο , καὶ τούτων ἀντίστροφος ἦν τὰ πολιτικά . 
ἀλλ’ ἴσως οἱ κόλακες πρότερον τἀληθῆ φανοῦνται λέγοντες ἢ ἡμεῖς , εἴ τι τοιοῦτον ἐκείνῳ προφέρειν ἀξιοῖμεν . 
φέρε δὴ πόθεν αὐτῷ πᾶς οὗτος ὁ λόγος ὡρμήθη καὶ πόθεν εἰς τὰς βλασφημίας τὰς κατὰ τῶν ἀνδρῶν ἀφίκετο ; 
ἴσως οὐ χεῖρον ὡς πρὸς παρόντα καὶ συνόντα ποιήσασθαι τοὺς λόγους , ἀναμιμνήσκοντας οὑτωσί · ἔφησθα μὴ χρῆναι τὸν ἀγαθὸν πολίτην τὰς ἐπιθυμίας ἐκ παντὸς τρόπου ζητεῖν ἀποπιμπλάναι , μήτ’ αὐτὸν ἑαυτοῦ μήτε τῶν πολιτῶν , μηδὲ τοῦτον ὅρον τῆς εὐδαιμονίας τίθεσθαι , ἀλλὰ τὰ βέλτιστα ἀντὶ τῶν ἡδίστων προαιρεῖσθαι · μηδὲ γὰρ εἶναι τὸ ἡδὺ πάντως ἀγαθὸν , μηδ’ αὖ τὸ ἀγαθὸν τοῦ ἡδέος χάριν , ἀλλὰ τὸ ἡδὺ τοῦ ἀγαθοῦ χρῆναι διώκειν . 
οὐ ταῦτα κυκλεῖς ἄνω καὶ κάτω ; 
καλῶς γε ποιῶν , ὦ ἑταῖρε , τὸ σὸν δὴ τοῦτο , καὶ τἀληθῆ λέγων . 
οὐδεὶς ἀντερεῖ μέχρι τούτου , οὔκουν ὅστις γε μὴ κἀμοί . 
ὅρα δὴ , τάχα γὰρ ἄν τι καὶ ἀλλοῖον ἐκβαίη . 
Περικλέους μοι λέγεις , ὦ ἄριστε , βίον καὶ πολιτείαν , ὅταν ταῦτα λέγῃς , καὶ οὐκ ἐλέγχεις τὸν ἄνδρα , ἀλλ’ ἐπιψηφίζεις , ὡς αὐτὸς καλεῖς , καὶ παρὸν αὐτῷ χρῆσθαι μάρτυρι τῶν λόγων μεθίστης οὐκ οἶδ’ ὅπως εἰς τοὺς ἀντιδίκους τὸν ἄνδρα . 
ἃ γὰρ σὺ διδάσκεις τῷ λόγῳ , ταῦτ’ ἐπὶ τῶν ἔργων ἐκεῖνος δείξας πρότερος φαίνεται · ὥστ’ εἰ μηδὲν προσέθηκας , ἀλλ’ ἐν τούτοις ἔστης , πᾶς τις ἂν εὗρεν ἐκ τῶν εἰρημένων τὸν Περικλέα , ὥσπερ τοὺς ἀπὸ τῶν γνωρισμάτων ἐν τοῖς δράμασι . 
σκόπει γὰρ πάλιν ἐξ ἀρχῆς ὥσπερ νόμον . 
οὐ χρὴ τὰς ἐπιθυμίας θεραπεύειν οὐδ’ εἰς ἀπέραντον ἐᾶν προϊέναι , ἀλλὰ κρατεῖν τῶν ἡδονῶν τόν γε δὴ χρηστὸν καὶ σώφρονα , καὶ τοὺς πολίτας μὴ συνεθίζειν τὸ πλέον ζητεῖν ἔχειν . 
ὁ τοίνυν Περικλῆς οὕτως ἦν ἄπο πολλοῦ τοῦ δουλεύειν ταῖς ἐπιθυμίαις ἢ τὸ πρὸς ἡδονὴν ζητεῖν ἢ πρὸς πλεονεξίαν , ἀλλὰ μὴ πρὸς τὸ βέλτιστον ἄγειν , ὥστ’ ἀπ’ αὐτῶν τῶν ἐναντιωτάτων φαίνεται τὴν δόξαν λαβών . 
αὐτός τε γὰρ τοῦ πλείονος τοσοῦτον ὑπερεῖδεν , ὅσον πλεῖστον ἐξῆν , τῇ τε πόλει συνεβούλευε μήτ’ ἀρχὴν ἐπικτᾶσθαι μήτ’ ἔξω τῶν ἀναγκαίων μηδὲν πραγματεύεσθαι , ἀλλ’ ἡσυχαζούσῃ τὸν πόλεμον διαφέρειν . 
καίτοι ὅτε τὸν πόλεμον μεθ’ ἡσυχίας παρῄνει διαφέρειν , σχολῇ γ’ ἂν ἄλλως ἐπέτρεψε πολυπραγμονεῖν εἰκῆ . 
καὶ μὴν αὐτός τε ἐν τάξει ζῆν , οὐχ ὡς ἥδιστα , προείλετο , καὶ τὸν δῆμον εἴ ποτ’ αἴσθοιτο ὑβρίζοντα κατεῖχε . 
πῶς ἄν τις μᾶλλον τοῖς Πλάτωνος λόγοις πειθόμενος φανερὸς γένοιτο , εἰ χρὴ τοῖς Πλάτωνος φῆσαι πείθεσθαι τὸν τοσοῦτον πρότερον Πλάτωνος , ἢ πῶς ἂν Πλάτων μᾶλλον ἐλεγχθείη τἀναντία αὐτὸς ἑαυτῷ λέγων ἢ εἰ φαίνοιτο ἅμα τ’ ἀξιῶν μὴ πρὸς ἡδονὴν μηδ’ ἐν κόλακος μοίρᾳ τοῖς δήμοις ὁμιλεῖν , ἀλλὰ πρὸς τὸ βέλτιστον , καὶ Περικλέα κακίζων , ὃς οὐ πρὸς ἡδονὴν , ἀλλ’ ἀπὸ τῆς ὀρθοτάτης ἀεὶ γνώμης ὡμίλει ; 
ὅμοιον γὰρ ἐμοὶ δοκεῖ ποιεῖν ὥσπερ ἂν εἰ προειπὼν τοῖς ἀνθρώποις ὅτι οὕτω χρὴ προΐστασθαι τῶν πόλεων , ὡς Περικλέα ποτὲ τῶν Ἀθηναίων ἑωρᾶτε , εἶτ’ ἀπηγόρευε πάλιν μὴ οὕτως ὥσπερ ἐκεῖνος προΐστασθαι . 
φαίνεται γὰρ βουλομένῳ σκοπεῖν ὀρθῶς κἀν τοῖς λόγοις κἀν τοῖς ἔργοις τὰ κεφάλαια τοῦ διαλόγου πεπληρωκὼς ἁνὴρ , λέγω τοῖς μὲν λόγοις οἷς διεξῄει πρὸς τὸ πλῆθος ἑκάστοτε , τοῖς δὲ ἔργοις ἅ τε αὐτὸς αὐτοῖς ἐπὶ τοῦ βίου τοῦ καθ’ ἡμέραν ἐπεδείκνυτο , ἄξια τῆς παρρησίας ταύτης καὶ κακῶν ὧν ἐπὶ τῶν ἐκείνου καιρῶν ἀπέσχετο ἡ πόλις . 
μέχρι μὲν γὰρ ἐδημηγόρει Περικλῆς καὶ καθεῖργε τὸ πλῆθος , οὔτ’ εἰς Σικελίαν ἀποστόλους ἔπεμπον 
Ἀθηναῖοι οὔτε μακροὺς καὶ ἀνηνύτους τοῦ πολέμου κύκλους περιεβάλλοντο , ἀλλὰ καὶ τοῦ τείχους ἔξω προϊέναι περίεργον ἐπείθοντο εἶναι καὶ οὐκ ἀσφαλὲς οὐδὲ εἰδότων τὰ ὑπάρχοντα σώζειν . 
ἐπειδὴ δὲ ἐτελεύτησεν ἐκεῖνος , ὠνειροπόλουν μὲν Σικελίαν , ἐφίεντο δὲ Ἰταλίας , ὠρέγοντο δὲ 
Καρχηδόνος καὶ Λιβύης , πάντας δὲ ἀνθρώπους περιεσκόπουν , ἤρκει δὲ οὐδὲν αὐτοῖς , μακροτέραν δὲ τοῦ πολέμου τὴν παρενθήκην ἐποιήσαντο . 
ὁ δὲ ταῦτα πείθων ἦν , ὦ Πλάτων τε καὶ Σώκρατες , ὁ ὑμέτερος κοινωνὸς μὲν οὐκ ἔστιν εἰπεῖν , ἑταῖρος δὲ καὶ αὐτὸς ἂν φαίης , μᾶλλον δὲ εἴρηκας . 
πῶς οὖν ἄν τις ταῦτα δικαίως κατηγοροίη 
Περικλέους , ἢ πῶς οὐκ ἀναγκαίως Ἀλκιβιάδου , ὅστις παραλαβὼν τὴν πόλιν εἰδυῖαν ἀκούειν συμβούλων εἶθ’ οὕτως ἐξέμηνε ; 
Περικλῆς μὲν γὰρ οἶμαι Ἀναξαγόρᾳ συγγενόμενος βελτίων ἢ κατ’ ἐκεῖνον ἐγένετο , Ἀλκιβιάδης δ’ ἑταίρῳ χρώμενος Σωκράτει μικρὰ , μᾶλλον δ’ οὐδὲν ἀπώνατο τῆς συνουσίας . 
ὥστ’ οὐκ ἀνεκτὸν εἴ τις ἐκεῖνον ἐπαινῶν τούτῳ μέμφεται . 
Πλάτων τοίνυν ὥσπερ ἐξεπίτηδες ἐναντία τῶν ὄντων λέγων ἢ τοὺς θαυματοποιοὺς μιμούμενος οὐ μόνον Περικλέους κατηγόρηκεν ἃ μὴ προσῆκεν , ἀλλὰ καὶ δεινόν τί φησιν εἶναι , εἴ τις Ἀλκιβιάδην αἰτιάσεται τῶν αὐτῶν τούτων πραγμάτων . 
ἐκ δὲ τοῦ λόγου φαίνεται τῷ μὲν οὐδ’ ὁτιοῦν προσῆκον τῶν αἰτιῶν , τῷ δ’ οὐκ ἐλάχιστον μέρος . 
ὁ μὲν γὰρ ἡσυχάζοντάς τε καὶ τὸ ναυτικὸν θεραπεύοντας , τοῦτο δ’ ἦν τὰ ὑπάρχοντα σώζοντας , καὶ ἀρχὴν μὴ ἐπικτωμένους ἔφη περιέσεσθαι , ὁ δὲ τῶν τὰ πολλὰ πράττειν πεισάντων εἷς ἦν . 
ἐν οἷς ἄλλα τε πολλὰ καὶ ὁ εἰς Σικελίαν ἡμαρτήθη πλοῦς , ἐξ ὧν πλείους τῶν συμμάχων τοὺς πολεμίους ἐκτήσαντο καὶ τελευτῶντες ἀπήλλαξαν ὡς ἴσμεν . 
οὔκουν ὁ Περικλῆς ἦν ὁ ποιήσας οἰδεῖν καὶ ὕπουλον εἶναι τὴν πόλιν , οὐδὲ δῑ ὃν τῶν ἀρχαίων σαρκῶν , ὡς σὺ φὴ|ς , ἐστερήθησαν , ἀλλ’ ὁ τὰς ἐπιθυμίας ἐπαύξων αὐτοῖς καὶ τοῖς τῶν Αἰγεσταίων χρήμασι δελεάζων καὶ τὴν Σικελικὴν τράπεζαν προξενῶν , ἅτε καὶ αὐτὸς ὢν τοιοῦτος καὶ μηδαμοῦ στῆναι τῶν ἐλπίδων ἐῶν τὸν δῆμον , ἀλλ’ ἀεὶ μακρότερ’ αὐτοῖς ὧν ἐβούλοντό τε καὶ ἐδέοντο ὑποτιθεὶς καὶ τἀναντία τῷ Περικλεῖ πολιτευόμενος , μετὰ τὴν ἐκείνου τελευτήν . 
οὐκοῦν πρίν τινα τῶν ἀντιπάλων ἑλεῖν , ἕνα τῶν φίλων θηρεύσας ἄγεις , καὶ πέπονθας ταυτὸν τῷ Πινδάρου Πηλεῖ , ὃς τῆς τε θήρας διήμαρτε καὶ τὸν Εὐρυτίωνα φίλτατον ὄντα ἑαυτῷ προσδιέφθειρε . 
τὸ δ’ αὐτὸ κἀν τοῖς ὕστερον οἶμαι Ἀδράστῳ τῷ 
Γορδίου φασὶ συμβῆναι . 
ἐγὼ τοίνυν περὶ μὲν Ἀλκιβιάδου τὰ νῦν οὐδὲν δέομαι λέγειν , ἀλλὰ καὶ τοῦθ’ ὑπ’ αὐτοῦ τοῦ λόγου προήχθην ἄκων εἰπεῖν · εἰ δὲ ἡ γεωμετρία καλὸν καὶ ἡ κατ’ αὐτὴν ἰσότης , καὶ δεῖ μὴ τούτων ἀμελεῖν , εὑρίσκω τὸν Περικλέα τὴν ἰσότητα κάλλιστα τιμήσαντα οὐ μόνον ἐν τοῖς ἰδίοις , ἀλλὰ κἀν τοῖς κοινοῖς . 
ὅσον τε γὰρ χρόνον ἐν τῇ εἰρήνῃ προὔστη , μετρίως ἐξηγεῖτο , φησὶν ὁ τἀκείνου καλῶς εἰδὼς—τοῦτο δ’ ἐστὶν ἐναντίον τοῦ βιαίως καὶ πλεονεκτικῶς , ὧν σὺ κατηγορεῖς—ἐπειδή τε ὁ πόλεμος συνέστη , μόνος ᾔδει τί πράττουσιν ὑπάρχει σωθῆναι . 
οὐκοῦν τῷ μὲν ἅπαντος κέρδους κρείττω παρέχειν ἑαυτὸν δικαιοσύνην ἀσκῶν δῆλος ἦν , τῷ δὲ τὸν ἐν τάξει βίον ἀντὶ τοῦ πρὸς ἡδονὴν προῃρῆσθαι σωφροσύνης πίστιν παρείχετο ἐμφανῆ , καὶ μὴν ἀνδρείας γε ἐν οἷς οὐ πρὸς χάριν οὐδ’ ὑποπεπτωκὼς , ἀλλ’ ὡς οἷόν τε μάλιστα ἐλευθέρως ὡμίλει τῷ δήμῳ . 
μόνος τοίνυν καὶ τὰ μέλλοντα ἔσεσθαι προειδὼς καὶ τοῖς παροῦσι χρήσασθαι δυνηθεὶς πῶς οὐκ ἂν σοφίας δικαίως δόξαν φέροιτο τῆς γέ που χρησιμωτάτης , εἴ τις ἀνθρωπίνως ἐθέλοι λογίζεσθαι ; 
εἶθ’ ὃν ἐξ ἁπάντων τῶν τῆς ἀρετῆς μορίων ὑπάρχει προσειπεῖν , ἀνδρεῖον , δίκαιον , φρόνιμον , σώφρονα , τοῦτον Πλάτων μετὰ τῶν κολάκων ἠρίθμησε ; 
λάλους γὰρ , φησὶν , Ἀθηναίους ἐποίησε καὶ ἀργοὺς καὶ δειλοὺς καὶ φιλαργύρους , εἰς μισθοφορὰν καταστήσας . 
περὶ μὲν δὴ λάλων , ὦ Πλάτων , καὶ ἀργῶν καὶ δειλῶν αὐτόθεν κατάβαλε , μή που τις καὶ Τρῶας ἐγείρῃσιν θεὸς ἄλλος , καὶ δῶμεν λαβὴν καθ’ ἡμῶν αὐτῶν , προσήκουσαν μὲν ἥκιστα , ὅμως δὲ τὸ τοῦ Ὁμήρου κἀνταῦθα νικᾷ τὸ ὁπποῖόν κ’ εἴπῃσθα ἔπος , τοῖόν κ’ ἐπακούσαις . 
ἐγὼ μὲν γὰρ οὐδὲν ἂν εἴποιμι φλαῦρον οὐδὲ προαχθείην , μήποθ’ οὕτω μανείην · ἀλλ’ ἐμαυτοῦ πρότερον τὰ ἔσχατ’ ἂν καταγνοίην ἢ Πλάτωνα τῶν μεγίστων εὐφημιῶν ἑκὼν ἂν ἀποστερήσαιμι . 
ἕτεροι δ’ εἰσὶν ἴσως τινὲς οἷς ἔλαττον μέλει τῆς σῆς ἀξίας , ἄλλως τε κἂν προφάσεως εὐπροσώπου λάβωνται , ὡς ὑπὲρ ἀνδρῶν οὐδ’ αὐτῶν φαύλων οὐδ’ ἀξίων κακῶς ἀκούειν ἀμύνονται . 
ἐπεὶ ὅτι γε ᾔδειν καὶ περὶ τούτων λέγειν , ὡς οὐδὲ τούτοις ἔνοχος Περικλῆς , σιωπῆσαι χαλεπώτερον ἢ πειρωμένῳ δεικνύειν εὑρεῖν ὅ τι χρὴ λέγειν . 
πρῶτον μὲν οὖν ὡς οὐ λάλους ἐποίησε μέγιστον , οἶμαι , κἀνταῦθα σημεῖον τὸ μὴ ἐπὶ τῶν ἐκείνου χρόνων γενέσθαι τῇ πόλει τὴν διαβολὴν ταύτην , ἀλλ’ ὕστερον ἡνίκα τὸν μὲν ἤδη λαμπρῶς ἐπόθουν , τοὺς δὲ παρόντας πλείω λαλοῦντας ἢ φρονοῦντας εὕρισκον καὶ οὐδαμῶς τὸ τοῦ Περικλέους ἀγαθὸν σώζοντας . 
ὥστ’ ἐξ αὐτῶν ὧν τοὺς ὕστερον ᾐτιάσαντο καὶ ὧν ὑπὸ τῶν μετ’ ἐκεῖνον διεβλήθησαν τά γ’ ἐκείνου σεμνύνεται . 
ὥσπερ γὰρ ἰατροῦ χρηστοῦ τελευτήσαντος καὶ κατὰ πολλὴν τὴν ἄδειαν ἤδη διαιτωμένων ὕστερον ἡ νόσος ἐπελθεῖν ἴσχυσεν . 
ὥστ’ ἔκ γε τῶν εἰκότων οὐκ ἀφεῖσθαι μόνον τῆς αἰτίας , ἀλλὰ καὶ κατ’ αὐτὸ τοῦτο μειζόνως εὐδοκιμεῖν αὐτῷ προσῆκεν ἀντὶ τοῦ μέχρι τούτου τοῦ χρόνου , ὥσπερ ἡ Διοτίμα δέκα ἔτη τῆς νόσου δυνηθεῖσα ἀναβαλέσθαι τῇ πόλει εἰς εὐεργεσίας μέρος , οἶμαι , κατέθετο καὶ οὐδεὶς ἐκείνην αἰτιᾶται τῶν ὕστερον συμβάντων , ἀλλὰ τοῦ μὲν μὴ πρότερον συμβῆναι πάντες ἂν εἰκότως , τοῦ δὲ ὅλως οὐδείς . 
οὐ γὰρ ἐκείνη ταῦτα ἐποίησεν , ἀλλ’ εἰς ὅσον ἐξῆν ἐκώλυσεν · ὥστ’ οὐδ’ ἂν συμβεβηκὸς εἴη τὴν ἀρχὴν τό γε ἐκείνης μέρος . 
σὺ δὲ Μαντινικὴν μὲν ξένην καὶ Μιλησίαν ἐπίστασαι κοσμεῖν καὶ οὕστινας ἄν σοι δοκῇ πάνυ ῥᾳδίως μεγάλων ἠξίωσας , τῶν δὲ Ἑλλήνων τοὺς ἄκρους καὶ παρὰ πᾶσι βεβοημένους ἐν φαύλῳ καθαιρεῖς , οὐδὲν διαφερόντως ἢ εἴ τίς τινα τῶν μαγείρων ὡς ἀληθῶς , ἢ καὶ ἄλλο τι τῶν τυχόντων ἀνδραπόδων . 
αἴτιον δὲ οὐ τὸ ἀγνοεῖν τὴν ἀξίαν , ἀλλὰ πῶς ἂν εἴποιμι εὐπρεπῶς ; 
σφόδρα τῶν λόγων γίγνει . 
ἀλλ’ ἐκεῖσε ἐπάνειμι , ὅτι πρῶτον μὲν οὐ τῶν Περικλέους καιρῶν , ἀλλὰ τῶν ὕστερόν ἐστι τὸ τῆς λαλιᾶς ἔγκλημα τοῦτο , ὑπ’ ἀνδρῶν οὐδὲν ὁμοίων ἐκείνῳ γενομένων . 
ἔπειτα καὶ τὸ εἰκὸς οὕτω σώζεται , ὡς πάντες μᾶλλον ἢ Περικλῆς ἐπηρκὼς ἂν εἴη λαλεῖν αὐτοὺς , καὶ τοσοῦτον ἥττων ἐκείνου ἡ αἰτία—καὶ μηδεὶς θαυμάσῃ τὸ παράδοξον— ὅσῳπερ ἀμείνων ἦν λέγειν , εἰ δὴ τοῦτό γ’ ἀληθές ἐστιν . 
εἰ μὲν γὰρ αὐτὸς ὅπως ἔτυχε τοὺς λόγους μετεχειρίζετο , ἢ κατήγαγεν εἰς φαῦλον τὸ πρᾶγμα , ὡς παντὶ τῷ βουλομένω λαβεῖν εἶναι , εἰκότως ἂν πολλοὺς ἐδόκει διαφθεῖραι καὶ πεῖσαι λαλεῖν τοῦ φρονεῖν ἀμελήσαντας , ὥσπερ οἵ τι τῶν ῥᾳδίων ἄλλο προδείξαντες ταχέως πολλοὺς ἐπισπῶνται . 
ὅτε δὲ αὐτὸς ἐν κόσμῳ καὶ νόμῳ καὶ μετὰ παντὸς τοῦ γιγνομένου καλοῦ τοὺς λόγους ἐδείκνυεν αὐτοὺς καὶ τὸ τοῦ Λάχητος , εἰ δὲ βούλει Πλάτωνος , ὁμοῦ συνδιέσωζεν , οὐδὲν χείρω τῶν λόγων τὸν βίον παρεχόμενος , πῶς ἂν εἴη διεφθαρκὼς Ἀθηναίους , ἢ πῶς λάλους εἶναι πεποιηκὼς , ὅς γε κἀν τοῖς λόγοις αὐτοῖς τὸ μηδὲν φαύλως μηδ’ εἰκῆ τιμήσας φαίνεται ; 
τοὐναντίον γὰρ ἔμοιγε πᾶν αὐτοὺς ἐθίσαι δοκεῖ , μήτε λέγειν ὅπως ἔτυχε μηδὲν μήτε ποιεῖν ἀπὸ τοῦ πρώτου παραστάντος . 
τριῶν γοῦν ἕν γέ τι δεῖ λελύσθαι · ἢ γὰρ οὐδὲν φαῦλον οὐδὲ αἰσχρὸν λάλους εἶναι , ἢ Περικλῆς οὐκ ἂν εἴη λάλους πεποιηκὼς , εἴπερ ἦν ἀγαθὸς λέγειν , ἢ δή τοι τό γε τρίτον , Περικλῆς οὐ δεινὸς λέγειν , οὐδ’ ὑπὲρ τοὺς ἄλλους . 
οὐκοῦν ὡς δεινὸς καὶ ὡς ὑπὲρ τοὺς ἄλλους λοιπὸν ἂν εἴη διδάσκειν . 
τίνες οὖν ἂν μᾶλλον ἀξιόχρεῳ γένοιντο ἐπαινέται καὶ μάρτυρες τῆς ἐκείνου δεινότητος καὶ δυνάμεως ἢ οἷς συνηθέστερον ψέγειν ἅπαντας ἢ κοσμεῖν ; 
εἰ γὰρ οὗτοι φανεῖεν διδόντες τὴν ψῆφον , σχολῇ γ’ ἂν ἄλλος τις ἀποστεροίη . 
ἐπὶ δ’ ἄλλου μέν τινος πράγματος σκήπτεσθαι μάρτυρι κωμῳδοδιδασκάλῳ τάχ’ ἂν οὐκ ἰσχυρὸν ἦν , εἰς δὲ λόγων κρίσιν μήποθ’ οὕτως σεμνὸς γενοίμην ὥσθ’ ὑπεριδεῖν τῶν ἀνδρῶν τούτων ὡς οὐδενὸς ἀξίων . 
λέγω δὲ ἤδη ταῦτα πρὸς οὓς ἔξεστι . 
τῶν δὲ βεβήλων ὀλίγος ὁ λόγος . 
πάντως οὐδὲν δεῖ πύλας αὐτοὺς ἐπιθέσθαι τοῖς ὠσὶν , ἀλλ’ ἐπίκεινται πάλαι · τοὺς δὲ λέληθε καὶ αὐτὸ τοῦτο , οὕτω παντάπασιν ἀναισθήτως ἔχουσι καὶ τοσοῦτόν εἰσι πόρρω τῶν ἱερῶν . 
οὐκοῦν τῶν μαρτύρων ἡμῖν τῶν εἰς τοὺς λόγους κεκλημένων τῷ Περικλεῖ καὶ οἷς οὐκ ἐλάχιστον μετεῖναι φαίημεν ἂν τῆς περὶ ταῦτα ἐμπειρίας ὁ μὲν τῶν Ἑλληνίδων μεγίστην τὴν ἐκείνου γλῶτταν εἴρηκε , λέγων μὲν ἴσον τι καὶ φωνὴν , ἀναμίξας δέ τι τῆς παρὰ τῆς τέχνης πικρίας τοῖς ἀπὸ τῆς ἀληθείας . 
ὅμως δ’ οὐκ ἐξέφυγε τὸ μὴ οὐ τὰ πρῶτα δοῦναι τῷ ἀνδρὶ , μηδ’ ἐνδείξασθαι τὴν μεγαλοπρέπειαν τὴν περὶ τοὺς λόγους αὐτοῦ · ὁ δ’ ἀστράπτειν καὶ βροντᾶν καὶ κυκᾶν αὐτόν φησι δημηγοροῦντα . 
μὴ γάρ μοι τοῦτο εἴ τι μέμφεται αὐτοῦ , ἀλλ’ ὅσον εἰς τὸν παρόντα προσήκει λόγον τῆς μαρτυρίας λάβωμεν , ἔπειτα κἀκεῖνα μικρὸν ὕστερον , ἄν τι δέῃ , πρὸς ἡμῶν ὄντα φανήσεται . 
ὁ δὲ δὴ τρίτος ἄντικρυς ὥσπερ οὐδὲ κωμῳδίας οὗτός γε ποιητὴς , ἀλλ’ ὡς ἂν εἷς τῶν καλῶν κἀγαθῶν ἀνεπίφθονον αὐτῷ καὶ καθαρὰν τὴν μαρτυρίαν ἀποδέδωκε λέγων ὡς ἐκ δέκα μὲν ποδῶν ᾕρει τοὺς ῥήτορας ἐν τοῖς λόγοις , μόνου δὲ πειθώ τις ἐπεκάθιζεν ἐπὶ τοῖς χείλεσι · πάντα δ’ εἶναι φλυαρίαν πρὸς ἐκεῖνον . 
φησὶ γοῦν οὑτωσὶ δυσχεραίνων ῥήτωρ γάρ ἐστι νῦν τις ὧν γ’ ἐστὶν λέγειν ; 
ὁ Βουζύγης ἄριστος ἁλιτήριος . 
οὕτως ἴσασιν οὕς τε προσήκει διασύρειν ἐπὶ τοῖς λόγοις καὶ οὓς ἄξιον θαυμάσαι . 
ἆρ’ οὖν ὁ τοσοῦτον αἱρῶν τοὺς ῥήτορας , τὴν πειθὼ δὲ ἐπὶ τῶν χειλῶν ἔχων , τοσαύτης δὲ αἰδοῦς παρὰ πάντων τυγχάνων , τοιαῦτα δ’ ἀκηκοὼς ὑπὸ τῶν ἅπαντας ἐρευνώντων περὶ τἄλλα καὶ εἰς αὐτὸ τοῦτο κωμῳδούντων ὡς ἀδυνάτους εἰπεῖν , φλυαρίαν τινὰ καὶ λαλιὰν ἐπεδείκνυτο ἐν ταῖς ἐκκλησίαις , ἢ παντὸς ἀνδρὸς πρᾶγμα διεπράττετο , ἀλλ’ οὐ πολλῇ τινι τῇ περιουσίᾳ χρώμενος οὕτω διεγίγνετο , πόρρω μὲν αὐτὸς ὢν τοῦ ληρεῖν , πλεῖστον δὲ τοὺς ἄλλους ἐθίζων ἀπέχειν ; 
σκεψώμεθα γὰρ τί τῆς λαλιᾶς ἐστὶ καὶ τί τῶν λόγων τῶν ἐμφρόνων . 
λαλιᾶς μὲν οἶμαι διὰ κενῆς ληρεῖν καὶ εἰς μηδὲν δέον καὶ διατρίβειν τηνάλλως , λόγων δὲ ἀληθινῶν τῶν καιρῶν καὶ τῶν πραγμάτων στοχάζεσθαι καὶ τὸ πρέπον σώζειν πανταχοῦ . 
τούτοις γοῦν ἕπεται καὶ τὸ κρατεῖν οἶμαι καὶ τὰς ψυχὰς προσάγεσθαι τῶν ἀκουόντων . 
ὁ τοίνυν Περικλῆς τοσοῦτον νικῶν καὶ τοσαῦτα ἀφ’ ὧν ἐνίκα πράττων λάλος μὲν ἥκιστα οἶμαι , λέγειν δὲ ἄριστος εἰκότως ἐνομίζετο . 
καὶ μὴν ἐν οἷς γε καὶ τοὺς ἄλλους αἰτιῶνται , ἅμα τοῦτόν τ’ ἀφιᾶσι καὶ τίνας ἀντὶ τούτου προσήκει μέμφεσθαι διδάσκουσιν . 
εἰ δὲ δεῖ καὶ σεμνοτέρου μάρτυρος , σκόπει τί φησιν ὁ Θουκυδίδης ἐν τοῖς περὶ αὐτοῦ λόγοις . 
εὑρήσεις γὰρ ἁπανταχοῦ μεμνημένον ὡς ἀρίστου λέγειν καὶ οὐδ’ ἀμφισβήτησιν δόντα ὅτι μὴ καὶ πράττειν οὗτός γε πρὸς τῷ λέγειν προστίθησιν , ἐπειδὰν πρῶτον αὐτὸν εἶναι φῇ . 
καὶ οὗτος ὁ μάρτυς , ὦ χρηστὲ , τῶν Ἀντιφῶντος ἑταίρων ἐστὶ καὶ ἅμα ὡς τὸ εἰκὸς καὶ ἐφ’ ἑαυτῷ τι φρονῶν , ἀλλ’ ὅμως ἀποδίδωσιν ἐκείνῳ τὰ πρέποντα . 
ἦ που σοί γε τῷ τὴν Ἀσπασίαν ἐπαινοῦντι πρὸ τοῦ Ἀντιφῶντος συγχωρητέον ταῦτα . 
καὶ τί δεῖ Θουκυδίδου λοιπόν ; 
ἥκει γὰρ πρὸς τοὔσχατον τῆς μαρτυρίας ὁ λόγος . 
αὐτὸς γάρ ἐστι Πλάτων ἡμῖν ὁ τὴν Ἀσπασίαν ὑμνῶν ὡς διδάσκαλον θαυμαστὴν ῥητορικῆς , καταφεύγων ἐπὶ τὸν Περικλέα καὶ δῑ ἐκείνου πιστούμενος καὶ διαρρήδην γε οὑτωσὶ διαφέροντα τῶν Ἑλλήνων αὐτὸν προσειρηκώς · τοσοῦτον φαίνεται τῷ Περικλεῖ νέμων εἰς λόγους . 
καίτοι οὐ δή που τοῦ μὲν Ἀσπασίᾳ μετεῖναι λόγων σημεῖον ἦν Περικλῆς οὕτω λέγων , τῆς δ’ αὐτοῦ Περικλέους δυνάμεως ἑτέρωθεν χρὴ τὸ σύμβολον ζητεῖν · οὐδέ γε ὑπὲρ μὲν Ἀσπασίας διαφέροντα τῶν Ἑλλήνων αὐτὸν ἔδει προσειπεῖν , τῷ δὲ καθ’ αὑτὸν πράγματι μηδενὸς βελτίω τῶν πολλῶν . 
καὶ οὐκ ἐνταῦθα μόνον ταῦτ’ εἴρηκε περὶ τοῦ ἀνδρὸς , ἀλλὰ καὶ ἑτέρωθι εἰκότως φησὶ τέλεον τὸν Περικλέα τὴν ῥητορικὴν γενέσθαι συγγενόμενον Ἀναξαγόρᾳ . 
ἀλλὰ μή πω πᾶν τοῦτο . 
ἀλλ’ ὅτι γε ὡμολόγηκε τέλεον γενέσθαι κατὰ τοὺς λόγους δῆλον . 
πῶς ἂν οὖν ὁ τοσοῦτον ὑπερέχων καὶ μόνος πᾶσι τοῖς κριταῖς νικῶν τὴν τοῦ φλυαρεῖν εἰκῆ καὶ παρὰ καιρὸν Ἀθηναίους ἀνεῖναι φέροιτ’ ἂν δόξαν ; 
ἐγὼ μὲν γὰρ τοὐναντίον ἡγοῦμαι , σιωπῆς αἴτιον αὐτὸν πλείονος ἢ προπετείας καταστῆναι . 
ἴσμεν γοῦν ὅτι κἀν ταῖς ἄλλαις δή που δυνάμεσιν οὗ μὲν πολλοὶ παραπλήσιοι καὶ ἐφάμιλλοι πρὸς ἀλλήλους , πολλὰ τὰ πράγματα καὶ πλείων ἡ ἔρις , ἐπειδὰν δέ τις εἷς ὑπέρσχῃ λαμπρῶς , ἅπαντες ἤδη συγκεχωρήκασιν . 
οὕτω δὴ καὶ λέγειν ἐπειδάν τις εἷς ἄκρος ἐγγένηται , στέργειν ἀνάγκη τοὺς πλείους καὶ μὴ πολυπραγμονεῖν , ἀλλ’ ὡς οἷόν τε μάλιστα εὐλαβεῖς καὶ κοσμίους εἶναι περὶ τοὺς λόγους . 
οὐ γὰρ ἂν ᾧ γέ τίς ἐστι βέλτιστος , τούτῳ χείρους ἀπεργάζοιτο , ἄλλως τε καὶ πρὸς αὐτὰ ταῦτα ἃ βέλτιστός ἐστιν . 
ὥσπερ γὰρ ἐν τοῖς κατὰ τὸν βίον πράγμασιν ὅστις ἑαυτὸν κόσμιον παρέχει καὶ σώφρονα καὶ τοῖς πᾶσιν εὔτακτον , οὐδ’ ἂν εἷς εἴποι δή που τοῦτον ὡς ταύτῃ διαφθείρει τοὺς ἐντυγχάνοντας , ὅτι μὴ καὶ τοῦ σωφρονεῖν παράδειγμα πάντες ἂν αὐτὸν εἶναι φαῖμεν , εἴπερ αὐτοὶ μέλλομεν δόξειν σωφρονεῖν , οὕτω κἀν τοῖς λόγοις ὅστις τὴν τοῦ καλοῦ καὶ πρέποντος φυλακὴν ἔχει καὶ μηδαμοῦ παρορᾷ τὸ βέλτιον , μηδ’ ἀμελεῖ τοῦ περὶ ταῦτα κόσμου , τὸ σὸν , ὦ Πλάτων , ποιεῖ , τό γε σύμπαν τοῦτο ὡς κόσμος ἐκλήθη λογιζόμενος , ἀλλ’ οὐχὶ ἀκοσμία οὐδ’ ἀταξία οὐδὲ τῶν περὶ ταῦτα ὀνομάτων οὐδέν . 
καὶ τοὺς κρείττους εἰς ὅσον οἷόν τ’ ἐστὶν ἐν τοῖς αὑτοῦ μιμούμενος . 
οὐκ ἂν οὖν εἴη φλυαρίας αἴτιος , οὐδ’ ἡγεμὼν , οὐδ’ ἀταξίας , οὐδὲ τῶν αἰσχρῶν οὐδενὸς , οὐ μᾶλλόν γε ἢ τὸν γυμναστὴν ἐθίζειν ἀμελεῖν τοῦ σώματός ἐστ’ εἰπεῖν ᾧ γε ὅπως τὸ σῶμα καλῶς ἕξει μέλειν ὁ σοφὸς Πλάτων φησίν . 
ἐὰν δὲ δή τις καὶ τὸν βίον ἐξ ἴσου τοῖς λόγοις καταστήσῃ καὶ μὴ μόνον λέγων εἰς κάλλος , ἀλλὰ καὶ ζῶν ᾖ φανερὸς , πῶς οὗτος ἐθίζει λαλεῖν ἢ καὶ ἄλλ’ ὁτιοῦν ποιεῖν ἄνευ τῆς τοῦ βελτίονος μοίρας ; 
ἐγὼ μὲν οὐκ ἔχω πεισθῆναι . 
ἀλλὰ δυοῖν ἔμελλον , οἶμαι , θάτερον οἱ τότ’ ἐκείνῳ συνόντες ἢ ζηλώσαντες αὐτοῦ τὴν δύναμιν , χρηστόν τι καὶ παραπλήσιον κατὰ τοὺς λόγους ἐπιτηδεύειν , καὶ ὅσῳ μᾶλλον ἐτίμων κἀκεῖνον καὶ τοὺς λόγους , τοσούτῳ κοσμιώτερον καὶ σωφρονέστερον αὑτῶν ἕξεσθαι καὶ πάσης παρανομίας ἀφέξεσθαι , ἢ καὶ παντάπασιν ἀπογνόντες καὶ νομίσαντες κρεῖττον ἢ καθ’ αὑτοὺς εἶναι τὸ πρᾶγμα τὴν ἡσυχίαν σχήσειν καθαρῶς , ὡς τὸ μὲν εἶναι ῥήτορα τοῦτο ὂν , ὅπερ ἦν ὁ Περικλῆς , αὐτοῖς δ’ οὐκ ἐξ ἴσου τὴν τύχην οὖσαν . 
ὥστε καὶ οὕτως κἀκείνως ἥκιστα ἔμελλον ἔσεσθαι λάλοι . 
ὁρῶ δέ τοι καὶ περὶ τὴν τραγῳδίαν Αἰσχύλον μὲν αἰτίαν οὐ σχόντα ὡς εἰσαγάγοι λαλιὰν , οὐδὲ τὸν ἥδιστον εἰπεῖν Σοφοκλέα οὐδαμοῦ ταῦτ’ ἀκούσαντα ὡς ἐπῆρεν 
Ἀθηναίους λαλεῖν , ὅτι , οἶμαι , τῆς σεμνότητος ὡς οἷόν τε μάλιστα ἀντείχοντο καὶ κρείττονα ἢ κατὰ τοὺς πολλοὺς τὰ ἤθη παρείχοντο · Εὐριπίδην δὲ λαλεῖν αὐτοὺς ἐθίσαι καταιτιαθέντα , ἀφελεῖν τι δόξαντα τοῦ βάρους καὶ τῶν καιρῶν , καὶ μετ’ ἐκεῖνον αὖ πλεῖν ἢ σταδίῳ λαλίστερα Ἀριστοφάνης μειράκια γενέσθαι φησὶν , ἅτ’ , οἶμαι , τοσοῦτον Εὐριπίδου λειπόμενα κατὰ τὴν ποίησιν . 
τοῦ γὰρ κόσμου κατὰ μικρὸν ὑπορρέοντος εἰς τοῦτο ἔδει τὸ ἁμάρτημα κατενεχθῆναι καὶ δοκεῖν λαλεῖν μᾶλλον ἢ ποιεῖν . 
οὕτω δὴ καὶ περὶ τοὺς λόγους τοὺς πολιτικοὺς οὐχ ὁ σεμνότατος οὐδ’ ᾧ τῶν ῥημάτων ὁ νοῦς ἡγεῖτο , οὐδ’ ὃς ἄνευ μὲν φρονήματος οὐκ ᾤετο δεῖν λέγειν , τὸ φρόνημα δ’ ἐξ ἁπάντων ὧν ἑαυτῷ συνῄδει δικαίως ἐκέκτητο , οὐχ οὗτος ἦν ὁ λάλους ἀντὶ κοσμίων ποιήσας , ἀλλὰ οὗτος ὁ κωλύων εἶναι λάλους τὸ καθ’ αὑτόν . 
οὔκουν ὅ γε Ὀδυσσεὺς οὐδὲ ὁ Νέστωρ αἰτίαν ἔσχον ὡς διαφθείροντες τῶν 
Ἀχαιῶν τὸ στρατόπεδον , ἀλλ’ ὁ Θερσίτης μᾶλλον , ὅς ῥ’ ἔπεα φρεσὶν ᾗσιν ἄκοσμά τε πολλά τε ᾔδει μὰψ , ἀτὰρ οὐ κατὰ κόσμον ἐριζέμεναι βασιλεῦσι . 
διὸ καὶ κατεῖχεν αὐτὸν ὁ τῷ Περικλεῖ προσόμοιος ῥήτωρ καὶ οὐκ εἴα λαλεῖν . 
σὺ δὲ ποιεῖς παραπλήσιον ὥσπερ ἂν εἴ τις τὸν Ὀδυσσέα τότε ᾐτιᾶτο θόρυβον ἐν τῷ στρατοπέδῳ ποιεῖν , ὃς τοὺς ἄλλους τοῦ θορυβεῖν ἔπαυεν · ὥσπερ ἂν εἰ καὶ τὸν Ἡρακλέα φαίης τοὺς ἀνθρώπους ἐθίζειν αὐθάδεις εἶναι καὶ θρασεῖς , ὅτι τοῖς τόξοις καὶ τῷ ῥοπάλῳ περιῄει χρώμενος , τοὐναντίον γε πᾶν ἐθίζων , ὦ χρηστὲ , πάντας κοσμίους εἶναι καὶ τοῖς νόμοις ἐμμένειν , καὶ χρῆσθαί γε τοῖς ὀργάνοις τούτοις ὥσπερ ἐκεῖνον ἑώρων μετὰ παντὸς τοῦ βελτίονος . 
οὕτω καὶ Περικλεῖ μοί τις ἂν ἐγκαλέσαι δοκεῖ λάλους ποιεῖν · ὃς τοσοῦτον ἅπαντας καθεῖργεν ὥστε σιωπᾶν καὶ ἄκοντας αὐτῷ · καὶ τοσοῦτον ἀπεῖχε τοῦ τὸ πλῆθος ἐπαίρειν ὥστε καὶ τοὺς ῥήτορας ἡσυχίαν ἔχοντας ὡς τὰ πολλὰ παρείχετο . 
ὥστε εἰ μὴ καθ’ 
Ἡρακλέα , κατὰ γοῦν τὸν Ἰόλεων ἦν ἐπικάων , ὡς τὸ τοῦ κωμικοῦ ῥῆμα , τὰς κεφαλὰς τῶν πλειόνων . 
εἶτα λέγεις ὡς λάλους Ἀθηναίους Περικλῆς ἐποίησεν ; 
ὥσπερ ἂν εἴ τις τὸν διδάσκαλον αἰτιῷτο τοὺς παῖδας λάλους ποιεῖν , ὅτι αὐτοῖς ἅπαντα ἐξηγεῖται . 
καὶ μὴν ὅ γε αὐτὸς οὗτος οὐδὲ φθέγγεσθαί ποτε αὐτοὺς εἴα , ἀλλὰ καὶ τῶν λόγων αὐτῶν μέρος ἦν αὐτῷ τὸ τὴν ἡσυχίαν ἄγειν εἰδέναι προστάττειν . 
οὐδὲ γὰρ Σωκράτη φαίην ἂν ἔγωγε ὡς ἐποίησεν Ἀθηναίους λάλους καὶ φιλονείκους , ὅτι πλεῖστα Ἀθηναίων ἐπὶ τῶν τραπεζῶν καὶ τῶν ἐργαστηρίων διελέγετο καὶ πρὸς τοὺς ἀστοὺς καὶ πρὸς τοὺς ξένους · οὐδ’ εἰς τοῦτον τὸ τοῦ Ἡσιόδου φέρειν , ἐπιτιμῶντος καὶ διακωλύοντος , πὰρ δ’ ἴθι χάλκειον θῶκον καὶ ἐπαλέα λέσχην ἀλλὰ καὶ τοῖς χαλκείοις ἂν αὐτὸν καὶ τοῖς ἄλλοις ἐργαστηρίοις θαρρούντως κελεύειν προσιέναι , οὗ τι μέλλουσι τοιοῦτον ἀκούσεσθαι ἢ τῶν νέων ἢ τῶν πρεσβυτέρων τινές . 
οὐ γὰρ ἂν εἴη φλυαρεῖν ἐθίζεσθαι τὸ τί τῶν χρησίμων ἀκούειν , ὥσπερ γε καὶ αὐτοῦ τοῦ Ἡσιόδου ταῦτα συμβουλεύοντος ἀκούοντες οὐκ ἀπολλύναι τὸν χρόνον ἡγούμεθα οὐδὲ χείρους γίγνεσθαι . 
εἰ δέ τινες Σωκράτους ἢ 
Περικλέους ἀκούοντες , εἶτα τῆς ἐκείνων δυνάμεως ἐπιθυμήσαντες κακῶς ἐμιμήσαντο , οὐ τοῦτό γε ἐκείνων αἴτιον . 
ἐκεῖνοι μὲν γὰρ τοῖς ἀκούουσι λέγοντες τὰ βέλτιστα οὕτως ἐπεδείκνυντο τὴν δύναμιν , οἱ δ’ ἁμαρτόντες τοῦ κεφαλαίου καὶ πρὸς οὐδὲν χρήσιμον τοὺς λόγους ἀναλίσκοντες εἰκότως ἂν τὴν μέμψιν φέροιντο καὶ οὐδὲ ταυτὸν ἂν ἐκείνοις , οἶμαι , δοκοῖεν ποιεῖν , ἀλλ’ αὐτὰ τὰ ἐναντιώτατα , ὥσπερ οἱ παρὰ τοὺς νόμους γράφοντες , νόμους δὲ ὅμως ὄνομα οἷς γράφουσι τιθέμενοι . 
Περικλῆς τοίνυν κάλλιστον νόμον περὶ δημηγοριῶν ἔθηκε , μηδαμοῦ τῆς σεμνότητος ὑφίεσθαι . 
πῶς οὖν τῆς περὶ ταῦτα ὀλιγωρίας αἴτιος ; 
ἀλλὰ μὴν ὡς αὐτό γε οὐκ ἄτιμον τὸ δύνασθαι λέγειν οὐδ’ εἰς ὄνειδος φέρον , οὐδὲ κατηγορίας ἄξιον , οὐδέ γε συγγνώμης , ἀλλά τινος κρείττονος , αἰσχυνοίμην ἂν τοὺς λογίους θεοὺς , εἰ ζητοίην ἀποδεικνύναι , πλήν γε τοσοῦτον ἂν εἴποιμι , — ἐμοὶ γὰρ εἴη εἴ τις ἄλλος δυσχεραίνει καὶ τρέποιτο ἅπαν εἰς ἐμὲ , καὶ οὐ μέμψομαι τῷ δαίμονι—ὡς ἐγὼ δεξαίμην ἂν δύνασθαι λέγειν μετὰ χρηστοῦ βίου καὶ σώφρονος εἰς ὅσον οἷόν τε κάλλιστα ἀνθρώπων μᾶλλον ἢ μυριάκις Δαρεῖος ὁ Ὑστάσπου γενέσθαι · καὶ μικρά μοι πάνθ’ ὡς ἀληθῶς πρὸς τοῦτ’ ἤδη φαίνεται . 
οἶδα δὲ καὶ τὰ 
Πλάτωνος πράγματα , εἰ μὴ τετυφώμεθα , οὐδὲν ἄλλο σχεδὸν ὄντα ἢ λόγους , καὶ συγχαίρω τῆς λέξεως αὐτῷ , κἄν με προσπαίζων οὑτωσὶ πείθῃ , μὴ πάνυ τούτου φροντίζειν , οὐ πάνυ πείσομαι , ἀλλ’ εἴσομαι σφόδρα σπουδάζοντα , καὶ τηνικαῦτα μάλιστα ἡνίκ’ ἂν ὡς παίζων λέγῃ . 
ὥστε τὸν οἴκοι θησαυρὸν διαβάλλοιμεν ἂν εἰ ταῦτα διασύροιμεν . 
ἀλλ’ ὑπὲρ μὲν τούτων οὐδὲ λέγειν ἄξιον , ἀλλὰ τοσούτῳ ἧττον ὅσῳπερ ἂν ᾖ κρεῖττον τὸ δύνασθαι λέγειν . 
εἶεν . 
ἀργοὺς δὲ δὴ πῶς ἡμῖν ἐποίησεν Ἀθηναίους 
Περικλῆς ; 
ἢ σὺ λίαν ἐνεργοὺς ἡμᾶς ποιήσεις , ἀναγκάζων πρὸς ἕκαστον τῶν εἰρημένων ἀποκρίνεσθαι , οὐχ οὗτός ἐστιν ὁ πανταχοῖ κομίζων ἐκείνους , οὐχ οὗτος ὁ μηδαμοῦ καθεύδειν ἐῶν , ἐπὶ μὲν Σάμῳ δέκατος αὐτὸς στρατηγῶν , ἀποκρύψας τοὺς ἄλλους ἅπαντας στρατηγοὺς καὶ δείξας ὄνομα ἄλλως ὄντας , καὶ τοὺς Σαμίους καταστήσας εἰς πολιορκίαν , οὐχ ἡσυχάζων , ἀλλ’ ἐκπλέων μέρει τινὶ τῶν νεῶν ἐπὶ Καρίας , καὶ μετὰ ταῦτ’ ἀπελθόντος αὐτοῦ θαρρήσαντας ἐπεξελθεῖν καὶ πλέον σχόντας τῶν ἐφορμούντων ἀναστρέψας αὖθις καθείργων ἕως παρεστήσατο , καὶ πάλιν 
Εὐβοέων ἀποστάντων ἄγων εἰς Εὔβοιαν Ἀθηναίους , καὶ 
Πελοποννησίων ἀγγελθέντων εἶναι Μεγαροῖ κομίζων αὖθις εἰς Μέγαρα κἀκ τῶν Μεγάρων πάλιν εἰς Εὔβοιαν , ἕως καὶ ταύτην κατεστρέψατο ; 
τί δ’ ἄν τις λέγοι περίπλους Πελοποννήσου καὶ ἀποβάσεις πανταχοῖ τῆς πολεμίας καὶ πραγμάτων συνέχειαν οὐδεμιᾶς ἄλλης πόλεως εἰκάσαι ; 
εἶτα τὸν οὕτως ὀξὺν καὶ ἄγρυπνον καὶ ἥδιστ’ ἂν εἶπον ὑπόπτερον τοῦτον ἢ αὐτὸν ἀργεῖν ἢ ἑτέρους ἐθίζειν ἐγὼ πεισθῶ ; 
οὐκ ἄρ’ ἐπίστασθαι δόξω τῶν πραγμάτων οὐδὲν , ὅστις γε μὴ ὅτι Ἀθηναίοις , ἀλλ’ οὐδὲ τοῖς πολεμίοις ἀργεῖν ἐπέτρεπεν , ἀλλὰ κἀκείνους ἐποίησε μεταβαλεῖν τοὺς τρόπους , τοσαύτας ἀνάγκας αὐτοῖς περιίστη τοῦ κινεῖσθαι . 
καὶ τὸ δικαίως προσῆν , ἔφη Δημοσθένης . 
ἀλλ’ ὅμως Πλάτων ᾐτιάσατο αὐτὸν ἀργοὺς καὶ δειλοὺς πεποιηκέναι . 
τί λέγεις , δειλοὺς Περικλῆς , ὦ θεοὶ , δειλοὺς , ὃς καὶ δημηγορῶν εὐθὺς ἐνθένδε ἤρξατο , τῆς μὲν γνώμης , ἔφη , τῆς αὐτῆς , ὦ Ἀθηναῖοι , ἀεὶ ἔχομαι , μὴ εἴκειν Πελοποννησίοις . 
ὃ τίς τῶν εἰς ἐκείνην τὴν ἡμέραν εἰσάπαξ εἰπεῖν ἐθάρρησεν ; 
οἵ γε καὶ ἡνίκ’ ἔσωζον τὴν Ἑλλάδα , Λακεδαιμονίοις εἶξαν αὑτῶν . 
ὁ δ’ οὐδὲν προκαλυψάμενος , οὐδ’ ἀναμείνας , εἰ μή τι ἄλλο , τήν γ’ ἐκ τοῦ προοιμίου παραμυθίαν εὐθὺς ἐν ἀρχῇ τῶν λόγων μάλα ῥᾳδίως ἐξεῖπε τὸ δοκοῦν αὑτῷ , ὡς ἄν τις αὐτός τε κρείττων ἀξιῶν εἶναι τῶν ἀκουόντων κἀκείνους τῶν ἀνταγωνιστῶν . 
πότερ’ οὖν φοβεῖσθαι τοὺς πολεμίους καὶ ὑποχωρεῖν , ἢ θαρρεῖν καὶ ὑπερφρονεῖν συνεθίζοντος τὴν φωνὴν εἶναι φῶμεν καὶ τὴν ἀνδρείαν αὐτόθεν δεικνύντος ; 
ἐγὼ μὲν οὕτω μᾶλλον ἡγοῦμαι . 
εἰ μὲν γὰρ ἢ τὸν πόλεμον κεκινηκέναι , ἢ πραγμάτων αἴτιον αὐτὸν γεγενῆσθαι , ἤ τι τῶν τοιούτων ᾐτιᾶτο , ἀληθῆ μὲν οὐδ’ οὕτως—ὕστερον γοῦν ἅπαντες συνεχώρησαν μὴ ἐκεῖθεν λελύσθαι τὰς σπονδὰς—εἰρημένα δ’ ἂν καὶ ὑπ’ ἄλλων ἐδόκει λέγειν . 
νῦν δὲ πῶς ἔνεστι κατηγορεῖν δειλίαν , οὗ τἀναντία ἤδη τινὲς ᾐτιάσαντο ; 
ἃ γοῦν τῆς Ἀριστοφάνους κωμῳδίας παρεθέμεθα ἀρτίως ἐκείνως ἔχοντα , λέγω τὸ , ἤστραπτεν , ἐβρόντα , συνεκύκα τὴν Ἑλλάδα , ἐτίθει νόμους ὥσπερ σκόλια γεγραμμένους , ὡς χρὴ Μεγαρέας · 
ταῦτα οὐ δειλίαν αἰτιώμενά ἐστιν ἐκείνου , ἀλλ’ ἴσμεν ἅ γε αἰτιᾶται , ὧν ὄντων μὲν ἀληθῶν τά γ’ ἐναντία ψευδῆ · 
εἰ δὲ μηδὲ ἐκείνων προσήκει τῷ Περικλεῖ μηδὲν τῶν ἐγκλημάτων , ἀλλὰ καὶ δίκαια καὶ ἀναγκαῖα ἐβουλεύσατο ὑπὲρ τῶν πραγμάτων , πῶς οὐχ ἅμα τε αἰτίας ἀφεῖσθαι καὶ πάσης εὐφημίας δίκαιος τυγχάνειν ἐστίν ; 
ἆρ’ οὖν πρὸς μὲν Λακεδαιμονίους μόνους οὕτως εἶχε τὴν γνώμην ὡς ἄν τις ἰδίᾳ φιλονεικῶν , πρὸς δὲ τοὺς ἄλλους ὑφειμένως ; 
ὅστις ἠξίου μὲν αὐτοῖς ὁρμητήριον ἀποχρῶν εἶναι τὸν Πειραιᾶ , θαυμάζειν δὲ οὐκ εἴα οὔτε βασιλέα οὔτ’ ἄλλον τῶν πάντων οὐδένα , ἀπέφαινε δὲ τὴν ἰσχὺν αὐτοῖς ἐξ ἡμισείας οὖσαν πρὸς τοὺς ἄλλους ἅπαντας ἀνθρώπους , ὡς τοὺς μὲν ἄλλους ἄλλοθι κρατεῖν , τῆς δὲ θαλάττης αὐτοὺς πανταχοῦ . 
καίτοι ταῦτα πότερον ἀργίαν καὶ δειλίαν καὶ ἀνανδρείαν καὶ ταπεινότητα καὶ νωθείαν εἰσάγοντος εἰς τὴν πόλιν καὶ τὰς ψυχὰς αὐτῶν ἦν , ἢ δέδοικα μή τι καὶ ἀλλοῖον εἴπῃ τις , πλήν γε ὅσον οὐκ ὀρθῶς ἐρεῖ . 
ὥσπερ τοίνυν φὴ|ς ἐκεῖνα ἀκούειν λεγόντων εἰς Περικλέα , οὕτως ἀντάκουε καὶ τῶν τἀληθῆ περὶ ἐκείνου λεγόντων καὶ οἷς οὐδεὶς ἀντεῖπεν εἰς τήνδε τὴν ἡμέραν , ἐπειδή γε καὶ αὐτὸς φὴ|ς οὐκ ἀπὸ τῆς σεαυτοῦ γνώμης κατηγορεῖν , ἀλλ’ ἀκοήν . 
ταῦτά γε ὁ Κρὴς δὴ τὸν πόντον , φήσει τις . 
ἐπειδὴ τοίνυν ἐκεῖνα μὲν ἀξιοῖς ἀκούειν , ταῦτα δ’ οὐ βούλει , φέρε ἐγώ σοι καὶ ἕτερα μείζω τούτων ἔτι καὶ τελεώτερα ἐπιδείξω τῆς 
Περικλέους ἀνδρείας καὶ ῥώμης καὶ φιλοτιμίας σημεῖα , κἂν σὺ δείξῃς ἐνοῦσαν ὑπερβολὴν , ἅπαντ’ ἔστω λῆρος τὰ παρ’ ἡμῶν . 
νὴ Δί’ , εἴποι γὰρ ἄν τις ὡς οὐδὲν μέγα οὐδ’ ἱκανὸν τὸ πρὸ τοῦ πολέμου θρασύνεσθαι . 
ἀλλ’ ἐκεῖνός γε καὶ τὰς πρεσβείας ἠξίου κατὰ χώραν ἱδρυμένων 
Πελοποννησίων δέχεσθαι τῇ πόλει , ἐξεστρατευμένων δὲ μὴ καὶ τὸν Μελήσιππον προπεμψάντων . 
οὕτω σφόδρα δειλὸς ἦν , ἐπειδὴ προσάγειν τοὺς πολεμίους ἐπύθετο , ὥστε ἔργῳ τὰς ἀποκρίσεις ἔδωκεν αὐτῷ περὶ ἁπάντων , παραδοὺς τοῖς ἄξουσιν αὑτὸν ἔξω τῆς χώρας . 
καὶ τὸ δὴ πάντων ἔσχατον καὶ μέγιστον ἀκοῦσαι , μὴ ὅτι μιμήσασθαι · παρόντος μὲν ἤδη τοῦ πολέμου καὶ συνεστηκότος , τῆς νόσου δ’ ἐπικειμένης , καὶ τῆς μὲν γῆς δῃουμένης , τῶν δὲ ἀνθρώπων ὁσημέραι φθειρομένων καὶ τοσούτων ἤδη κειμένων ὅσων καὶ πολλοστὸν μέρος ἐξέπληξεν ἂν τοὺς πολεμίους , εἰ παρ’ ἐκείνοις ἡ συμφορὰ συνέβη , καὶ διὰ ταῦτα δὴ πάντα ἀθύμως καὶ δυσχερῶς ἔχοντας ὁρῶν τοὺς πολλοὺς καὶ περὶ ὧν μὲν ἐψηφίσαντο μετεγνωκότας , ἐπικηρυκεύεσθαι δὲ ἀξιοῦντας Λακεδαιμονίοις καὶ ἑτέρους ὑπὸ τῶν κακῶν γεγενημένους οὐδὲν μᾶλλον ἀνῆκεν , οὐδ’ ἐξέστη τῆς ἀρχαίας γνώμης , οὐδὲ ἐστράφη τὴν ψυχὴν ὑπὸ τῶν συμφορῶν , ἀλλὰ καίπερ τοσοῦτον τῶν ἄλλων τοῖς δεινοῖς πλεονεκτῶν ὥσθ’ οἱ μὲν ἄλλοι τοῖς παροῦσι τούτοις ἠθύμουν , ὁ δὲ καὶ τοῦτ’ αὐτὸ προσειλήφει μεῖζον τὸ τοὺς πολίτας οὕτως ἔχοντας ὁρᾶν , ὥστ’ ἀπόρους εἶναι χρῆσθαι , καὶ ταῦτα οὐχ ὅσον τοῖς πολεμίοις ὑποπεπτωκέναι , ἀλλὰ κἀκείνῳ δυσμεναίνειν ὡς τῶν παρόντων πραγμάτων αἰτίῳ · 
πρὸς δυοῖν τοῖν ἀπὸ τῆς τύχης , τῷ πολέμῳ καὶ τῇ νόσῳ , δύο ταῦτα προσειληφότας ὁρῶν αὐτοὺς , λύπην καὶ παροξυσμὸν εἰς αὐτὸν , ἐν μέσοις τοῖς δεινοῖς ἐμβεβηκὼς καὶ πανταχόθεν μεμονωμένος ὡς εἰπεῖν , οὐκ ἔδεισεν οὐδ’ ὑπεχώρησεν , οὐδ’ ὥσπερ χροιὰν τὴν γνώμην μετέβαλε , τοῖς τε πολίταις ὁμοῦ καὶ τοῖς πολεμίοις ἀντιτεταγμένος · ἀλλ’ ὥσπερ ἂν ἄλλο τι μάθημα διδάσκων αὐτοὺς , κατὰ ταὐτὰ ἃ καὶ πρότερον διεξῄει , καὶ οὐ διέφθειρε τὰ δόγματα ἐπὶ τῶν κινδύνων , οὐδ’ ἐπὶ τῆς ἐξουσίας ἐφιλοσόφησε μόνον , ἀλλ’ ὡς περὶ ἀριθμῶν ἢ μέτρων ἐρωτηθεὶς ταυτὸν ἂν ἀπεκρίνατο καὶ ὕστερον καὶ πρότερον , οὕτω καὶ τότε τὰς αὐτὰς ἠφίει φωνὰς ὑπὲρ τῶν ὅλων πραγμάτων , οὔτε τοῖς δεινοῖς εἴκειν ἀξιῶν οὔθ’ αὑτῷ μέμφεσθαι , αἰσχύνεσθαί τε ὑπὲρ αὑτῶν ἑτέρων ἅμα τοῖς καιροῖς γεγονότων . 
ὥστ’ ἔμοιγε καὶ τὸν Αἴαντα τὸν πρὸ τῶν νεῶν μαχόμενον καὶ βοῶντα ἐν κουφοτέροις καὶ ῥᾴοσιν εἶναι δοκεῖν . 
τῷ μὲν γὰρ πρὸς τοὺς Τρῶας ἦν μόνον ἡ μάχη , τὰ δὲ τῶν οἰκείων εὐμενῆ δήπουθεν ὑπῆρχε , τῷ δ’ οὐχ ἧττον πονήρως εἶχε τῶν ἔξω τὰ ἔνδον καὶ πλείων ἦν ὁ φόβος τῶν πολιτῶν ἢ τῶν πολεμίων . 
ἐν οἷς ἔδειξεν οὐ τοῖς ὀψοποιοῖς ἐοικὼς οὐδὲν Περικλῆς , ἀλλὰ τοῖς ἄκροις τῶν Ἑλλήνων . 
ὥστ’ ἐμοὶ μὲν , ὅταν βλέψω πρὸς ταύτας τὰς ἀπορίας καὶ τὸν ὄχλον τῶν πραγμάτων αὐτοῦ , κυβερνήτου τινὸς ἔννοιαν παρίστασθαι περικλυζομένης αὐτῷ τῆς νεὼς καὶ τῶν νεφῶν καταρρηγνυμένων ἐπὶ τῶν οἰάκων μένοντος καὶ οὐ μεθιέντος , καὶ πρός γ’ ἔτι τῶν ἐμπλεόντων ἀπειλούντων καὶ ἑτοίμων ὄντων διασπάσασθαι , κατέχοντος καὶ νουθετοῦντος καὶ ἅμα ὑπέρ τε τοῦ σκάφους ἀγωνιζομένου καὶ πρὸς τοὺς ἐν τῷ σκάφει . 
πόθεν οὖν ἔτι χρὴ τὴν ἀνδρείαν θεωρῆσαι ; 
εἴτε γὰρ ἐκ τῶν ἔργων εἴτ’ ἀπὸ τῶν λόγων ὁρῶμεν τὸν ἄνδρα , πῶς ἄν τις μᾶλλον ἔδειξε παντὸς ἀφεστὼς δέους , ἢ πῶς ἄμεινον πρὸς εὐψυχίαν αὐτός τε πεφυκὼς καὶ τοὺς ἄλλους ἄγων , ὅστις οὔτ’ ἐκείνους ἠξίου φόβῳ τῶν πολεμίων προέσθαι τὰ γνωσθέντα ἐξ ἀρχῆς οὔτ’ αὐτὸς ἐκείνων φόβῳ τοὺς ὑπὲρ τῶν δικαίων λόγους ἐγκαταλιπεῖν ; 
εἰ δὲ λέγεις ὅτι οὐκ ἐπεξῆγε , σκόπει μὴ οὐδεὶς τῶν στρατηγικῶν ταῦτ’ ἀποδέξηται τὰ ἐγκλήματα . 
οὔτε γὰρ ἐν παντὶ καιρῷ οὔτ’ ἐν ἅπαντι δή που χωρίῳ συμφαῖεν ἂν , ἀρχὴν δ’ οὐ μάχεσθαι χρῆναι πάντως τόν γε δὴ χρηστὸν στρατηγὸν , ἀλλὰ μάλιστα μὲν ἥκιστα κινδυνεύειν καὶ τοῖς βουλεύμασι μᾶλλον ἢ ταῖς χερσὶ πολεμεῖν , ὥσπερ καὶ Λακεδαιμονίοις ἐπιχώριον εἶναι δοκεῖ · εἰ δ’ αὖ καὶ μάχης δεήσειεν , ἄμεινον μετὰ συμμάχων ἐθέλειν ἢ μόνους καὶ μετὰ πλειόνων ἢ μετ’ ἐλαττόνων καὶ μετὰ κρειττόνων ἢ μετὰ χειρόνων , εἰς ὅσον ἂν περιῇ τινί . 
εἰς ἀνάγκην μὲν γὰρ καταστάντας οὐκ εἰκὸς ἀκριβῶς λογίζεσθαι , ἕως δέ τίς ἐστι κύριος γνώμης , ἄνοια πολλὴ καὶ δυστυχία τῆς ἀσφαλείας ἀφέμενον ὃ τοῖς πολεμίοις συνοίσει , τοῦτ’ ἐξεπίτηδες αἱρεῖσθαι . 
ἐκείνοις γὰρ ἂν ἤδη στρατηγοίη καὶ γίγνοιτ’ ἂν αὐτοῖς ἀντὶ τοῦ παρ’ αὐτοῖς ἡγουμένου . 
μὴ δὴ τοῦτο λέγωμεν ὡς οὐκ ἐξῆγεν , ἀλλ’ εἰ προσῆκον ἐξάγειν καὶ μάχεσθαι παρεώρα , τοῦτο σκοπῶμεν , ἐπεὶ καὶ Λακεδαιμονίους ἀκούομεν δή που προσκειμένων αὐτοῖς ποτὲ Θηβαίων καὶ κελευόντων ἐξιέναι καὶ μάχεσθαι ἢ χείρους ὁμολογεῖν εἶναι σφῶν , ἀποκρίνασθαι περὶ μὲν τοῦ πότεροι βελτίους τὰς πράξεις κρίνειν τὰς ὑπὲρ τῶν Ἑλλήνων ἑκατέροις πεπραγμένας , μαχεῖσθαι δὲ οὐκ ἐν τῷ τῶν πολεμίων καιρῷ οὐδ’ ὅτ’ ἐκεῖνοι κελεύουσιν , ἀλλ’ ἡνίκ’ ἂν αὐτοῖς δοκῇ , καὶ οὐ χρήσεσθαι περὶ τούτου συμβούλοις Θηβαίοις . 
καὶ ταῦτ’ ἀπεκρίναντο καὶ ταῦτα ἐποίουν Ἀγησιλάου προεστηκότος αὐτῶν , ὃς εἴπερ τις ἄλλος τῶν Ἑλλήνων γενέσθαι ἐδόκει φιλοπόλεμος . 
ἀλλὰ τί χρῆν ποιεῖν τὸν Περικλέα ; 
εἰπὲ γὰρ ὦ πρὸς θεῶν , μᾶλλον δὲ εἰ στρατηγῶν αὐτὸς ἐτύγχανες ἡμῖν κατ’ ἐκείνους τοὺς χρόνους , τί ποιεῖν ἂν ἢ τί λέγειν ᾤου δεῖν , ὄντων μὲν συμπάντων Ἀθηναίων τόσων καὶ τόσων , τῶν δὲ συμμάχων τῶν μὲν ἐν ταῖς νήσοις , τῶν δὲ κατ’ ἤπειρον μεμερισμένων , μυριάσι δὲ ἓξ στρατιᾶς τῶν πολεμίων εἰσβεβληκότων , καὶ τούτων Πελοποννησίων , οὐδὲ γὰρ τοῦτο φαῦλον εἰς προσθήκην , ἀνθρώπων ἱκανῶν καὶ πρὸς ἅπαντας τοὺς Ἕλληνας μάχεσθαι , καὶ οὓς ἐγὼ φαίην ἂν ἡγουμένων γε Ἀθηναίων καὶ Περικλέους οὐ χαλεπῶς ἂν καὶ πᾶσαν γῆν ὑφ’ αὑτοῖς ποιήσασθαι . 
καὶ οὔπω λέγω τὴν νόσον τοσοῦτον πρᾶγμα , ἣ προσέκειτο ἐλαύνουσα καὶ τοὺς μὲν ὅλως ἀπανηλώκει τῶν ἀνθρώπων , τοὺς δ’ ἀχρήστους εἰς τὰ παρόντα ἐπεποιήκει , ἣν καὶ χωρὶς μάχης καὶ πολέμου προσβολῆς οὐχ ἕν τι τῶν ῥᾴστων ἦν ὑπενεγκεῖν . 
καὶ μὴν οὐδ’ ἐκεῖνο ἠγνόει Περικλῆς ὅτι νικήσας μὲν πολλῷ πλείοσιν αὖθις μαχεῖται καὶ πολλοὺς ἄλλους εὑρήσει τοὺς ἀμφισβητοῦντας τοῦ τροπαίου , καθάπερ Κορίνθιοι πρότερον , καὶ κληρονομοῦντας τῶν αὐτῶν τούτων πραγμάτων · ὥστε τὴν 
Καδμείαν νίκην ἡγεῖτο νικήσειν , ὡς ἑτέρως δὲ πράξας ἀπολεῖν τὴν πόλιν . 
τοῖς μὲν γὰρ πολεμίοις μέρος ἑκάστοις ἐκινδύνευεν , αὐτοῖς δὲ καὶ τοὔδαφος τῆς πόλεως συνυπέκειτο τῷ κινδύνῳ , καὶ εἷς ὑπὲρ πάντων κύβος ἀνερρίπτετο , σωμάτων , χρημάτων , δόξης , ἡγεμονίας , τοῦ βάθρου τῆς πόλεως , τῶν ἐλπίδων , ὅτου τις ἂν εἴποι παντός . 
οὔκουν ᾤετο δεῖν οὕτως ἄνισον ἀγῶνα ἀγωνίζεσθαι , οὐδ’ ἐπὶ μηδενὶ πλείονι πᾶσι τοῖς οὖσι κινδυνεύειν , σωφρονῶν οἶμαι καὶ στρατηγοῦ λογισμῷ χρώμενος . 
ὁρῶμεν δὲ δή που καὶ τοὺς παλαιστὰς οὐκ εἰς τὰ τῶν ἀντιπάλων ἰσχυρὰ συγκαθιέντας , οὐδ’ ἐξεπίτηδες καθ’ αὑτῶν παρέχοντας λαβὰς , ἀλλ’ ἀπὸ τούτων μὲν ὡς οἷόν τε μάλιστα ἀποχωροῦντας , τοῖς δὲ αὑτῶν πλεονεκτήμασι χρῆσθαι πειρωμένους καὶ τὴν νίκην ἀπὸ τούτων διώκοντας . 
ἃ καὶ Περικλῆς ἐνθυμούμενος οὐκ ἔδωκε τοῖς πολεμίοις τοσαύτην κατὰ τῆς πόλεως λαβὴν , ἀλλ’ ἐάσας ἐκείνους ἐν τῇ Ἀττικῇ ληρεῖν ἑκατὸν νεῶν ἐπίπλουν ἐξήρτυε τῇ Πελοποννήσῳ καὶ αὐτὸς ἐμβὰς ἐκόμιζε τὴν στρατιάν . 
καὶ περιῆν τοῖς μὲν τῆς Ἀττικῆς μέρος τι τετμηκέναι , τοῖς δ’ ὡσπερεὶ πᾶσαν τὴν πολεμίαν . 
ὥστε ἠναγκάζοντο ἤδη φεύγειν ἐκ τῆς Ἀττικῆς οἱ τότε ὡς ἐπὶ ἕρμαιον βαδίζοντες . 
οὕτως ἃ μὲν οὐκ ἐκίνει , προνοίας , οὐ δειλίας ἦν , ἃ δὲ κἀν τούτοις ὄντας ἠξίου τολμᾶν ἔσχατον δεῖγμα τῆς ἀνδρείας ἔχει τῆς ἐκείνου . 
καίτοι πῶς οὐκ ἄτοπον , εἰ ὅτι μὲν οὐκ ἐξῆγεν αἰτιασόμεθα , ὅτι δὲ ἔξω τῆς Ἀττικῆς ἦγεν αὐτοὺς οὐ θαυμασόμεθα ; 
καὶ ὅτι μὲν οὐκ ἐμάχετο οὗ μὴ προσῆκεν ἐπιτιμήσομεν , ὅτι δ’ ἠπίστατο ποῦ χρὴ τοῦτο ποιεῖν οὐ διαλογιούμεθα ; 
καὶ ὅτι μὲν οὐ τὴν Ἀττικὴν ἐνεπίμπλη πολέμου καὶ ταραχῆς κατηγορήσομεν , ὅτι δὲ εἰς τὴν πολεμίαν ἀπέβαινε καὶ ἀντιμεθίστη τῇ Πελοποννήσῳ τὴν πολιορκίαν οὐ θήσομεν εἰς λόγον ; 
ἀλλὰ τὰ μὴ πραχθέντα ἀντὶ τῶν πεπραγμένων ζητήσομεν ; 
καὶ ὅτι μὴ νοσοῦντας μὲν οὐκ ἐξῆγεν οὐ συγγνωσόμεθα , ὅτι δὲ καὶ νοσοῦντας ἐξῆγεν οὐ θαυμασόμεθα ; 
ὅστις οὕτω καμνόντων ἡγεῖτο , ὡς οὐδ’ ἂν εἷς τῶν ἐρρωμένων καθαρῶς . 
οὕτω καὶ τῶν πολεμίων καὶ τῶν πολιτῶν καὶ τοῦ λοιμοῦ καὶ παντὸς ἦν κρείττων πράγματος . 
καίτοι σχολῇ γ’ ἂν Ἀθηναίους ἑαυτῶν ὄντας εἴασεν ἀργεῖν , ἢ ὑποκατακλίνεσθαί τισιν ἀνθρώπων , ὅστις οὐδὲ κάμνειν αὐτοῖς ἐπέτρεπεν , ἀλλ’ εἴς γε τὸν περὶ τῆς ἐλευθερίας ἀγῶνα καὶ τὸ μὴ λιπεῖν τὴν τοῦ φρονήματος τάξιν ἠξίου καὶ παρὰ τὴν ὑπάρχουσαν τύχην ἐρρῶσθαι . 
πρότερον δ’ ἔγωγ’ ἂν ᾤμην τὸν Μελέαγρον ὀφλῆσαι δειλίας ἢ 
Περικλέα , ὅν γε καὶ πρὶν γενέσθαι προσεῖπεν ἀπ’ αὐτῶν τῶν ἐναντιωτάτων ὁ θεὸς , προειπὼν αὐτοῦ τῇ μητρὶ λέοντα τέξεσθαι · ἡ δ’ ἐπὶ ταύτῃ τῇ ὄψει τίκτει Περικλέα . 
ὥσθ’ ὅρα μὴ λέοντα ξυρεῖν ἐπιχειρῶμεν , οὐ Θρασύμαχον συκοφαντεῖν ἐπιχειροῦντες , ἀλλὰ κωμῳδεῖν Περικλέα , καὶ ταῦτα εἰς δειλίαν , ἔπειτ’ αὐτοὶ δόξωμεν ἀνδρειότεροι τοῦ δέοντος εἶναι τοῖς βουλομένοις ἀντικατηγορεῖν , καὶ φανῇ τι καὶ δειλίας , εἰ δὲ βούλει , σιωπῆς ἀκίνδυνον γέρας , ὥς τις τῶν Κείων ἔφη ποιητής . 
ἀλλὰ γὰρ λίνον λίνῳ συνάπτει , φασίν . 
ὃς γὰρ ἐτόλμησεν εἰπεῖν ὅτι καὶ φιλαργύρους ἀπέφηνε Περικλῆς ἀνθρώπων καὶ οὑστινασοῦν τί τις ἂν λέγοι ; 
νὴ Δία , πρῶτος γὰρ εἰς μισθοφορὰν κατέστησε τὰ πράγματα . 
ἐγὼ δὲ εἰμὶ μὲν οὐδ’ αὐτὸς τῶν ἐπαινούντων τὸ μισθοφορεῖν , καὶ τούτου σχεδὸν ἔργῳ πεῖραν ἐγὼ δεδωκέναι νομίζω . 
οὔκουν μέτεστί μοι τοῦ πράγματος οὐδὲν , ἀλλὰ καὶ τῶν λόγων προὔστην καθαρώτερον ἢ τῶν φόρων οἶμαι τὸν ὁμώνυμον , εἴ τι δεῖ καὶ νεανιεύσασθαι . 
ὁ μὲν γὰρ τὸ σύμμετρον τάξας ἑκάστοις οὕτως εὐδοκίμησεν , ἐγὼ δ’ οὔτε πλέον οὔτ’ ἔλαττον οὐδενὶ πώποτε · ἀλλ’ οὐδ’ ὅσαι διαδόσεις πρὸς οὐδεμίαν πώποτε ἀπήντησα , εἰ μή τις ἑκὼν ἔπεμψεν . 
ἀλλὰ καὶ τὴν Σωκράτους εἴτε χρὴ σοφίαν εἴτε φιλοσοφίαν λέγειν , ἢ καί τι ἄλλο , καὶ τοῦτ’ ἄγαμαι , τὸ μὴ καπηλεύειν μηδ’ ἐπὶ τοῖς βουλομένοις ὠνεῖσθαι ποιεῖν ἑαυτὸν , μηδ’ οὕτω σφόδρα φάσκειν ἑαυτὸν πεπαιδεῦσθαι ὥστε δουλείαν αὑτοῦ καταψηφίζεσθαι . 
ἐγὼ μὲν οὖν ὅπερ λέγω περὶ τούτων , οὕτω καὶ χαίρω τῇ μεγαλοπρεπείᾳ παντὸς μᾶλλον , ὥς γε ἐμαυτὸν πείθω · ὁρῶ δὲ ὅτι πολλὰ τῶν πόλεών ἐστιν ὥσπερ ἐφόλκια , οἷς ἀνάγκη συγχωρεῖν ὥσπερ ἐν σώματι . 
καὶ γὰρ τὰ σώματα καὶ τὰ χείριστα καὶ τὰ κάλλιστα ἀκούω ἐκ τῶν αὐτῶν κεκρᾶσθαι , τῷ δ’ ἢ πλείονος ἢ ἐλάττονος τούτων ἕκαστον μετέχειν , τούτῳ κρίνεσθαι τό τε χεῖρον καὶ τὸ βέλτιον . 
οὕτω δὴ καὶ τὰς πόλεις ἀνάγκη τῆς φύσεως τῆς ἀνθρωπείας ἀπολαύειν , κἂν ὡς βέλτιστα οἰκεῖσθαι δοκῶσιν . 
ἐπεὶ κἀν τῷδε τῷ παντὶ τοσούτων καλῶν καὶ τοσαύτης ἀγαθῆς τύχης μετειληφότι καὶ οὐδὲν ἔξω δήπουθεν αὑτοῦ λελοιπότι τῶν καλῶν πολλὰ ἂν εὕροις οἷς ἥκιστα ἂν ἡσθείης · ἀλλ’ οὐ κατηγορεῖς διὰ ταῦτα τοῦ παντὸς οὐδὲ τοῦ ποιήσαντος , οὐδὲ νομίζεις ἄλλον τινὰ δή που βελτίω γενέσθαι ποτ’ ἂν αὖθις δημιουργὸν τῶν ὅλων , ἀλλὰ δίδως τῇ φύσει ταῦτα ἐφειλκύσθαι καὶ οὐ πολυπραγμονεῖς . 
τί δὴ θαυμαστὸν εἰ καὶ Ἀθήνησί τι τῶν πάντων οὕτως ἔσχεν ὥσπερ ἴσως ἄν που καὶ ἄλλοθι , καὶ συνεχώρησαν οἱ προεστῶτες ἅμα μὲν τὴν τῶν πολλῶν πενίαν καὶ χρείαν ἐπανορθούμενοι , δῑ ἣν οὐκ ἐλάχιστα τῶν ἁμαρτημάτων συμβαίνει , ἃ κωλύειν μᾶλλον οὕτως ἡγοῦντο , ἅμα δὲ εὐλαβούμενοι μή τι καὶ χεῖρον ἐξεργάσαιντο τῷ καθείργειν παντελῶς αὐτούς . 
τί γὰρ οὐκ ἦν προσδοκῆσαι ποιήσειν ἀνθρώπους τοσούτους τὸ πλῆθος καὶ οὕτως ὀξεῖς , καὶ χρημάτων τοσούτων παρόντων , εἰ μηδεὶς αὐτοῖς μετεδίδου τὰ μέτρια ; 
ἆρ’ οὐ πάντ’ ἂν αὐτοῖς ἐπιχειρῆσαι λαβεῖν ; 
ἔτι δὲ ὥσπερ ἐν τοῖς ἰδίοις οἴκοις πᾶς τις οἶμαι βούλεται τῶν προσόντων ἀπολαύειν , οὕτως οὐδὲν ἀπεικὸς καὶ πόλιν ἄλλως τε καὶ ἀρχὴν ἔχουσαν , ἐν οἷς οὐχ ὁ τὸ πᾶν κωλύων ἴσως βέλτιστος , ἀλλ’ ὅστις τοῦ μετρίου ποιεῖται λόγον . 
ἢ τί χρῆν ἢ φόρους ἔτι λαμβάνειν ἢ πράγματ’ ἔχειν , εἰ μηδὲν ἔμελλον ἀπ’ αὐτῶν κουφιεῖσθαι ; 
ὥσθ’ ὅταν ταῦτα λέγῃς , οὐ τὸν μισθὸν ἐγκαλεῖς , ἀλλὰ τὴν ἀρχήν . 
ἐπεὶ ὅτι γε ἀναγκαῖον ἐν πόλει μισθὸς καὶ οὐκ ἔνεστι παρελθεῖν οὐδὲ τῷ σεμνοτάτῳ τὸ μὴ οὐκ ἐπιχορηγῆσαι καὶ φιλανθρωπεύσασθαι οὐδὲν δέομαι μαρτύρων πολλῶν , ἀλλ’ εἷς ὁ τῶν Ἑλλήνων ἄριστος ἐξαρκεῖ μοι . 
τίς οὗτος ; 
αὐτὸς σύ . 
τῇ γὰρ εὐδαίμονί τε καὶ ἀγαθῇ πόλει—πῶς γὰρ οὐκ εὐδαίμων ἧς γε οἰκιστής ἐστι Πλάτων ; 
—τοὺς φύλακας διδοὺς τάττεις μισθὸν αὐτοῖς δημοσίᾳ , ὡς οὔτ’ αὐτὸς αἰσχρὸν οὐδὲν συμβουλεύων οὔτ’ ἐκείνους ποιήσοντας οὐδετέρους , οὔτε τοὺς δώσειν οὔτε τοὺς λήψεσθαι μέλλοντας . 
εἰ δὲ μὴ ἀργύριον μηδὲ χρυσίον ὁ μισθός ἐστιν , ἀλλ’ ἕτερόν τι , ἕτερος λόγος οὗτος . 
πρὸς γὰρ τὰ σχήματα τῶν πολιτειῶν οἶμαι καὶ τοὺς μισθοὺς εἰκὸς εἶναι . 
οὐδὲ γὰρ εἰ Βυζάντιοι σιδήρῳ νομίζουσι , τούτου χάριν εἰσὶ δίκαιοι τῶν Ἑλλήνων καταγελᾶν , οὐδ’ ἧττόν τι δοκεῖν ἂν φέρειν μισθὸν , ὅτι οὐ χρυσίον οὐδὲ ἀργύριον φέρουσιν · οὐδέ γε εἰ Καρχηδόνιοι σκύτεσιν · εἰ μὴ κἄν τινες ἀργύριον φέρωσιν , ὅτι οὐ τὸ τιμιώτερον αὖ φέρουσι χρυσίον , ἄλλο τι τοῦτ’ ἢ μισθὸν εἶναι φήσουσιν . 
ἀλλ’ οὐδ’ ἂν εἷς οἶμαι ταῦτα συγχωρήσειεν . 
οὐδὲ γὰρ τὰς τροφὰς ἅπασι τὰς αὐτὰς αἱρεῖσθαι νόμος , δεῖ δὲ ὅμως ἅπασι τροφῶν . 
οὕτω δὴ κἀνταῦθα μὴ τίς ὁ μισθὸς , ἀλλ’ ὅλως εἰ μισθὸν εἴρηκας · εἰ μὴ καὶ ὁ Εὔνεως προῖκα τὸν οἶνον ἔπεμπε τοῖς Ἀχαιοῖς , ὅτι οὐκ ἀργύριον αὐτῷ διέλυον , ἀλλ’ οἱ μὲν χαλκὸν , ἄλλοι δ’ αἴθωνα σίδηρον . 
ἀλλ’ οὐδ’ αὐτὸς ταῦτά γε ἠλαζονεύετο . 
Περικλῆς τοίνυν οὐκ αὐτὸς κοψάμενος νόμισμα , ἀλλ’ ὄντων ἐν ἀκροπόλει χρημάτων ἐκεῖθεν ἔσωζε τὸν μισθόν . 
ὥστ’ οὐδετέρου δίκαιος ἔχειν αἰτίαν , οὔτε τοῦ νομίσματος οὔτε τοῦ μισθοῦ . 
καὶ τί ταῦτα ἀγωνίζομαι σφόδρα ; 
εἰ γὰρ ὡς οἷόν τε μάλιστα αἰσχρὸν ἡ μισθοφορὰ καὶ τὸ νέμειν , οὐ τῆς Περικλέους ἐστὶ πολιτείας , οὐδ’ ἀπὸ τῶν ἐκείνου χρόνων ἤρξατο , ἀλλὰ καὶ τῶν νομοθετῶν τις ᾔδει ταῦτα · τοὺς γὰρ ἄλλους σιωπῶ . 
οὕτω τὰ μὲν ὕστερα τῆς ἐκείνου πολιτείας ἐγκέκληκεν , ἃ μικρῷ πρόσθεν ἠλέγχομεν , τὰ δὲ πρεσβύτερα , τὰ περὶ τοῦ νομίσματος , ὥσπερ ἃ νῦν αὖ δείκνυται . 
πῶς ἄν τις χρήσαιτο ῥᾷον ἄνθρωπος λόγοις , ἢ πῶς μετὰ πλείονος ἐξουσίας ; 
ὅλως δ’ ἔγωγε θαυμάζω , εἴ τίς ἐστιν ἁπλούστερος ἢ δικαιότερος τρόπος ἐξετάσεως εἰ φιλαργύρους ἐποίησε Περικλῆς Ἀθηναίους ἢ καὶ ἄλλους τινὰς ἀνθρώπους Ἑλλήνων ἢ καὶ βαρβάρων , ἢ αὐτὸν ἰδεῖν καὶ σκέψασθαι τὸν Περικλέα ποῖός τις ἦν . 
ὁ γὰρ τοῦ Ξενοφῶντος λόγος ἐρρῶσθαί μοι δοκεῖ . 
ὥσπερ γὰρ , ἔφη , τοὺς παιδοτρίβας ὁρῶμεν τὰ μὲν τῇ φωνῇ τοῖς παισὶν εἰσηγουμένους , τὸ δὲ πλεῖστον τῷ παραδεῖξαι προσβιβάζοντας , οὕτω καὶ Σωκράτη φησὶ κρίνειν δίκαιον . 
οὕτω τοίνυν καὶ Περικλέα δὴ θεασώμεθα , πῶς αὐτὸς εἶχε πρὸς χρήματα καὶ ποῖόν τινα παρεῖχεν ἑαυτὸν παράδειγμα τοῖς τε Ἀθηναίοις καὶ τοῖς ἄλλοις Ἕλλησι κατὰ τοῦτο τὸ μέρος · κἂν μὲν εὑρίσκωμεν αὐτὸν ἀγεννῆ καὶ ἀνελεύθερον καὶ τοῦ κέρδους ἥττω , φῶμεν καὶ τοὺς ἄλλους ταὐτὰ διδάσκειν καὶ διαφθείρειν καὶ παραπλησίους αὑτῷ ποιεῖν · εἰ δὲ τοσοῦτον ὑπερεῖδε χρημάτων , ὅσον οὐκ οἶδ’ εἴ τις τῶν πώποτε , πῶς ἐποίει φιλοχρημάτους , ἢ πῶς ἑτέρους διέφθειρεν , ἐν οἷς αὐτὸς χρηστὸς ἦν ; 
ὥσπερ ἂν εἰ λέγοις τὸν Ῥαδάμανθυν ἐθίζειν τοὺς ἀνθρώπους ἐπιορκεῖν , ᾧ τοσοῦτον περιῆν εὐσεβείας καὶ δικαιοσύνης ὥστε καὶ τελευτήσας τοῖς ἐκεῖσε ἀφικνουμένοις δικάζειν δοκεῖ περὶ τῶν ἐν τῷ βίῳ πραχθέντων . 
καὶ σὺ δείξας οὖν πρότερον τὸν Περικλέα μικρὸν καὶ ἀγεννῆ καὶ ταπεινὸν καὶ πρὸς ἀργύριον βλέποντα , τότε δὴ φάθι καὶ τοὺς ἄλλους πεποιηκέναι τοιούτους · ὥσπερ καὶ τοὺς περὶ τῶν γραμμάτων διδασκάλους ἔστιν εἰπεῖν · 
οὐκέθ’ αὕτη Ξενοφῶντος ἡ εἰκὼν , ἀλλ’ αὐτοῦ Πλάτωνος . 
ὥσπερ γὰρ , φησὶν , οἱ γραμματισταὶ τοῖς μήπω δεινοῖς γράφειν τῶν παίδων ὑπογράψαντες γραμμὰς τῇ γραφῖδι οὕτω τὸ γραμματεῖον διδόασι καὶ ἀναγκάζουσι γράφειν κατὰ τὴν ὑφήγησιν τῶν γραμμάτων , οὕτω δὴ καὶ ἡ πόλις . 
ἀλλ’ ἡμεῖς ἀντὶ τῆς πόλεως λάβωμεν τὸν Περικλέα . 
Περικλῆς τοίνυν τὰ μὲν λέγων , ὡς ἔοικεν , ὑφηγεῖτο τοῖς 
Ἀθηναίοις , ἐν οἷς οὐδὲν ἦν ἀνελεύθερον οὐδ’ ἀγεννές · τὰ δὲ ἐπ’ αὐτοῦ τοῦ βίου δεικνὺς ἑαυτὸν καὶ παρέχων σκοπεῖν ὁποῖός τις ἦν . 
πότερ’ οὖν εἰς κάλλος αὐτοῖς ζῆν ὑπέγραφε τοιοῦτος ὢν οἷον ἀκούομεν , ἢ πρὸς κέρδος καὶ τὴν χεῖρα ὑφεικότας καὶ ὡς ἥκιστα ἔμελλον ὀρθῶς πράξειν ; 
καὶ μὴν λέγοντος μὲν αὐτοῦ ἐν ταῖς ἐκκλησίαις ἤκουον κἀν τῷ βουλευτηρίῳ , τὸν δὲ βίον καθ’ ἑκάστην ἑώρων δή που τὴν ἡμέραν . 
ὥστε εἴπερ ἑώρων πρὸς ἐκεῖνον , ἔμελλον κρείττους εἶναι χρημάτων . 
φέρε δὴ καὶ περὶ τῶν ἄλλων ἁπασῶν αἰτιῶν αὖ τούτου σκεψώμεθα καὶ διέλθωμεν τὸν αὐτὸν τρόπον ὅνπερ περὶ τῆς φιλαργυρίας , κατ’ ἀμφοτέρας ταύτας τὰς εἰκόνας , τήν τε τοῦ παιδοτρίβου καὶ τοῦ γραμματιστοῦ , καὶ συγκεφαλαιωσώμεθα πάντα ἐν βραχεῖ . 
λάλους , φησὶν , ἐποίησε · καὶ μὴν οὐκ ἦν αὐτὸς λάλος . 
ἀργούς · ὁ δ’ ἐνεργὸς ἦν . 
δειλούς · ὁ δὲ νικῶν ἀνδρείᾳ φαίνεται . 
φιλοχρημάτους · ὁ δ’ ἥκιστα ἐτίμα χρήματα . 
πῶς οὖν αὐτὸς ὢν ἀγαθὸς λέγειν , ἱκανὸς πράττειν , ἀνδρεῖος , κρείττων χρημάτων , ἐποίει λάλους , ἀργοὺς , δειλοὺς , ἀνελευθέρους ; 
ἢ γὰρ ὄναρ λέγεις , ἢ γρῖφον , ἢ οὐκ ἔχω τί φῶ . 
πῶς γὰρ οὐκ ἄτοπον , εἰ οἷος μὲν αὐτὸς ἦν οὐκ ἐποίει τοιούτους , οἷος δ’ ἥκιστα αὐτὸς ἦν , τοιούτους ἀπειργάζετο ; 
ἐμοὶ μὲν γὰρ τοὐναντίον ἐκ τούτων φαίνεται , τὸ γοῦν καθ’ αὑτὸν , πεποιηκὼς δεξιοὺς , ἐνεργοὺς , ἀνδρείους , μεγαλοπρεπεῖς · εἰ μή τι καὶ κατὰ Σωκράτους χρὴ πιστεύειν , ὅτι τοὺς νέους διέφθειρεν , ὃς αὐτοῖς παράδειγμα παντὸς ἦν χρηστοῦ . 
οὐκ ἔστι ταῦτα , ὦ Πλάτων , ἀλλὰ δυοῖν θάτερον · ἢ οὐκ ἦσαν Ἀθηναῖοι τοιοῦτοι οἵους σὺ κατῃτιάσω , ἢ πάντες μᾶλλον ἢ Περικλῆς αἴτιος , εἴπερ γε μήτε φαύλως ἐδείκνυ τὰ παλαίσματα μήτε ἀσαφεῖς τινὰς ἢ κιβδήλους ἢ σκολιὰς παρεῖχε τὰς γραμμάς . 
ἔτι τοίνυν τῶν ἀνωτέρω μνημονεύσωμεν καὶ συλλογισώμεθα , καὶ ταῦτα ἐκ τῶν πεφηνότων . 
Πλάτων εἶπε μὴ δεῖν κολακεύειν τὰ πλήθη · Περικλῆς δέ γε πλείστῃ παρρησίᾳ χρησάμενος φαίνεται . 
διαμάχεσθαι δεῖν ὑπὲρ τοῦ βελτίονος · ὁ δ’ ἐν καιροῖς τοιούτοις ἐμάχετο οἷς ἀρτίως ἡμεῖς ἐπεδείκνυμεν . 
μὴ ζητεῖν ἀποπιμπλάναι τὰς ἐπιθυμίας · ἐκεῖνος τοίνυν κατεῖχε καὶ οὐκ ἤγετο μᾶλλον ἢ αὐτὸς ἦγε . 
μηδ’ ἐκ παντὸς τρόπου συνεθίζειν πλέον ἔχειν , φησὶν ὁ τὸν νόμον τιθείς · ὁ δ’ ἀφ’ ἑστίας ἀρξάμενος τῆς αὐτὸς αὑτοῦ τὸ σύμμετρον ᾑρεῖτο πρὸ τοῦ πλέονος . 
οὐκοῦν ταῦτ’ ἐδόκει Πλάτωνι , ταῦτα ποιῶν Περικλῆς φαίνεται . 
πῶς ἄν τις μᾶλλον κατὰ τοὺς 
Πλάτωνος λόγους φανείη βεβιωκὼς ἢ πεπολιτευμένος ; 
ἢ τίνα χρῆν ὑπὲρ ἐκείνου πρῶτον εἰπεῖν , εἴ τις ἐπῃτιάσατο ; 
[Πλάτωνα.] μέγιστον δὲ κἀκεῖνο σημεῖον τῆς Περικλέους ὀρθότητος ἄνευ τῶν εἰρημένων , καὶ ὡς οὐκ ἐκεῖνος ἦν ὁ διαφθείρας οὐδ’ ἐθίσας Ἀθηναίους φιλαργύρους εἶναι , οὐδ’ ἐκ παντὸς τρόπου τὸ πλέον ζητεῖν ἔχειν . 
οὔτε γὰρ τοὺς φόρους Περικλῆς εἰς ἄπειρόν ἐστιν ὁ ἐξαγαγὼν , ἀλλὰ καὶ ταύτης τῆς ἀμετρίας , ὦ φίλε Σώκρατες , εἰ ζητοίης τὸν αἴτιον , τὸν ἑταῖρον εὑρήσεις τὸν σεαυτοῦ . 
ἐκεῖνος γάρ ἐστιν ὁ πρὸς τοσοῦτον προαγαγὼν τοὺς φόρους , ὅσον οὐδὲ βουλομένοις φέρειν ἐξῆν , οὔτε σοὶ πειθόμενος οὐδὲν οὔτε τὸν Περικλέα μιμούμενος . 
ἀλλ’ οὐ Περικλῆς τοιοῦτος οὔτ’ ἐνταῦθα οὔτε ἄλλοθι , ἀλλ’ οὕτω σφόδρα πόρρω τῆς πλεονεξίας ἦν καὶ τοῦ συμβουλεύειν Ἀθηναίοις τὰ μὴ προσήκοντα πράγμαθ’ αὑτοῖς προστίθεσθαι ὥστε τῷ προτέρῳ πολέμῳ κεκρατηκότας αὐτοὺς Πελοποννησίων καὶ ἔχοντας Μέγαρα , Νίσαιαν καὶ Τροιζῆνα καὶ Πηγὰς καὶ Ἀχαΐαν ἔπεισε ταῦτα ἀποδόντας εἰρήνην συνθέσθαι , τοσούτου ἔδει προσδιδάσκειν πλέον ἀεί τι τῶν ὑπαρχόντων αὐτοὺς ἔχειν . 
ὥστ’ ἔγωγε νομίζω πρὸς ταῦθ’ ὁρῶν καὶ τούτοις τεκμαιρόμενος , εἰ ἐπεβίω Περικλῆς καὶ μὴ πρότερον ᾤχετο ἀπιὼν , οὐκ ἂν εἰς ἔσχατον κακῶν ἐξοκεῖλαι τοὺς Ἕλληνας , ἀλλ’ ἐπειδὴ τοὺς ἄνδρας τῶν Λακεδαιμονίων εἶχον 
Ἀθηναῖοι καὶ Πύλον , οὐδὲν ἂν αὐτοὺς πλέον ζητῆσαι , ἀλλ’ εὐθὺς ἐλευθέρως ἂν ταῦτ’ ἀποδόντας ποιῆσαι τοῖς 
Ἕλλησι κοινὴν εἰρήνην . 
οὐδὲ γὰρ αὐτὸν τὸν πόλεμον πλεονεξίας ἕνεκα αὐτοῖς προελέσθαι συνεβούλευσεν , ἀλλὰ τοῦ μὴ τῶν ὑπαρχόντων ἀποστῆναι · ἀρχὴν δ’ ἐκεῖνός γε οὐδ’ ἠξίου γίγνεσθαι πόλεμον , ἀλλὰ δίκῃ διαλύεσθαι περὶ τῶν διαφόρων . 
οὕτω καὶ πόλεμον ἐξ εἰρήνης ᾔδει δέχεσθαι καὶ παρὸν εἰρήνην ἄγειν οὐδαμοῦ τὸν πόλεμον προῃρεῖτο · οὐδὲ τοῦ πλείονος αὐτοὺς ἔχεσθαι συνείθιζεν , ἀλλὰ τοῦ προσήκοντος . 
καίτοι ταῦτά ἐστιν ἀνδρείας , εὐβουλίας , δικαιοσύνης , τῶν καλλίστων ἐπιδείγματα , ἀλλ’ οὐχ ὧν Πλάτων ἀνέθηκεν αὐτῷ . 
οἶμαι τοίνυν ἔγωγε καὶ τὴν ἐπωνυμίαν ἢν ἔσχεν ἐκεῖνος ἐν τοῖς Ἕλλησιν , οὐχ ἥνπερ Μίθαικός τε καὶ Θεαρίων , ἀλλὰ τὴν αὐτὴν τῷ Διὶ , μαρτύριον μέγιστον εἶναι τοῖς ὑπὲρ αὐτοῦ λόγοις καὶ ὡς οὐ τῶν φαύλων τις ἦν . 
ἢ τῆς μὲν Ἀριστείδου δικαιοσύνης σύμβολον τὴν ἐπωνυμίαν ποιούμεθα—οὐ γὰρ αὐτοί γέ που τάττοντι παρῆμεν αὐτῷ τοὺς φόρους—τῆς δὲ Περικλέους ἀρετῆς τε καὶ φύσεως οὐ ποιησόμεθα τὴν ἐπωνυμίαν σύμβολον , ἣν οὐκ ἀφ’ ἑνὸς τῶν τῆς ἀρετῆς μορίων , ἀλλ’ ἀπὸ πάντων συλλήβδην ἐκτήσατο ; 
ὅτι γὰρ οὐκ ἀτιμαστέον αὖ τοὺς πολλοὺς οὐδὲ ἀμελητέον τῆς δόξης τῆς παρ’ αὐτῶν , ἀλλ’ ἔνι τι κἀν τούτοις εὔστοχον θείᾳ τινὶ μοίρᾳ τῆς ἀληθείας ἐφαπτόμενον , αὐτὸς Πλάτων ὁ διδάσκων καὶ λέγων ἐστίν · ἔτι δὲ ἀνωτέρω Πλάτωνος πολλαῖς γενεαῖς ὕμνησεν Ἡσίοδος ποιήσας τὰ ἔπη ταῦτα ἃ πάντες ᾄδουσι φήμη δ’ οὔτις πάμπαν ἀπόλλυται ἥντινα πολλοὶ λαοὶ φημίξωσι · θεός νύ τίς ἐστι καὶ αὐτή . 
οὐκοῦν ἡ φήμη μαρτυρεῖ τῷ Περικλεῖ τὰ κάλλιστα , καὶ θεὸς οὖσα αὕτη φησὶν ἐκεῖνον κρείττονα ἢ κατ’ ἄνθρωπον γενέσθαι . 
καὶ μὴν οὐδ’ ἐκεῖνό γ’ ἔστιν εἰπεῖν ὡς ἄρα φαύλως πράττοντες ὑπὸ συμφορῶν Ἀθηναῖοι ταύτην αὐτῷ παρεῖσαν τὴν τιμὴν , ὥσπερ χρόνῳ ὕστερον ἔσθ’ ἃ καὶ παρ’ ἀξίαν συνεχώρησαν ταπεινωθέντες . 
ἀλλ’ εἴπερ ποτὲ ἄλλοτε ἤκμαζον καὶ τότε καὶ ἦν ἡ πόλις αὐτοῖς ἐπ’ ἐκείνου μεγίστη , ὡς ἂν ἡμεῖς , ὦ Πλάτων , μεγίστην φαῖμεν . 
ἀλλ’ οὐδέν γε τοῦτο βλάβος τῷ λόγῳ . 
τοὺς γὰρ οὕτως ὡς λέγω πράττοντας ἀνάγκη πλεῖστον ἐφ’ αὑτοῖς οἶμαι φρονεῖν καὶ πορρωτάτω μὲν ταπεινότητος , ἐγγυτάτω δὲ αὐθαδείας εἶναι . 
τότε τοίνυν αὐτὸν προσεῖπον Ὀλύμπιον , τοσοῦτον ἦν τὸ συγκεχωρηκός . 
καίτοι τί λέγω ; 
εἰ γὰρ τὰ μάλισθ’ ὑποπεπτώκεσαν , περιετρέπετο καὶ οὕτως ὁ λόγος 
Πλάτωνι . 
ἐκεῖνοι γὰρ ἐκεῖνον ἤδη κολακεύοντες φαίνοιντ’ ἂν , οὐ Περικλῆς Ἀθηναίους . 
ἀλλὰ οὔτ’ Ἀθηναίους Περικλῆς οὔτ’ Ἀθηναῖοι Περικλέα . 
πόθεν ; 
ἀλλ’ ὁρῶντες ἄνδρα καὶ λέγειν καὶ πράττειν ἄκρον καὶ δουλείας μὲν οὐδαμῶς ἐγγὺς , ἄρχειν δ’ ἐπιτηδειότατον καὶ ἱκανώτατον καὶ πάντων ὑπερπεφυκότα τῶν ἄλλων , ἔπαθόν τι Ὁμηρικὸν καὶ παραπλήσιον αὐτὸν τοῖς θεοῖς ἐνόμισαν . 
εἶθ’ ὃν οἱ χρώμενοι καὶ συνόντες καὶ μετὰ τῆς πείρας εἰδότες τῆς αὐτῆς θεοῖς προσηγορίας ἠξίωσαν , τοῦτον ἡμεῖς Θεαρίωνι καὶ Μιθαίκῳ τοῖς καὶ οὐκ οἶδ’ ὅτῳ τῷ τρίτῳ γραφώμεθα τῆς αὐτῆς ; 
οὐκ ἄρ’ εὖ φρονεῖν δόξομεν . 
ἀλλὰ νὴ Δία ὁ Κίμων φαῦλός τις ἄνθρωπος , ἢ τοιοῦτος οἷον ἀπεύξαιτ’ ἄν τις μὴ γενέσθαι παιδίον αὑτῷ , ἀλλὰ τούτου γε καὶ χάριν ἄν τις Πλάτωνι δικαίως ἔχοι , ὅτι καὶ τοῦτον ἡμῖν εἰς τοὺς ῥήτορας ἐγγράφει . 
ὡς ἐγὼ μᾶλλον ἂν τοῦτ’ ἔδεισα , μή τις αὐτὸν τῶν ῥητόρων μὲν ἀποστεροίη , τιθείη δὲ τῶν στρατηγῶν . 
νῦν δὲ ἀκριβῶς τὸ τοῦ Ὁμήρου συμβαίνει , τὸν αὐτὸν ἂν ἀρκεῖν μύθων τε ῥητῆρ’ ἔμεναι πρηκτῆρά τε ἔργων , εἰ δὴ καὶ Κίμων ἔσται μεθ’ ἡμῶν . 
οὕτως οὐδὲν ὄνειδος τῇ ῥητορικῇ Κίμων ἐγγραφόμενος . 
ἐβουλόμην δ’ ἂν καὶ πρὸς ἄλλον τινά μοι τὸν ἀγῶνα τυγχάνειν ὄντα καὶ μὴ πρὸς Πλάτωνα , καὶ περὶ τούτου λέγω καὶ περὶ τῶν ἄλλων , ἵνα πᾶσιν οἷς εἶχον ἐχρώμην θαρρούντως καὶ μὴ συνέβαινέ μοι παραπλήσιον ὥσπερ ἂν εἰ πλέων καὶ παρὸν ἐξ οὐρίας κομίζεσθαι , εἶτα ὑφιέμην ὑπὸ δειλίας , ἢ καὶ ἵπποις ἀγωνιζόμενος , ἐξὸν καὶ ταχὺ καὶ τοσοῦτον ὅσον βούλομαι παρενεγκεῖν , εἶτ’ ἀνεῖχον ἐξεπίτηδες φειδοῖ τοῦ προειληφότος · οὕτω πολὺ πλείω ποιοῦμαι λόγον μηδὲν ἀπηχὲς εἰς Πλάτωνα τυχεῖν εἰπὼν μηδ’ ὡσπερεὶ θρασύνεσθαι δοκεῖν , ἢ ’κείνων ἕκαστον ἐπαινέσαι . 
εἰκότως · οὐδὲ γὰρ ἐλάττονος ἄξια χάριτός μοι τὰ πρὸς τοῦτον . 
οὐ μὴν ἀλλ’ εἴ γ’ ἄμφω συμβήσεται , καὶ τὰς κατ’ ἐκείνων αἰτίας ἀπολύσασθαι καὶ Πλάτωνι πᾶν ὅσον αἰδοῦς καὶ τιμῆς ἔξεστι σεσωκέναι , καὶ προσέσται τὸ δίκαιον ἀμφοτέροις , μετρίως ἂν ἔχοι πανταχῆ . 
ὅτι μὲν τοίνυν οὐχ εἷς τῶν κομψῶν οὐδ’ οἷος ὑπελθεῖν καὶ κολακεῦσαι Κίμων ἐγένετο οἱ μηδὲ τὰ πατρῷα ἐθελήσαντες αὐτῷ παραδοῦναι μέχρι πόρρω τῆς ἡλικίας ἐπίτροποι μαρτυροῦσιν · οὕτως εὐήθη καὶ μᾶλλον ἀρχαῖον ἡγοῦντο . 
ὅτι δ’ οὐ παντὸς ἀνδρὸς τὰ 
Κίμωνος πράγματα οὐδὲ τῆς ἐσχάτης μοίρας , ἀλλὰ καὶ λογίσασθαι περὶ πραγμάτων δεινὸς ἀνὴρ καὶ καταπρᾶξαι , καὶ τοιοῦτος οἷος μὴ μόνον παρ’ Ἀθηναίοις εἰκότως εὐδοκιμεῖν , ἀλλὰ καὶ παρὰ Λακεδαιμονίοις οὐ χαλεπῶς ἂν τὰ πρῶτα ἔχειν , ἐφεξῆς ἂν εἴη λέγειν . 
ἅπαντα μὲν τοίνυν τἀκείνου διηγεῖσθαι ἢ καὶ τὰ τῶν ἄλλων τῶν ὑπολοίπων ἔξω τοῦ καιροῦ παντελῶς γίγνοιτ’ ἂν , ἄλλως τε καὶ μηδεμιᾶς αἰτίας εἰρημένης κατ’ αὐτῶν πρὸς ἣν ἀπολογεῖσθαι δεῖ , πλήν γε δὴ ὡς διάκονοί τινες ἦσαν . 
ἃ δ’ ἐστὶν ὡσπερεὶ κεφάλαια καὶ ὅσα οὐδὲ βουλομένῳ παρελθεῖν δυνατὸν , ταῦτ’ εἰρήσεται . 
ἀνάγκη δὲ ἴσως τοσοῦτον ὑπειπεῖν . 
εἰ μὲν γὰρ ἅπαντα ταῦθ’ ἡμῖν ἐστι διακονία καὶ νόμους θεῖναι καὶ πολιτείαν καταστῆσαι καὶ στρατοπέδων ἄρξαι καὶ ἀρχὴν ἐπέτειον ἐν πόλει , καὶ προσέτι προβουλεῦσαι , προεδρεῦσαι , πρεσβείαν τελέσασθαι , δικάσαι δίκας , πανηγύρεις , ἂν οὕτω τύχῃ , κοσμῆσαι , λέγω συνελὼν ἅπασαν πρᾶξιν καὶ προστασίαν , εἰ διακονίαν καὶ ὑπηρεσίαν χρὴ καλεῖν , οἷον δὴ καὶ βασιλείαν αὐτὴν καὶ δυναστείαν ἅπασαν , καὶ ἔτι γ’ , εἰ βούλει , πρότερον οἰκίας ἄρχοντα μὴ ἄρχειν μᾶλλον ἢ δουλεύειν , καὶ τὸ τοῦ κωμῳδιοποιοῦ βεβαίως καὶ παγίως ἔχει ὡς ἄρ’ εἷς εἴη τῆς οἰκίας δοῦλος ὁ δεσπότης · εἰ ταῦθ’ οὕτως ὥσπερ ἔφην ἔχει , πρῶτον μὲν ἔγωγε οὐχ ὁρῶ πῶς ἂν μᾶλλον πάντ’ ἄνω καὶ κάτω γένοιτο . 
εἰ γὰρ τἀναντία τοῖς ἐναντίοις ὁριούμεθα , πῶς ἕκαστον ἔθ’ ἡμῖν σώσει τὴν αὑτοῦ φύσιν ; 
εἰ γὰρ ἡ ἀρχὴ δουλεία , σχολῇ γ’ ἂν ἄλλο τι δουλείαν ἐκφύγοι · κἂν εἴ γε τὴν ἀρχὴν δουλείαν εἶναι τιθείημεν , τί κωλύει καὶ τὴν δουλείαν ἀρχὴν τοῖς αὐτοῖς τούτοις τιθέναι λόγοις ; 
κἀκ τούτου περίεισιν ἡμῖν ἡ θέσις , καὶ οὐδέποτ’ ἐν ταὐτῷ μένει , ἀλλ’ ἡ μὲν ἀρχὴ δουλεία πρότερον γενομένη δῑ ἐκείνης πάλιν ἀρχὴ γίγνεται , ἡ δ’ αὖ δουλεία πρότερον ἀρχὴ νομισθεῖσα ὑπ’ αὐτῆς τῆς ἀρχῆς ἐπάνεισι δουλεία πάλιν εἶναι . 
καὶ οὕτω πλανήσεται καὶ μεταχωρήσει τὰ ὀνόματα ταῦτα τῶν ἐναντίων πραγμάτων ὄντα , εἰ δὲ βούλει , τἀναντία τοῦ πράγματος . 
καὶ μὴν οὐδὲ ὅ τι λοιπὸν ἔσθ’ ἡμῖν τούτων περιῃρημένων ῥᾴδιον εὑρεῖν . 
εἰ γὰρ μὴ προστησόμεθα μήτε πολλῶν μήτε ὀλίγων , μήτε οἰκίας μήτε ἡμῶν αὐτῶν , ὡς ἔπος εἰπεῖν , μηδὲ κινήσει μηδένα ἡμῶν μήτε χρεία πατρίδος μήτε ἑστία πατρῴα μήτ’ οἰκέται ὁρῶντες εἰς ἡμᾶς μήτ’ ἄλλο τῶν ἀνθρωπίνων μηδὲν , ἀλλ’ οὕτως φυγῇ φευξούμεθα τὰ πράγματα καὶ καθεδούμεθα ὥσπερ ἐν μέσῳ τῷ ἀέρι , τῆς γῆς οὐδὲν προσαπτόμενοι , οὐδὲ φροντίζοντες οὐδενὸς πράγματος , οὐδ’ ἂν προσαγγέλλῃ τις ἡμῖν ἅπερ τῷ Μελεάγρῳ , ἄνδρας μὲν κτείνουσι , πόλιν δέ τε πῦρ ἀμαθύνει , τέκνα δέ τ’ ἄλλοι ἄγουσι βαθυζώνους τε γυναῖκας , ἀλλὰ πάντα ταῦτα ἀνελευθερίαν καὶ ταπεινότητα εἶναι καταγνωσόμεθα , καὶ πρὸς ἅπανθ’ ἡμῖν οὗτος ὁ λόγος ἀρκέσει , τὸ διακονεῖν ταῦτ’ εἶναι καὶ ὑπηρετεῖν καὶ τὸ ἀδικεῖσθαι κρεῖττον ἢ ἀδικεῖν , ἄλλο τι ἢ τῶν ἀψύχων ἐγγύτατα ζῆν λείπεται , καὶ τοῖς κάμνουσι παραπλησίως , ὅταν αὐτοῖς ὑπὸ τῶν ἰατρῶν ἡσυχάζειν ἐπιταχθῇ ; 
εἰ δ’ οὖν καὶ διακονία πάντα ταῦτ’ ἐστὶ καὶ οὐδὲν σεμνὸν , τί μαθὼν , ὦ φίλη κεφαλὴ , αὐτὸς ἡμῖν τοὺς διακόνους μιμεῖ , πολιτείαν κατασκευαζόμενος καὶ νόμους συγγράφων , καὶ λέγεις μὲν καὶ τυραννίδα συντελεῖν εἰς νόμων θέσιν , λέγεις δὲ τῇ φιλοσοφίᾳ δυναστείας προσδεῖν καὶ μὴ πρότερον παύσεσθαι κακῶν τὰς πόλεις , πρὶν ἄν σοι τὸ πολυύμνητον δὴ τοῦτο ἢ οἱ βασιλεῖς φιλοσοφήσωσιν , ἢ βασιλεύσωσιν οἱ φιλόσοφοι ; 
ὡς εἰ μὴ ταῦτα συνέλθοι , φιλοσοφία καὶ δύναμις πολιτικὴ , οὐδὲν πλέον εἰς τὸ κοινὸν τοῖς ἀνθρώποις ἐσόμενον . 
καὶ τὸ δὴ μέγιστον ἁπάντων , ἐν γὰρ αὐτοῖς οἷς πολιτεύει καὶ νομοθετεῖς , ἀφορίζεις μὲν φύλακας τῇ πόλει , οἵτινες τὴν αὐτὴν ἕξουσι τέχνην Κίμωνι , δίδως δὲ αὐτοῖς τὰ πρεσβεῖα τῶν ἄλλων πολιτῶν , οὐκ ὀλίγον τι προκρίνας , καὶ τιμὰς καὶ προεδρίας καὶ ζῶσι καὶ τελευτήσασιν ὃς ἂν αὖ τούτων ἄριστος φανῇ , καὶ ὅλως περὶ τούτους διατρίβεις τὰ πλεῖστα , ὡς μίαν οὖσαν ταύτην τῇ πόλει σωτηρίαν , εἰ τὰ τῶν φυλάκων εὐθενοῖ . 
καὶ οὔτε μισθωτοὺς αὐτοὺς καλεῖς , καίτοι μισθὸν τάξας αὐτοῖς παρὰ τῶν ἄλλων ἐν τῇ πόλει , οὔτε τῶν κοινῶν διακόνους , καὶ ταῦτα ὑπὲρ πάντων ἀγρύπνους μέλλοντας διάξειν καὶ κινδυνεύσειν ἅπαντα κίνδυνον ὑπὲρ τῆς πόλεως ἁπάσης · οὐδ’ ἡγήσω μισθοφόροις τισὶ καὶ ξένοις ὡς ἀληθῶς αὐτοὺς προσεοικέναι δόξειν , οὐδ’ ἐν Καρῶν σχήματι καὶ μοίρᾳ θρέψεσθαι , πολλὰ πράγματ’ ἔχοντας , ὀλίγου καὶ ταῦτα μισθοῦ , ἀλλ’ ἱκανὴν αὐτοῖς ἡγεῖ φιλοτιμίαν , ἐὰν τὴν χώραν σώζειν ἐπίστωνται καὶ ἡ πόλις ἅπασα πρὸς αὐτοὺς ἀποβλέπῃ . 
εἰ γὰρ αὖ πάντα ταῦτα καλῶς καὶ δικαίως ἔχει σοι καὶ οὐκ ἄχρηστος ἡ σπουδὴ οὐδ’ ἀνελεύθερος , οὐδ’ αἰσχύνην ἔχουσα κατεσκευάσθαι τοιαύτην φυλακὴν πόλει καὶ τοιούτους ἄνδρας , ὁποῖοι τοῖς τε φίλοις βοηθεῖν καὶ τοὺς ἐχθροὺς ἀμύνεσθαι δυνήσονται , σκόπει τὸν Κίμωνα μὴ πόρρωθεν , ἀλλ’ ἐκ τούτων , καί σοι πάντες οὗτοι μάρτυρες παρεῖναι δόξουσι τῷ ἀνδρὶ , μὴ διάκονον μηδὲ τῶν πρὸς ἡδονὴν ὁμιλούντων γεγενῆσθαι , ἀλλ’ ὡς ἐλευθεριώτατα καὶ ὡς κάλλιστα ἔχειν αὐτῷ τὰ τῆς πολιτείας , καὶ σχεδὸν ὥσπερ σοὶ τὰ τῆς πολιτείας ἔχει τῆς ἀκινδύνου ταύτης . 
σκέψαι δὴ αὐτὸν μὴ μόνον ὡς τὴν πόλιν καὶ τὴν χώραν ἐφύλαξεν , ἀλλὰ καὶ ἐκ δυοῖν τοῖν ἐσχάτοιν ὅροιν , ὅπως τοῖς τε Ἕλλησι προσηνέχθη καὶ ὅπως τοῖς βαρβάροις · ἐπειδή γε καὶ αὐτῷ σοι δοκεῖ μὴ τὸν αὐτὸν δεῖν ἀμφοτέροις τρόπον , ἀλλὰ τοῖς μὲν ὡς τοῖς ὁμοφύλοις εἰκὸς , τοῖς δ’ ὡς χρὴ τοῖς φύσει πολεμίοις . 
ἐκεῖνος γὰρ συμβάσης μὲν ἐν Πελοποννήσῳ ταραχῆς οὐ φαύλης οὐδὲ μικρᾶς τινος , ἀλλ’ ὥστε Λακεδαιμονίους εἰς πᾶν ἐλθεῖν τῶν εἱλώτων ἐπαναστάντων , καὶ ἅμα τῶν σεισμῶν ἐπικειμένων , ἀγαγὼν Ἀθηναίους τετρακισχιλίους ὁπλίτας , οὓς σὺ τιμᾷς , ὦ Πλάτων , ἔσωσε μὲν τὴν πόλιν αὐτοῖς καὶ τὴν χώραν , ἔλυσε δὲ τοὺς περιστάντας ἅπαντας φόβους , κατέστησε δὲ τὰ ἐν Πελοποννήσῳ πράγματα . 
τοιοῦτος μὲν πρὸς τοὺς Ἕλληνας καὶ τῶν Ἑλλήνων τοὺς ἀρίστους καὶ ἅμα συμμάχους . 
πρὸς δὲ τοὺς βαρβάρους καὶ πολεμίους ὁποῖός τις , οὐκ εἰσὶ τῶν Ἑλλήνων οὐδενὶ πλείους οὐδὲ ὀνομαστότεραι πράξεις ἐν τῇ ὑπερορίᾳ , οὐδὲ τρόπαια καλλίω βαρβάρων , οὐδ’ ὧν μᾶλλον ἄγασθαι προσήκει τῆς ἀνδρείας ἅμα καὶ τῆς ὑποθέσεως . 
οὐ γὰρ ἐπειδὴ διήμαρτον ὧν ἤλπισάν τε καὶ προὐθυμήθησαν , καὶ δὴ διὰ τοῦθ’ ὥσπερ εὐεργέτας αὐτοὺς ἠξίωσεν ἀφεῖναι , οὐδ’ ἠμνημόνησε τῶν ἱερῶν τῶν ὑπ’ ἐκείνων ὑβρισθέντων , οὐδ’ ὧν ἐν οἷς ἠδυνήθησαν ἐπεδείξαντο , ἀλλὰ καὶ τούτων ἀξιῶν αὐτοὺς ὀφείλειν δίκην τὴν ἐσχάτην καὶ ἔτι μειζόνων , ἃ , εἰ κατώρθωσαν , δῆλοι πᾶσιν ἦσαν ἐξεργασάμενοι , οὐκ ᾤετο δεῖν τὴν ἡσυχίαν ἄγειν οὐδὲ τοῖς ἄλλοις παραινεῖν , οὐδὲ τοῖς θεοῖς αἰσχρῶς ἔχειν τὴν χάριν , ἀγαπῶντας εἰ σώζονται , ἀλλ’ ὃ ποιηταὶ καὶ νομοθέται καὶ παροιμίαι καὶ ῥήτορες καὶ πάντες κελεύουσιν , ἀμύνεσθαι τοὺς ὑπάρξαντας , τοῦτο εἰσηγεῖτο καὶ πρὸς τοῦτ’ ἦγεν αὐτοὺς , οὐχ ὡς ἄν τις τὸ ἥδιστον , ἀλλ’ ὡς ἄν τις τὸ δικαιότατον λέγων . 
πρὸς δὲ τούτοις καὶ τῆς Ἑλλάδος φυλακὴν ἀληθεστάτην ἡγεῖτο οὐκ εἰ καθείρξας αὐτοὺς οἴκοι παρέχοι καθεύδειν ἀσφαλῶς , ἀλλ’ εἰ τοῖς βαρβάροις φόβον ἐμβάλοι μηδὲν ἔτι τοιοῦτον ἐνθυμηθῆναι τοῦ λοιποῦ , καὶ εἰ τῆς Ἑλλάδος αὐτοὺς ἀπώσαιτο ὡς δυνατὸν πορρωτάτω . 
διὰ ταῦτα εἰς τὴν ἐκείνων ἐξῆγε τὸν πόλεμον καὶ περιέπλει μὲν Κύπρον , παρέπλει δὲ Παμφυλίαν , ἐναυμάχει δὲ Φοίνιξι καὶ Κυπρίοις καὶ οἷστισι προσμίξαιεν αὐτῶν . 
ἐπὶ δὲ Εὐρυμέδοντι ποταμῷ ναυμαχίας καὶ πεζομαχίας μνημεῖα ἔστησεν ἀμφότερα ἡμέρᾳ μιᾷ νικῶν . 
ὥστε τοῖς προτέροις ἔργοις ἐκπεπληγμένων τῶν ποιητῶν τοῖς ὅτ’ ἐπῄεσαν οἱ βάρβαροι πραχθεῖσιν , ὅμως τις ὕμνησεν αὐτῶν εἰς ταῦτα ὕστερον , οὐ πάντα , ἀλλὰ μιᾶς τινος ἡμέρας ἔργα · 
ἐξ οὗτ’ Εὐρώπην Ἀσίας δίχα πόντος ἔκρινε καὶ πόλιας θνητῶν θοῦρος Ἄρης ἐφέπει , οὐδενί πω κάλλιον ἐπιχθονίων γένετ’ ἀνδρῶν ἔργον ἐν ἠπείρῳ καὶ κατὰ πόντον ὁμοῦ . 
οἵδε γὰρ ἐν γαίῃ Μήδων πολλοὺς ὀλέσαντες 
Φοινίκων ἑκατὸν ναῦς ἕλον ἐν πελάγει ἀνδρῶν πληθούσας , μέγα δ’ ἔστενεν Ἀσὶς ὑπ’ αὐτῶν πληγεῖσ’ ἀμφοτέραις χερσὶ κράτει πολέμου . 
καὶ ταῦτα οὐκ ἀπεικότως παρύμνησεν οὐδ’ ἐξῆρεν οὕτως ὡς ποιητής . 
ἐκεῖνα μὲν γὰρ ἐν πύλαις τῆς Ἑλλάδος ἐκινδυνεύετο , τὰ μέν γε ἐν αὐταῖς Πύλαις , τὰ δ’ ἐπ’ Ἀρτεμισίῳ τῆς Εὐβοίας , ταῦτα δ’ ἐν μέσῃ τῇ πολεμίᾳ . 
καὶ τότε μὲν διείλοντο τὸν κίνδυνον αἱ πόλεις , ταῦτα δ’ ἀμφότερα ἑνὸς ἀνδρὸς καὶ ἑνὸς ἦν στόλου . 
κἀκεῖνοι μὲν ὥσπερ τὸν κίνδυνον , οὕτω καὶ τὴν τύχην ὡς εἰπεῖν διείλοντο · 
Ἀθηναῖοι μὲν γὰρ καὶ Θεμιστοκλῆς ἐνίκων ἐπ’ Ἀρτεμισίῳ λαμπρῶς , οἱ δ’ εἰς Πύλας ἀπαντήσαντες οὐδὲν πλέον κατεπράξαντο τῇ Ἑλλάδι , πλὴν ὅσον τὰ σώματα εἰσήνεγκαν , τῷ θανάτῳ τοὺς βαρβάρους ἐκπλήξαντες , ἐπισχεῖν ὧν ὥρμηντο αὐτοὺς οὐ δυνηθέντες . 
οὗτοι δὲ , φησὶ , καὶ κατὰ γῆν καὶ κατὰ θάλατταν ἐνίκων τοὺς πολεμίους , καὶ τοσούτους αἰχμαλώτους εἷλον αὐτῶν ὅσοις ἔργον ἦν καὶ τοῖς ἅπασιν ἀντιστῆναι . 
διὰ ταῦτα , φησὶ , λέγω θαρρῶν οὐδενί πω κάλλιον ἐπιχθονίων γένετ’ ἀνδρῶν ἔργον ἐν ἠπείρῳ καὶ κατὰ πόντον ὁμοῦ . 
οὕτως ἀκριβής τις καὶ βέβαιος ἐκεῖνος φύλαξ ἦν τῆς Ἑλλάδος , οὐ μόνον τῆς ἑαυτοῦ πόλεως , καὶ τοιούτους ἐπικούρους , ὦ Πλάτων , τοῖς Ἕλλησι παρέσχετο . 
ὥστε ἕως ἔζη Κίμων τεθνάναι περιῆν τοῖς βαρβάροις τῷ φόβῳ τοὺς 
Ἕλληνας καὶ μὴ σκοπεῖν ὅντινα τῶν παρ’ ἡμῶν ὑφ’ ἑαυτοῖς ποιήσονται , ἀλλ’ ὅπως αὐτοὶ σωθήσονται . 
ἐξ ὧν τάς τε πόλεις ἁπάσας ἀφεῖσαν καὶ τῆς κάτω χώρας οὐκ ὀλίγης ἀπέστησαν , ὧν τἀναντία ὕστερον συνεχώρησαν Λακεδαιμόνιοι , πρὸς οὓς σὺ βλέπων καὶ ἁμιλλώμενος τοὺς σαυτοῦ συγκροτεῖς , οἷς ἡ τῶν εἰς τοὺς πολέμους ἐμπειρία καὶ ἕξις πρόσκειται μόνη . 
τοσούτῳ κρεῖττον Κίμων ἐφύλαξε τοὺς Ἕλληνας καὶ οὕτω πολλοῦ τινος ἄξιος ἦν καὶ λέγων καὶ πράττων . 
ἆρ’ οὖν ταῦτα ἂν οὕτω κατείργαστο , ἢ νίκας οὕτω πολλὰς καὶ λαμπρὰς καὶ κατὰ γῆν καὶ κατὰ θάλατταν ἐφεξῆς ἀνῃρεῖτο , εἰ δουλεύειν ἠξίου τῷ πλήθει καὶ μὴ τοὐναντίον εἰς ὅσον ἐξῆν ἦρχεν ἀκριβέστατα , ἢ κόσμου καὶ τάξεως χωρὶς ἦγε τὸ στρατόπεδον καὶ συνεχώρει πᾶν ὃ βούλοιντο , ἀλλὰ μὴ πανταχοῦ πᾶσαν φροντίδα καὶ πρόνοιαν ἐποιεῖτο εὐταξίας καὶ εὐαρμοστίας αὐτῶν καὶ τοῦ πρὸς ἅπαντα ὑπάρχειν εὐκόλους αὐτῷ ; 
ἐγὼ μὲν γὰρ οὐκ ἀσελγαίνοντας οὐδ’ ὑβρίζοντας αὐτοὺς οὐδὲ τῶν ἡδονῶν ἡττωμένους , ἀλλ’ ὡς οἷόν τε μάλιστα κοσμίους ὄντας καὶ τὴν τάξιν φυλάττοντας , καὶ ὅ φησιν Ὅμηρος αἰδουμένους κρατεῖν ἂν τῶν πολεμίων οἶμαι καὶ χρησίμους εἶναι κἀκείνῳ καὶ σφίσιν αὐτοῖς . 
καί μοι πάντ’ ἐκεῖνα ἤδη λέγε , τὸν ναυπηγὸν ὡς εἰς τάξιν τίθησι τὰ ξύλα , τὸν τέκτονα ὡς εἰς τάξιν τοὺς λίθους , τὸν χοροποιὸν , τὸν ὁντιναδήποτε . 
ὅ τι γὰρ ἂν τούτων εἴπῃς , ὑπὲρ τῆς Κίμωνος ἐρεῖς ἡγεμονίας καὶ πολιτείας . 
καὶ μὴν ὅτι καὶ τὸ πᾶν τοῦτο κόσμος ἐκλήθη λέγεις ὀρθῶς , ὡς ἔγωγέ φημι προσβιβάζων ἡμᾶς πρὸς τὸ μηδὲν εἰκῆ πράττειν · Κίμων τοίνυν τῆς τοῦ παντὸς ἐπωνυμίας τὸ γιγνόμενον τῇ πόλει διεσώσατο . 
κοσμίους γὰρ ἅπαντας παρεῖχεν εἰς δύναμιν . 
τοιαῦτα ἐπολιτεύετο καὶ τοιαῦτα ἐδίδασκε κἀν τῇ πόλει τὸν δῆμον κἀν ταῖς στρατείαις τοὺς ἑπομένους . 
νὴ Δία ἀλλ’ ἐξωστράκισαν αὐτὸν , ὅπως αὐτοῦ δέκα ἐτῶν τῆς φωνῆς μὴ ἀκούσειαν . 
καὶ πάλιν γε κατήγαγον πρὶν τὰ δέκα ἐξήκειν ἔτη , ἵν’ αὐτοῦ τῆς φωνῆς ἀκούσειαν · οὕτως ἐπόθησαν . 
σὺ δὲ ὡς μὲν κατέγνωσαν λέγεις , ὡς δὲ μετέγνωσαν οὐκ ἐνθυμεῖ . 
καὶ ἃ μὲν οὐ δικαίως ἐψηφίσαντο κατ’ ἀμφοτέρων λέγεις , ἃ δ’ ὀρθῶς ἐβουλεύσαντο οὐχ ἡγεῖ τοῖς μὲν προαχθεῖσι παραίτησιν , τῷ δὲ ἀφεθέντι μεγίστην πίστιν τῆς ἀρετῆς ἔχειν . 
καὶ ὡς ἔοικεν , οἱ μὲν καταγνόντες αὐτοὶ μετέγνωσαν καὶ οὐκ ἔμειναν ἐφ’ ὧν ἔγνωσαν ἐξ ἀρχῆς σὺ δὲ ὥσπερ τι κύριον ἐγκέκληκας , καὶ οὐκ ἠξίωσας ταύτῃ μιμήσασθαι τοὺς Ἀθηναίους , ἀφεὶς τὸν ἄνδρα τῆς αἰτίας , ἀλλ’ ὃ μὲν ἦν χαλεπώτερον αὐτῶν ἐμιμήσω , τὸ δὲ λοιπὸν εἴασας , καὶ ταῦθ’ ὃ πάντων ἀτοπώτατόν ἐστι , κατηγορῶν αὐτῶν τῶν Ἀθηναίων , καὶ τό γε κάλλιον , οὐ τὰ δεύτερα ταῦτα , ἀλλ’ ἐκεῖνα ἅ τις ἂν χαίρων τῷ Κίμωνι . 
καὶ μηδενὸς μὲν ἂν τοιούτου συμβάντος οὐκ εἶχες ὅ τι κατηγόρεις , ἐπεὶ δ’ ἔλυσαν τῇ μετανοίᾳ τὸ συμβὰν καὶ τὴν αἰτίαν ἐφ’ αὑτοὺς μετέθεσαν , οὐκ ἴσον τι νομίζεις εἶναι ὥσπερ ἂν εἰ μηδὲν ἐξ ἀρχῆς εἰπεῖν εἴχομεν ; 
καὶ μὴν πολὺ μεῖζον καὶ κάλλιον εἰς ἀρετῆς λόγον ἐκπεσόντα κατελθεῖν ἢ μὴ φυγεῖν ὅλως . 
τὸ μὲν γὰρ καὶ τοῖς τυχοῦσιν ὑπάρχει δή που , τοῦτο δ’ οὐ κατὰ τοὺς πολλοὺς ἄνδρας ἦν · κἀκεῖνο μὲν ἂν τῇ τύχῃ τις εἶχε λογίζεσθαι , τοῦτο δὲ τῷ κρείττονα ἢ κατὰ τοὺς ἄλλους ὄντα γιγνώσκεσθαι . 
τοῦ μὲν γὰρ ἐκπεσεῖν καὶ φεύγειν φθόνος αἴτιος καὶ τάχα ἄν τι καὶ ἄλλο τοιοῦτον φανείη , τῆς δὲ πρὸ τοῦ χρόνου κλήσεως καὶ παρακλήσεως οὐδὲν ἔσθ’ ἕτερον πλὴν τῆς ἀρετῆς αἰτιᾶσθαι , δῑ ἣν καὶ ἀπόντα ᾐσχύνοντο καὶ παρεῖναι λυσιτελεῖν αὑτοῖς ὑπελάμβανον , καὶ τὸ μέγιστον , σφῶν αὐτῶν καταγιγνώσκειν μᾶλλον ἠξίουν ἢ ’κείνου . 
ὥστ’ εἰ μὲν αὐτὸν ἐφ’ αὑτοῦ δεῖ σκοπεῖν , τί δεῖ λέγειν , εἴ τις εἰς ἐκεῖνον ἐξήμαρτεν ; 
εἰ δ’ ἀπὸ τῶν ἄλλων αὐτὸν δεῖ θεωρῆσαι , διαφερόντως οὗτος τιμηθεὶς φαίνεται . 
ἀλλὰ μήπω ταῦτα · αὐτίκα γὰρ μᾶλλον ἴσως ἁρμόσει . 
ὃ δὲ πολλῶν καὶ μεγάλων ὄντων ὧν ἄν τις ἐπαινέσαι Κίμωνα δικαίως μέγιστον καὶ ὡσπερεὶ κεφάλαιόν ἐστι καὶ διαφερόντως ἐκείνῳ προσῆκον , τοῦτ’ εἰπεῖν ἔτι βούλομαι καὶ ἀποδοῦναι ὥσπερ ἄλλο τι τῷ ἀνδρί . 
σχεδὸν γὰρ ἐν ὀλίγοις τῶν πάντων , ὥς γέ μοι φαίνεται , καὶ τῶν πρότερον καὶ τῶν ὕστερον ἀντέχει τῷ λόγῳ τούτῳ καὶ οὐ συναγωνίζεται οὐδὲ δίδωσι χώραν τῇ βλασφημίᾳ , ὡς ἄρα τῶν καλῶν καὶ ἀγαθῶν ἀνδρῶν ὥσπερ εἱμαρμένον εἴη τοὺς υἱεῖς φαύλους ἀποβαίνειν καὶ ὀλίγου τινὸς ἀξίους τῆς πατρῴας ἀρετῆς , ὅστις υἱὸς ὢν Μιλτιάδου καὶ κληρονομῶν τοσούτου κινδύνου τῆς ἐκείνου δόξης οὐ κατῄσχυνεν οὐδὲν τῶν ὑπαρχόντων οὐδ’ ἀποχρῆν ἡγήσατο ἐπιγράφεσθαι τοὔνομα τοῦ πατρὸς , ὥσπερ τις Ὀλυμπίασιν ἀξιῶν νικᾶν ὅτι ἐστὶν Ὀλυμπιονίκου πατρός · ἀλλ’ οὕτως εὖ καὶ καλῶς ἐκεῖνον ἐμιμήσατο καὶ ὥσπερ ἰχνῶν εἴχετο τῶν ἔργων τοῦ πατρὸς , ὥστ’ εἰ μηδεὶς τῶν συγγραφέων ἐτύγχανεν εἰρηκὼς ὅτου παῖς ἦν , ἀπ’ αὐτῶν εἶναι τῶν ἔργων εἰκάσαι τὸν πατέρα αὐτοῦ καὶ ὅτῳ προσῆκεν . 
περιήκει δ’ ἡμῖν ὁ λόγος εἰς αὐτὸν Μιλτιάδην , ὃν ἐγὼ μᾶλλον ἂν αἰσχυνοίμην ἐπαινῶν ἢ ψέγων · οὕτω μοι δοκῶ πάντ’ ἂν ἔλαττον εἰπεῖν ἢ βούλομαι . 
καίτοι τοσοῦτόν γ’ ἂν εἴποιμι θαρρούντως · εἰ γὰρ ἀναστὰς , λέγω , 
Πλάτων αὐτὸς ἀξιώσει κατηγορεῖν Μιλτιάδου καὶ τοῦ βελτίονος αὐτῷ τοῦτο λόγου κρινεῖ , πάνθ’ ἕτοιμος ἔγωγε συγχωρεῖν καὶ μὴ πολλοῦ τινος ἄξιον τὸν ἄνδρα ἐκεῖνον ἡγεῖσθαι . 
ἀλλὰ οὐκ ἄν μοι δοκεῖ ῥᾳδίως , ὅς γε καὶ μνησθεὶς περὶ αὐτοῦ , Μιλτιάδην δὲ , φησὶ , τὸν ἐν Μαραθῶνι . 
καίτοι τοῦτό ἐστιν ἐγγυτέρω θρήνου τινὸς ἢ μέμψεως καὶ τιμῶντος μᾶλλον ἢ κακίζοντος , ὥσπερ οὓς Σιμωνίδης εἰώθει τιμᾶν ἐν τοῖς ἐπιγράμμασιν . 
ὅμως δὲ καὶ Μιλτιάδης μετέχει τοῦ καταλόγου καὶ περιέστηκεν αὐτῷ τὸ τῶν 
Πλαταιέων τῶν ὑπ’ αὐτοῦ τότε κοσμηθέντων . 
κατηγορίας γὰρ οὐδεμιᾶς αὐτοῦ προειρημένης ἐξ ἀνάγκης τρόπον τινὰ ἀγωνίζεται , διὰ τὸ ἐνεῖναι τοὔνομα ἐν τοῖς διακόνοις αὐτοῦ . 
καίτοι , ὦ Πλάτων , φαίη τις ἂν τῶν δικανικῶν ἀνδρῶν , ὀρθῶς ἐποίησεν ὁ θεὶς τὸν νόμον ἀξιώσας διαρρήδην ἔχειν τάς τε δίκας καὶ τὰς γραφὰς , ἔβλαψέ με ὁ δεῖνα τὸ καὶ τὸ ποιήσας · καὶ τάδε εἶπε παράνομα · κἄν τί τις ἄλλο κατηγορῇ , τὸν αὐτὸν τρόπον φράζειν καὶ μὴ τηνάλλως φοβεῖν . 
σὺ δ’ ὅ τι μὲν ποιῶν ἢ λέγων ἕκαστος τῶν ἀνδρῶν τούτων ἠδίκει εἰς τὴν ὑστεραίαν , ὡς ἔοικεν , ἀνεβάλου δηλώσειν , ὥσπερ ἐν ἄλλῳ τῳ διαλόγῳ , πάντας δ’ αἰτιᾷ κοινῇ καὶ οὐδὲ ὃν τῶν ἄλλων διαφερόντως ἠξίωσας τιμῆσαι τὸν Περικλέα μερίσας τὰς αἰτίας αὐτῷ καὶ πλείστας ἁπάντων ἀνθεὶς , οὐδὲ τοῦτον ἐξήλεγξας , οὐδ’ ἀπέφηνας τί λέγων ἢ τί ποιῶν ἐποίει τοιούτους , ἀλλ’ ἑνὶ τούτῳ παρὰ τοὺς ἄλλους ἐτίμησας , πλείους ποιήσας τὰς αἰτίας αὐτῷ καὶ ὡσπερεὶ σαφεστέρας , ὥστ’ εἰδέναι περὶ ὧν χρὴ λέγειν . 
ἀλλ’ ἐκεῖνος μὲν οὐδὲ τοῖς παρ’ ἡμῶν ἴσως ἔλαττον ἔσχηκεν , ὥστε ταύτῃ γε μηδ’ ἂν πάνυ τι μέμψασθαι τῷ τὴν ἀρχὴν παρασχόντι . 
εἶεν . 
Μιλτιάδην δὲ τὸν ἐν Μαραθῶνι ποῦ χοροῦ τάξομεν ἢ τάξιν τίνα ; 
ἢ δῆλον ὅτι τὴν πρὸ τοῦ θεάτρου καὶ οὗ πᾶσιν ἐν καλῷ τῆς θέας ἔσται ; 
πλήν γ’ ὅσον οὐκ ἀριστεροστάτης ἀνὴρ μᾶλλον ἢ τοῦ δεξιοῦ τοῖς Ἕλλησι κέρως . 
καὶ νὴ Δί’ εἴ γέ τις αὐτὸν ἐρωτῴη καὶ ἀναποδίζοι καθ’ ἕκαστον ἐξ ἀρχῆς , ὥσπερ 
Πλάτων εἴωθεν ἐρωτᾷν , τί διδάσκων ἢ τί συμβουλεύων ἐποίει βελτίους Ἀθηναίους , ἢ πῶς ἄγων καὶ τρέφων ἐκ νέων εὐθὺς , ἢ ποῖ’ ἄττα ἔθη καὶ ἐπιτηδεύματα εἰς τὴν πόλιν εἰσάγων , φαίημεν ἂν οὐκ ἀπορήσειν αὐτὸν μετρίας καὶ ἀληθοῦς ἀποκρίσεως , ἀλλ’ ἀποκρινεῖσθαι ταυτὶ , καὶ παραγράψομεν τοῖς ἔπεσι Μιλτιάδου ἀποκρίσεις · 
λέξω τοίνυν τὴν ἀρχαίαν παιδείαν ὡς διέκειτο , ὅτ’ ἐγὼ τὰ δίκαια λέγων ἤνθουν καὶ σωφροσύνη νενόμιστο . 
πρῶτον μὲν ἔδει παιδὸς φωνὴν γρύξαντος μηδέν’ ἀκοῦσαι · 
εἶτα βαδίζειν ἐν ταῖσιν ὁδοῖς εὐτάκτως ἐς κιθαριστοῦ τοὺς κωμήτας γυμνοὺς ἀθρόους , κεἰ κριμνώδη κατανίφοι . 
εἶθ’ ὑπὲρ τῆς μουσικῆς ἐρεῖ τῆς τότε ὁποία τις ἦν , ὡς οὐ τὸ παναρμόνιον οὐδὲ τὸ πρὸς ἡδονὴν αὐτῆς ἐτιμᾶτο , ἀλλὰ ἢ Παλλάδα περσέπολιν δεινὰν , ἢ τηλέπορόν τι βόαμα ἐρεῖν ἔδει ἐντειναμένους τὴν ἁρμονίαν ἣν οἱ πατέρες παρέδωκαν . 
εἰ δέ τις αὐτῶν βωμολοχεύσαιτ’ ἢ κάμψειέν τινα καμπὴν , ἐπετρίβετο τυπτόμενος πολλὰς , ὡς τὰς Μούσας ἀφανίζων ἐν παιδοτρίβου δὲ καθίζοντας καὶ τἄλλα δὴ καθ’ ἕκαστον διεξελθὼν τελευτῶν ἐπιθήσει πρός τινας τῶν δυσχεραινόντων ἀλλ’ οὖν τάδ’ ἐστὶν ἐκεῖνα , ἐξ ὧν ἄνδρας Μαραθωνομάχους ἡμὴ παίδευσις ἔθρεψε . 
τοιαῦτ’ ἄττα ὁ Μιλτιάδης ἀποκρινεῖται , οὔτ’ ἄλλως φαῦλα ἐμοὶ δοκεῖν οὔτε που ψευδῆ , ἀλλ’ αὐτῷ τε προσήκοντα ταῦτα παιδεῦσαι προστάτῃ κατ’ ἐκείνους τοὺς χρόνους ὄντι καὶ τοῖς Ἀθηναίοις πάλαι πεπαιδευμένοις ἥκειν ἐπὶ τὴν μάχην . 
οὐ γὰρ ἐνῆν , οὐκ ἐνῆν αὐθημερὸν ἄνδρας γενέσθαι κοσμίους καὶ ἀνδρείους καὶ τῶν δεινῶν κρείττονας , ἐν ῥαθυμίᾳ τραφέντας ἐξ ἀρχῆς καὶ φαύλως ἐν τοῖς ὅλοις ἠγμένους , ἀλλ’ ἔδει καὶ τροφῇ χρηστῇ καὶ λόγοις ἐπιεικέσι καὶ ἔθεσι μετρίοις καὶ δόξαις ταῖς βελτίσταις πόρρωθεν κατειλῆφθαι . 
οὔκουν Δολόπων γε οὐδεὶς ἐπ’ ἐκείνην τὴν ἡμέραν ἀπήντησεν , οὐδὲ τῶν ἄλλων τῶν ὁμοίως ἐκείνοις ἠγμένων . 
οὐ τοίνυν οὐδ’ ὁ τοῦ τῶν πολεμίων στρατοπέδου κύριος καὶ ἡγεμὼν Δᾶτις οὔτ’ αὐτὸς ἀνὴρ ἀγαθὸς αὐθημερὸν οἷός τ’ ἦν γενέσθαι οὔτε ποιῆσαι τοὺς ὑφ’ αὑτῷ τοσούτους ὄντας . 
καίτοι προείρητό γε ὑπὸ τοῦ βασιλέως αὐτῷ στέρεσθαι τῆς κεφαλῆς , εἰ μὴ Ἐρετριέας καὶ Ἀθηναίους ἀγάγοι . 
ἀλλ’ ὅμως οὐδὲν αὐτὸν βελτίονα ἐποίησεν ὁ φόβος . 
ἐκεῖνα μὲν γὰρ ἦν ἐντολαὶ πρόσκαιροι παρὰ τοῦ δεσπότου , Μιλτιάδης δὲ πάλαι πεπεικὼς ἦν Ἀθηναίους μηδένα δεσπότην πλὴν τῶν νόμων ἡγεῖσθαι , μηδὲ τοῦ καλοῦ καὶ δικαίου μηδένα κρείττω νομίσαι φόβον , μηδ’ οὕτως ἀνάγκην ἰσχυρὰν δῑ ἣν προσήκειν γενέσθαι χείροσι . 
διὰ ταῦτα εἶχεν ὅ τι χρῷτο αὐτοῖς . 
ἐπεὶ ναύτας γε οὐκ ἂν ἐξαίφνης οὕτως αὐτοὺς ἐποίησεν , οὐδ’ εἰ σφόδρα ἔδει ναύτας ἐκείνην τὴν ἡμέραν εἶναι , οὐδέ γε μουσικοὺς , οὐδέ γε ἱππικούς . 
οὐ τοίνυν οὐδ’ ὁπλίτας ἀγαθοὺς , οὐδὲ συλλήβδην εἰπεῖν ἄνδρας ἀγαθοὺς καὶ λυσιτελοῦντας ἑαυτοῖς οὐκ ἂν οὕτω βραχὺς καιρὸς ἤρκεσε ποιῆσαι , ἀλλ’ ὥσπερ οἱ γεωργοὶ πολλοστῷ μηνὶ τῶν σπερμάτων τὴν ἐπικαρπίαν κομίζονται καὶ οὐχ ἅμα τῷ καταβαλεῖν , οὕτω κἀκείνους Μιλτιάδης παλαιαῖς ὁμολογίαις κατειληφὼς εἶχεν ἐν τῷ καιρῷ χρησίμους , οὐκ ἐπὶ τῆς χρείας λαμβάνοντας τὰ μαθήματα— αἰσχρῶς γὰρ ἂν οὕτω γε ὁ χορὸς ἠγωνίσατο αὐτῷ— , ἀλλ’ ἐπὶ τῆς ἐξουσίας εἰς τὴν χρείαν ἠσκημένους . 
καὶ γάρ τοι τῆς ἀσκήσεως αὐτῶν καὶ τῆς ἐπιμελείας ἅπασα ἡ 
Ἑλλὰς κοινοὺς τοὺς καρποὺς ἐκομίζετο . 
καὶ μὴν εἰ μηδὲν ἄλλο τις εἰπεῖν εἶχε Μιλτιάδου , μηδὲ ἦν εὑρεῖν πολλὰ καὶ σεμνὰ , ἐξαρκεῖν ἂν ἔμοιγε δοκεῖ τὸ ψήφισμα ἀντ’ εἰκόνος αὐτοῦ τῆς ψυχῆς ἅπασιν εἶναι . 
ἢ πρὸς θεῶν τῶν μὲν ἡμετέρων λόγων καὶ συγγραμμάτων τὸ φρόνημα καὶ τὴν ῥώμην ἀξιώσομεν εὐδοκιμεῖν , κἄν τι πρὸς ἀνδρείαν ἢ δικαιοσύνην αὐτῶν ᾖ φέρον , οὐκ ἄχρηστον φήσομεν τοῖς ἐθέλουσι χρῆσθαι , τῆς δ’ ἐκείνου προαιρέσεως καὶ διανοίας ὁποία τις ἦν καὶ πότερον τῶν τυχόντων ἢ τῶν ἐπιεικεστέρων μιμήσασθαι , οὐχ ἱκανὸν σημεῖον τὸ ψήφισμα , ὃ παρ’ αὐτοὺς τοὺς κινδύνους συνεγράψατο , μίαν γνώμην εἰς τοὺς Ἕλληνας εἰπὼν περὶ παντὸς τοῦ δικαίου . 
καὶ μὴν εἰ προγόνους ἄξιον τιμᾶν , πῶς οὐκ ἄξιον Μιλτιάδην ὥσπερ πρόγονον κοινὸν τῶν μετ’ ἐκείνους τοὺς χρόνους Ἑλλήνων ; 
ὁ γὰρ οὐ μόνον τῆς σωτηρίας αὐτῶν προστὰς , ἀλλὰ καὶ δείξας ὁποίους τινὰς ἐν τοῖς περὶ τῆς ἐλευθερίας ἀγῶσιν εἶναι δεῖ καὶ παράδειγμα πᾶσιν εὔδηλον ἐκθεὶς οὗτός ἐστι φανερώτατα τῶν ἄνω πάντων . 
εἰ τοίνυν καὶ Σόλωνα καὶ Λυκοῦργον ἐπαινοῦμεν κατὰ τοὺς νόμους οὓς ἔθηκαν , πῶς οὐ δίκαιον Μιλτιάδην ἐπαινεῖν , ὃς ἔργῳ τοῦτον ἔθηκε τὸν νόμον , μηδένα τῶν χειρόνων θαυμάζειν μηδὲ τὸ ῥᾷστον αἱρεῖσθαι πρὸ τοῦ κρείττονος ; 
σκεψώμεθα γὰρ δὴ παρὰ τὸν Λυκοῦργον τὸν Μιλτιάδην ἐξετάζοντες . 
οὐ γὰρ δή που κἀκεῖνον ἔστ’ εἰπεῖν ὅτι ὡς τῶν διακόνων ἕν’ ἔθηκε Πλάτων · οὐκ ἔστι ταῦτα οὐδ’ ἐγγύς . 
Λυκοῦργος μὲν τοίνυν ὅτι τοὺς νόμους ἔθηκε πρὸς ἀνδρείαν καὶ καρτερίαν βλέποντας καὶ ὅτι βελτίους ἐποίησε τὰ τοῦ πολέμου τοὺς πολίτας , οὕτως εὐδοκιμεῖ , καθάπερ τις γυμναστὴς ἑτέρους παρασκευάσας πρὸς τὸ νικᾶν , αὐτὸς δ’ οὐδ’ ὁτιοῦν ἀποδειξάμενος τοιοῦτον . 
Μιλτιάδης δὲ πρὸς τῷ τὰ βέλτιστα ἐθίσαι τοὺς πολίτας καὶ τῷ παρασκευάσαι μηδενὸς ὑστέρους εἶναι πρὸς τὰ τοῦ πολέμου πράγματα καὶ τοῦ μεγίστου τῶν ἔργων αὐτὸς ἡγεμὼν γεγονὼς φαίνεται . 
οὕτως οὐ πολλῷ τινι τοῦ Λυκούργου δεύτερος ἡμῖν φαίνεται γεγονὼς , οὐδὲ παρ’ ἄλλοις τισὶ μᾶλλον δίκαιος εὐδοκιμεῖν ἢ παρὰ τοῖς ἐκεῖνον δικαίως ἐπαινοῦσι . 
καὶ μὴν ἐν μὲν τοῖς ἄλλοις ἔργοις λέγω καὶ ἐπιτηδεύμασι καὶ τέχναις οἱ μὲν ὡς ἄρξαντες ἐτιμήθησαν , οἱ δὲ ὡς ὑπερβαλλόμενοι · Ὅμηρον δ’ ἐπαινοῦσιν , ὡς αὐτὸν ἀρξάμενόν τε καὶ ἀπεργασάμενον ὡς κάλλιστα ποίησιν . 
Μιλτιάδης τοίνυν ἅμα τ’ αὐτὸς ἦρξε τῆς ἐλευθερίας τοῖς Ἕλλησι καὶ οὐδενὶ τῶν Ἑλλήνων ὑπερβολὴν τῶν ἔργων τῶν ἑαυτοῦ κατέλιπεν , οὔκουν ὅσους γε ἀπὸ τῶν ἄλλων πόλεων ἔχομεν λέγειν . 
ὥστε δέδοικα μὴ τῶν αὐτῶν ᾖ μήτε Ὅμηρον δέχεσθαι τῇ πόλει μήτε Μιλτιάδην ἐθέλειν ἐπαινεῖν . 
εἶτα ἐρωτᾷ Πλάτων τίνα βελτίω Μιλτιάδης ἐποίησεν ἢ τῶν πολιτῶν ἢ τῶν ξένων , ἢ δοῦλόν φησιν ἢ ἐλεύθερον , ἢ ἄνδρα ἢ γυναῖκα ; 
τίνα μὲν οὖν , ὦ Πλάτων , χείρω Μιλτιάδης ἐποίησεν ἢ τῶν πολιτῶν ἢ τῶν ξένων , ἢ δοῦλόν φημι ἢ ἐλεύθερον , ἢ ἄνδρα ἢ γυναῖκα ; 
ἢ τῷ τῶν πάντων εἰς ὄνειδος καὶ ζημίαν ἐτελεύτησεν ἡ πρὸς ἐκεῖνον ὁμιλία ; 
καὶ δή σοι λαμπρῶς ἀποκρινοῦμαι τίνα βελτίω Μιλτιάδης ἐποίησε , καὶ οὐ κατ’ ἄνδρα εἴποιμ’ ἄν σοι καὶ γυναῖκα , ὥσπερ οἱ περὶ μικρῶν ἔργων ἐρευνῶντες , ἀλλ’ εἴ μοι δίδως εἰπεῖν , ἅπαντας Ἀθηναίους ἐκεῖνος βελτίους ἐποίησε καὶ ὅλην βελτίω τὴν πόλιν , ὡς πόλιν εἰπεῖν λέγω καὶ ὡς δῆμον λέγω καὶ ὡς τὸ κοινὸν εἰρῆσθαι . 
μὴ γάρ μοι διὰ πάσης ἀκριβείας μηδὲ πρὸς ἓν μέτρον , μηδὲ ὥσπερ τὰς τοῦ Γηρυόνου κεφαλὰς ἴσους δῑ ἁπάντων οἴου δεῖν ἐφεξῆς εἶναι , ἀλλὰ καὶ χείρους τινὰς λίπε , ἐπεὶ οὔτοι πάντες ὁμοῖοι ἀνέρες ἐν πολέμῳ . 
οὔκουν οὐδ’ ἐν πόλει πάντες ὅμοιοι τὴν γνώμην , οὐ μᾶλλόν γε ἢ τὰ σώματα πάντες ἴσοι καὶ παραπλήσιοι · ἀλλ’ ὥσπερ τῶν προστατῶν αὐτῶν οἱ μὲν χείρους , οἱ δὲ βελτίους , οὕτω καὶ δῆμος οὐκ ἄν ποτε εἷς ἀκριβῶς γένοιτο , ἀλλ’ ἀνάγκη τοὺς μὲν χεῖρον , τοὺς δὲ βέλτιον ἔχειν πρὸς αὐτὸ τὸ πείθεσθαι τοῖς προεστῶσιν . 
οἴου τοίνυν καὶ Μιλτιάδου προεστῶτος τοὺς μὲν ὡς πλεῖστον τῆς ἐκείνου δυνάμεως ἀπολαῦσαι , τοὺς δὲ μέσως , κἀν τῷ μέσῳ τὸ παραλλὰξ αὖ τίθει . 
γένοιτο δ’ ἄν τις ἐν πλήθει καὶ περὶ ὦτα ἀτυχέστερος . 
οὔτοι πάντας οὐδ’ ὁ ἥλιος οἷός τ’ ἐστὶ θερμαίνειν , ἀλλ’ ἤδη τις ἐν καθαρῷ τῆς μεσημβρίας ἐρρίγωσε τῆς καταβολῆς ἐπελθούσης . 
ἂν οὕτω μετρίως καὶ πρὸς δύναμιν τῆς φύσεως ἐξετάζῃς , φανεῖταί σοι καὶ Μιλτιάδης ὅλην τὴν πόλιν εὖ πεποιηκώς . 
εἰ δὲ κατ’ ἄνδρα ζητήσεις τοὺς ἀρίστους , οὐδὲ τοὺς ἵππους τοὺς Θετταλοὺς ἐφεξῆς ἅπαντας ἀρίστους εὑρήσεις , οὐδὲ τὰς κύνας τὰς Λακαίνας , ἀλλ’ ὅμως σώζεται τοῖς γένεσι τοὔνομα . 
οὕτω δὴ καὶ τοὺς 
Ἀθηναίους ἐξέταζε , τὸ πᾶν ἦθος τῆς πολιτείας ὁρῶν αὐτῶν καὶ πῶς ἔπραττον κατ’ ἐκείνους τοὺς χρόνους κοινῇ , ὥσπερ που καὶ φαμὲν πόλιν εὐνομεῖσθαι , καίτοι γ’ οὐ δυνατὸν γενέσθαι πόλιν τοιαύτην , ἐν ᾗ μηδὲν μήτε μεῖζον μήτ’ ἔλαττον ἁμάρτημα συμβαίνει μηδ’ ἁμαρτάνει μηδείς . 
καὶ μὴν καθ’ ὑμᾶς τοὺς σοφοὺς ἔχοι τις ἂν ὡδὶ προσβιβάζειν τῷ λόγῳ , ὡς ἄρ’ ἂν ἡ πόλις εὐνομῆται , ἀνάγκη τοὺς οἰκοῦντας αὐτὴν πάντας εὐνόμους εἶναι , καὶ ἄνδρας καὶ γυναῖκας · εἰ δ’ εὐνόμους , εὐτάκτους · εἰ δ’ εὐτάκτους , σώφρονας · εἰ δὲ σώφρονας , καὶ φρονίμους · φρονίμων δ’ ὄντων ἁπάντων οὐχ οἷόν τε δήπουθεν ἁμαρτάνειν οὐδένα · 
ὥσθ’ ἕως ἂν ἡ πόλις εὐνομῆται , ἀνάγκη μηδένα μηδὲν ἁμαρτάνειν . 
ἀλλ’ οὔτε τοῦτο οἶμαι δυνατὸν οὔθ’ ὡς εἰ μὴ τοῦτο γενήσεται , οὐδεμίαν δοκεῖν δεῖ πόλιν εὐνομεῖσθαι φαίης ποτ’ ἂν , ἀλλὰ τὸ κοινὸν σχῆμα τῆς πολιτείας ἐξετάζων καὶ ἅμα πρὸς τὰς ἄλλας πόλεις τὴν πόλιν κρίνων τὰ μὲν τοῖς νόμοις , οἶμαι , καὶ τοῖς ἔθεσι λογίζει , τὰ δὲ ταῖς τῆς φύσεως ἀνάγκαις ἀποδίδως . 
ἐὰν οὕτω σκοπῇς καὶ τοὺς Ἀθηναίους καὶ μὴ καθ’ ἕκαστον ὥσπερ τοὺς θεσμοθέτας ἀνακρίνῃς , ἔχω σοι καὶ ἑτέραν προσθήκην ἔτι μείζω καὶ θαυμασιωτέραν εἰπεῖν , ὅτι Μιλτιάδης οὐ μόνον τὴν πόλιν βελτίονα ἐποίησεν , ἀλλὰ καὶ τὴν Ἑλλάδα πᾶσαν πρὸς τῇ πόλει · καὶ ὥσπερ σὺ λέγεις , τίνα τῶν πολιτῶν ἢ τῶν ξένων , οὕτως ἐγώ φημι καὶ πολίτας καὶ τοὺς ἄλλους ἅπαντας Ἕλληνας ὅτι βελτίους ἐκεῖνος ὁ ἀνὴρ ἀπειργάσατο . 
πᾶσι γὰρ ἡγεῖτο πρὸς τὰ κάλλιστα , ὥστε χείρω μὲν οὐδένα , βελτίους δ’ ἅπαντας ἐποίει τό γ’ αὑτοῦ μέρος . 
σκόπει δ’ ἐξ ὧν αὐτὸς ὡρίσω , μηδὲν τοῖς ἐμοῖς προσέχων λόγοις , εἰ μή τι ἀπὸ τῆς ἀνάγκης συμβαίνοι . 
ἄλλο τι ἢ τοῦτο λέγεις παρ’ ὅλον τὸν λόγον , ὡς ἡ δικαιοσύνη καλὸν καὶ ὡς ὅ τι ἄν τις πράττῃ σὺν τούτῳ πρακτέον καὶ τῇ ῥητορικῇ χρηστέον πρὸς τὸ δίκαιον ἀεί ; 
κἂν τύπτῃ μέ τις , φὴ|ς , δικαίως ἢ μὴ , διαφέρει , κἂν ἐξελαύνῃ τις , ἐὰν ἀδίκως , ἄθλιος , καὶ πανταχοῦ ταύταις χρῇ ταῖς προσθήκαις δικαίως ἢ ἀδίκως λέγων · καὶ τὸ μὲν δικαίως καλῶς ἀξιοῖς εἶναι , τὸ δ’ ἐναντίον κακῶς · καὶ τὸ μὲν εὐδαίμονος ἀνδρὸς εἶναι , τὴν δικαιοσύνην , τὸ δὲ τοῦ ἐναντίου , τὴν ἀδικίαν · καὶ τὸ μὲν ὡς οἷόν τε διώκειν χρῆναι , τὸ δὲ φεύγειν ὡς ἕκαστος ἔχει τάχους . 
οὐ ταῦτ’ εἰσὶν οἱ λόγοι ; 
οὐ δικαίως μὲν ἅπαντα πραττόμενα ἐπαινεῖς , ὡς ἑτέρως δὲ ψέγεις ; 
ἔχε δὴ καὶ σκόπει . 
μὴ γὰρ ὥσπερ ἐν νυκτομαχίᾳ τῶν φίλων ἁπτώμεθα . 
ἆρ’ οὖν δίκαιον ἀμύνεσθαι τοὺς ἐπιόντας ; 
δικαιότατον μὲν οὖν . 
τί δαί ; 
τῶν 
Ἑλλήνων πλείω ποιεῖσθαι λόγον ἢ τῶν βαρβάρων οὐ δίκαιον ; 
πᾶς τις ἂν φήσαι τόν γε Ἕλληνα δήπουθεν . 
Μιλτιάδης τοίνυν ἐπιόντων τῶν βαρβάρων τοῖς 
Ἕλλησιν οὐδὲν πρότερον τῆς κοινῆς σωτηρίας ἐποιήσατο , οὐδ’ ἰδίᾳ περὶ τῶν ἑαυτοῦ πραγμάτων ἐσκέψατο , οὐδ’ ἀνεβάλετο εἰς ἕτερον καιρὸν τὴν ἀρετὴν δεῖξαι τὴν ἑαυτοῦ . 
καίτοι παρῆν αὐτῷ μὴ πρὸς τὸ βέλτιστον ὁρῶντι , ἀλλὰ ταὐτὰ τοῖς τυράννοις διώκοντι , εἰ μὲν ἐβούλετο μετὰ Ἱππίου καὶ τῶν Πεισιστρατιδῶν συνεπιστρατεύειν ἐπὶ τὴν Ἑλλάδα , εἰ δὲ ἐβούλετο μετ’ Ἀλευαδῶν ἐκ Θετταλίας , ἢ πρό γε Ἀλευαδῶν . 
οἶμαι δὲ οὐδ’ ἂν ἐκ Λακεδαίμονος τῶν ταὐτὰ βουλομένων ἠπόρησε . 
καὶ μὴν οὐδ’ οἱ βάρβαροί γ’ ἂν ἧττον ἐκεῖνον ἡδέως ἐδέξαντο ἢ πολλοὺς ἑτέρους . 
ἀλλ’ ὡς ἔοικεν , οὐ πρὸς αὑτοῦ ταῦθ’ ἡγεῖτο Μιλτιάδης , ἀλλὰ ταῦτα πάντα ἀφεὶς καὶ παριδὼν καὶ τοῦ μηδενὸς ἄξια κρίνας εἰς ἀρετῆς λόγον τῇ κοινῇ χρείᾳ τῆς πατρίδος καὶ τῶν Ἑλλήνων προσένειμεν αὑτόν . 
καίτοι ταῦτα ποιῶν καὶ ταῦτα προαιρούμενος πότερον δικαιοσύνης καὶ καλοκαγαθίας , ἢ κακίας καὶ ἀδικίας δεῖγμα ἐξέφερεν ; 
ἢ οὐδετέρου φήσομεν ; 
ἐγὼ μὲν γὰρ εὐδαίμονα καὶ ζηλωτὸν ἀκούειν οὐδὲν κωλύειν ἐκεῖνον ἡγοῦμαι , εἴπερ ἀληθὴς ὁ Πλάτωνος λόγος ὡς τό γε δίκαιον αὐτὸ λαμπρὸν ἔπεστι τοῖς πεπολιτευμένοις . 
εἶεν . 
ἀλλ’ ὑπὲρ τῆς ἀνδρείας τῆς ἐκείνου δείσομεν , ἢ μικρούς τινας καὶ φαύλους καιροὺς τοὺς δείξαντας αὐτὴν εἶναι φήσομεν ; 
οὐ πάντες μὲν ἄνθρωποι μικροῦ δέω λέγειν τότε Πέρσαις ὑποπεπτώκεσαν , τὰ δὲ πλεῖστα ἐξ ἐντολῆς τῷ βασιλεῖ κατειργάζετο ; 
ὅποι δ’ ὁρμήσειαν , ἔχειν ὑπελάμβανον , οἵ γε καὶ ἐπὶ Σκύθας ἐλθόντες ἔδοξαν δυστυχῆσαι , ὅτι οὐκ ἠδυνήθησαν εὑρεῖν αὐτούς · Αἰγύπτιοι δὲ οἱ σοφώτατοι πάντων μίαν τῶν πασῶν μηχανὴν οὐχ εὗρον , δῑ ἧς ἐκφεύξονται τὸ μὴ δουλεῦσαι . 
Λιβύην δ’ οὐδεὶς λόγος ἦν ὁ διαιρῶν ἀπὸ τῆς Ἀσίας τότε , ἀλλ’ ἦν ἅπαντα μία ἤπειρος ὡς Πέρσαις εἶναι . 
τῶν δὲ Ἑλλήνων οἱ μὲν τὴν Ἀσίαν οἰκοῦντες οἱ μὲν ἐκ τριγονίας ἐδούλευον , οἱ δ’ ἐκ πλείονος , αἱ νῆσοι δ’ οὐδὲν ἦσαν πρᾶγμα , 
Ἐρετριεῖς δ’ Εὐβοέων χεῖρας ἀνταράμενοι τριῶν ἡμερῶν ἤγοντο πανοικησίᾳ · τῶν δ’ ἄλλων τῶν ἐν τῇ Εὐρώπῃ οἱ μὲν τὸ ὕδωρ καὶ τὴν γῆν ἐδεδώκεσαν , οἱ δὲ τὸ μέλλον ἀπεσκόπουν , τοσοῦτον αὑτοὺς Ἐρετριέων εὐτυχεστέρους νομίζοντες , ὅσον ὕστεροι ταὐτὰ πείσεσθαι . 
Λακεδαιμόνιοι δὲ , εἴθ’ ὑπὸ τοῦ πρὸς Μεσσηνίους πολέμου εἴτε καὶ τὴν πανσέληνον μένοντες , οὐδὲ αὐτοὶ βοηθεῖν εἶχον . 
ὁ δὲ στρατὸς ἦν καὶ δὴ Μαραθῶνι κατηρκὼς ἐξ Ἐρετρίας ὡς ἐπὶ τοῖς ἴσοις . 
οὐ διακόνων ἐκεῖνος ὁ καιρὸς ἦν , οὐδ’ ὑφειμένων ἀνθρώπων , οὐδ’ ἐκ πολλοῦ τὸ κελευόμενον ποιεῖν εἰδότων , οὐδ’ εἰς τὸ δοκοῦν ἑτέροις βλεπόντων , οὐδ’ ὅπως ἀσφαλῶς βιώσονται ζητούντων , οὐδὲ τοῦθ’ ἡγουμένων ἀρκεῖν , ἀλλ’ ἐκεῖνος ὁ καιρὸς ὥσπερ κήρυξ ἐκάλει τῶν Ἑλλήνων τὸν ἀνδρειότατον καὶ τὸν ἐκ πλείστου τοῖς ἀρίστοις λογισμοῖς ὡμιληκότα , καὶ ὅστις οἶδεν ὅπως δεῖ σώζειν τε καὶ σώζεσθαι . 
οὐδ’ ἡμεῖς τῶν ἀνδρῶν ἐκείνων τοῦτο ἐπαινοῦμεν , λέγω τῶν ἐν ἐκείνοις τοῖς χρόνοις προστάντων , ὅτι τὴν 
Ἑλλάδα ἔσωζον ὁπωσοῦν , ὥσπερ ὃν σὺ λέγεις τὸν κυβερνήτην τὸν ἐξ Αἰγίνης ἢ τοῦ Πόντου κομίζοντα · ἀλλ’ ὅτι ἔσωζον καὶ πολίτας καὶ πάντας σὺν καλῷ τῷ σχήματι . 
εἰ μὲν γὰρ τὰ ὅπλα παραδόντας ἢ τοῖς κήρυξιν ὁμολογήσαντας , ἢ τὸν Περσῶν βασιλέα δεσπότην ἀντὶ τῶν νόμων ἑλομένους ἠξίουν σώζεσθαι , οὐκ ἂν ἔγωγε συγχαίρειν ᾤμην δεῖν οὔτε τοῖς πείθουσι τῶν λόγων οὔτε τοῖς πεισθεῖσι τῆς σωτηρίας , ἀλλ’ ὡς ἀληθῶς διακόνους ἂν ἐκείνους εἶχον καλεῖν , καὶ τοῦ πρὸς ἡμέραν ὑπηρέτας ὥσπερ τοὺς πορθμέας , οὐ μόνον , εἰ βούλει , τοὺς κυβερνήτας . 
εἰ δ’ ἀπ’ αὐτῶν τῶν κηρύκων ἀρξάμενοι καὶ τῆς ἀποκρίσεως προηγόρευον Ἀθηναίοις ὅτι δεῖ μελετᾶν τὸν ὑπὲρ τῆς τῶν 
Ἑλλήνων ἐλευθερίας ἀγῶνα καὶ μὴ λιπεῖν τὴν τοῦ φρονήματος τάξιν , καὶ οὐ τὰ ὅπλα ῥίψαντας οὐδὲ τοῖς φόβοις εἴξαντας , ἀλλ’ ἀναλαβόντας τὰ ὅπλα καὶ τῶν φόβων κρείττους γενομένους , μᾶλλον δ’ ἕνα τοῦτον φόβον καὶ δεινὸν καὶ ἀφόρητον νομίσαντας εἶξαι τοῖς χείροσι καὶ παραχωρῆσαι τοῦ πατρίου σχήματος , εἰ ταῦτα λέγοντας καὶ οὕτω παρεσκευασμένους ἠξίουν ἀπαντᾶν ἐπὶ τὴν κρίσιν τὴν περὶ τῶν ὅλων καὶ δέχεσθαι τὸ ἐκβησόμενον ὡς ἐπ’ ἀμφότερα ὁμοίως κερδανοῦντας , οὐχ ὁρῶ τίνα ταῦτ’ ἔχει διακονίαν ἀγεννῆ ἢ πῶς ἔοικε τοῖς τοῦ κυβερνήτου λογισμοῖς . 
ἀλλ’ εἰ μὲν τοῦτο λέγεις ὡς τὸν αὐτὸν τρόπον ὥσπερ ἐν νηὶ μέγιστον ὁ κυβερνήτης καὶ πρὸς τοῦτον ἅπαντα καὶ τὰ τῶν ναυτῶν καὶ τὰ τῶν ἐμπλεόντων , οὕτω καὶ τότ’ εἰς ἐκείνους ἧκε τὰ τῶν Ἑλλήνων πράγματα καὶ ὑπὸ τῆς ἐκείνων γνώμης ἤγετο , εἰ τοῦτο λέγεις καὶ ὅσον παραδείγματι χρῇ τῷ κυβερνήτῃ , ὥσπερ Ὅμηρος τοῖς λέουσι καὶ τοῖς κάπροις καὶ πολλοῖς τοῖς ἄλλοις οὐκ εἰσάπαξ εἰκάζων , ἀλλ’ εἰς ὅσον προσήκει τῷ λόγῳ , εἰ κατὰ τοῦτο τὸ μέρος καὶ σὺ μέμνησαι τοῦ κυβερνήτου , δίδωμι καὶ συγχωρῶ · εἰ δ’ ἐπὶ πᾶσι τοῖς αὐτοῖς καταχρῇ τῷ λόγῳ καὶ ταὐτὸ δίκαιον ἐπ’ ἀμφοτέροις τάττεις , οὐκ οἶδα ὅστις ταῦτα ἀποδέξεται , οἶμαι δὲ οὐδὲ αὐτὸς σὺ σαυτοῦ . 
δύο , φὴ|ς , ὀβολοὺς λαβὼν ἢ δραχμὰς ὁ κυβερνήτης ἀπήλλακται . 
ἀλλ’ οὐ Μιλτιάδης δυοῖν ὀβολοῖν οὐδὲ δραχμαῖν , οἶμαι δὲ οὐδὲ πολλῶν χρημάτων ἐν Ἀθηναίοις ταῦτα ἐπολιτεύετο , μᾶλλον δ’ , εἰ χρὴ τἀληθὲς εἰπεῖν , ἐν ἅπασι τοῖς 
Ἕλλησιν , ἀλλ’ ἄμισθον τὴν ἀρετὴν εἰς τὸ μέσον παρείχετο τῇ Ἑλλάδι , ὥσπερ σὺ φὴ|ς τὸν Σωκράτη τοῖς νέοις . 
οὐδὲν βελτίους ὁ κυβερνήτης ποιεῖ τότε τοὺς ἐμβάντας εἰς τὴν ναῦν . 
ὑπερεῦ γε , ὦ Πλάτων , καίτοι καὶ ὁ κυβερνήτης ἴσως βελτίους τοὺς ναύτας τά γε ναυτικὰ ποιεῖ . 
ἀλλ’ ἐῶ τοῦτο . 
ἔστω μηδένα μηδὲν ὁ κυβερνήτης βελτίω ποιῶν , ἀλλὰ 
Μιλτιάδης καὶ πρὶν εἰς τὸν κίνδυνον ἐμβαίνειν ἅπαντας ἤσκει πρὸς τὸ βέλτιστον , καὶ ἰδιώτας ἐξαγαγὼν ὡς εἰπεῖν ἐπανήγαγε νικηφόρους . 
μὴ τοίνυν κατὰ τὸν κυβερνήτην θῇς αὐτὸν , ὦ χρηστὲ , τὸν εἰς τὴν Ὀλυμπίαν κομίζοντα , ἀλλὰ μᾶλλον φῶμεν αὐτὸν ἐοικέναι τῷ γυμναστῇ , ὃς πάλαι παρασκευάσας ἐκεῖσε τὸν ἀθλητὴν , εἶτα ἐξαγαγὼν νικῶντα ἐπανήγαγεν . 
εἰ δὲ δὴ προσέσται τούτῳ τὸ καὶ αὐτὸν ἀνῃρῆσθαι τὰ πρῶτα τῆς ἀγωνίας ἐπὶ τῆς αὐτῆς 
Ὀλυμπιάδος , Ἡράκλεις , τίς ἂν διακονίαν τοῦ τοιούτου κατηγοροίη , ἢ τίς οὐκ ἂν τῶν στεφάνων συνήδοιτο ; 
οὐκ ἔνι τῷ κυβερνήτῃ πρὸς οὐδένα τῶν ἐμπλεόντων εἰπεῖν ὅτι χρὴ τοῦ θανάτου καταφρονῆσαι , οὐδ’ ὅτι ἐξεπίτηδες αὑτὸν εἰς τὴν θάλατταν ῥῖψαι , ἀλλ’ ὅσον τῶν σκευῶν ἐκβαλεῖν , καὶ ταῦτα ὑπὲρ σωτηρίας τῶν σωμάτων , ἄχρι τούτου κελεύειν ὁ κυβερνήτης κύριος . 
τὸ δὲ σύμπαν σώζειν προείρηται παρὰ τῆς τέχνης αὐτῷ καὶ μὴ πολυπραγμονεῖν . 
ἀλλ’ οὐκ ἐν τοῖς Μιλτιάδου λόγοις ταῦτ’ ἐνῆν ἐκ παντὸς τρόπου σώζεσθαι , καὶ οὐδὲ τὰ ὅπλα , ἂν οὕτω τύχῃ , ῥίψαντας ὑπὲρ τούτου . 
πόθεν ; 
ἀλλ’ αὐτὸ τοὐναντίον , μὴ ζητεῖν ἐκ παντὸς τρόπου σωθῆναι , ἀλλ’ εἰ καὶ τεθνάναι δέοι , τολμᾶν ὑπὲρ πατρίδος καὶ ἱερῶν καὶ τάφων καὶ πολιτείας · ὁρᾷς ὅσῳ καὶ τὸν κυβερνήτην παρελήλυθε . 
καὶ γάρ τοι ὅσοι μὲν τοῦτ’ ἐπείσθησαν αὐτῷ , σεμνοὶ σεμνῶς κεῖνται , κάλλιστα δὴ πάντων Ἑλλήνων καταλύσαντες τὸν αἰῶνα , μνημεῖον τῆς ἀρετῆς τὸν τάφον κεκτημένοι καὶ ὑπὸ γῆς ὄντες τὴν γῆν φυλάττοντες αὐτὴν , ἀλλ’ οὐχ ὑπ’ αὐτῆς ἐχόμενοι , τῆς Ἡσιόδου προσρήσεως ἐγγύτατα ἥκοντες μετέχειν , ἣν ἐκεῖνος εἰς τὴν τελευτὴν τοῦ χρυσοῦ γένους ἐποίησεν εἰπὼν οἱ μὲν δαίμονες ἁγνοὶ ὑποχθόνιοι καλέονται , ἐσθλοὶ , ἀλεξίκακοι , φύλακες θνητῶν ἀνθρώπων . 
κἀκείνους πλὴν ὅσον οὐ δαίμονας , ἀλλὰ δαιμονίους καλῶν , θαρρούντως ἂν ἔχοις λέγειν , ὑποχθονίους τινὰς φύλακας καὶ σωτῆρας τῶν Ἑλλήνων , ἀλεξικάκους καὶ πάντα ἀγαθοὺς , καὶ ῥύεσθαί γε τὴν χώραν οὐ χεῖρον ἢ τὸν ἐν 
Κολωνῷ κείμενον Οἰδίπουν , ἢ εἴ τις ἄλλοθί που τῆς χώρας ἐν καιρῷ τοῖς ζῶσι κεῖσθαι πεπίστευται . 
καὶ τοσούτῳ γέ μοι δοκοῦσι τὸν Σόλωνα παρελθεῖν τὸν ἀρχηγέτην ὥσθ’ ὁ μὲν ἐν τῇ Σαλαμῖνι σπαρεὶς φυλάττειν τὴν νῆσον 
Ἀθηναίοις δοκεῖ , οἱ δὲ ὑπὲρ ἧς ἐτάχθησαν πεσόντες διετήρησαν ἅπασαν τὴν Ἀττικὴν , μᾶλλον δὲ καὶ τὴν ἄλλην 
Ἑλλάδα πᾶσαν , οὐ μόνον οἷς αὐτοὶ παρέσχοντο οὐδ’ οἷς ἐκώλυσαν τοὺς ἐπελθόντας , ἀλλ’ ὅτι καὶ τοῖς ὕστερον κατέδειξαν ὁποίους τινὰς εἶναι δεῖ καιρῶν ὁμοίων ἐπιστάντων . 
ἀλλὰ μὴν ὅτε καὶ τοῖς τελευτήσασιν αὐτῶν οὐ χαμᾶζε ἔπεσε τὸ κέρδος , ἀλλ’ ἀπέλαυσαν τῆς διανοίας καὶ αὐτοὶ τῆς ἑαυτῶν καὶ οἱ ἄλλοι πάντες τῆς ἐκείνων , πόσον τι τοῖς γε ζῶσι καὶ κρατήσασι περιεγένετο ; 
οἶμαι δ’ ἔγωγε καὶ τὸν Ἡρακλέα καὶ τὸν Πᾶνα καὶ τοὺς ἐπὶ τὴν μάχην ἀπαντήσαντας καὶ συστρατηγήσαντας Μιλτιάδῃ μάρτυρας ἀξιόχρεως τῆς ἀνδρείας τῆς ἐκείνου πρὸς ἅπαντας ἀνθρώπους εἶναι καὶ φέρειν οὐκ ἐλάττω τοῦτο Μιλτιάδῃ φιλοτιμίαν εἰς ἅπασαν τὴν πολιτείαν ἢ Πινδάρῳ φασὶν εἰς τὴν μουσικὴν τὸ τὸν αὐτὸν τοῦτον θεὸν ὀρχήσασθαί τι τῶν ᾀσμάτων αὐτῷ . 
καὶ μὴν τεχνικόν γε εἶναι περὶ λόγους Πᾶνα τὸν Ἑρμοῦ Πλάτωνος ἡ φωνή · ἀλλαχοῦ δὲ καὶ λόγον αὐτὸν εἶναι λέγει , ἤτοι λόγου γε ἀδελφόν . 
φαίνεται τοίνυν οὗτος οὕτως αὐτῷ χαίρων τῷ Μιλτιάδῃ , οὐκ ἂν , εἴ γε ἑώρα φαῦλον περὶ τοὺς λόγους ὄντα . 
οὐκοῦν πάνθ’ ἅμα μαρτυρεῖ καὶ τὴν ῥητορικὴν τέχνην , ἀλλὰ μὴ ἄτεχνον τριβὴν εἶναι , καὶ τὸν Μιλτιάδην καὶ τοῦ λέγειν τεχνίτην καὶ τὴν ἀνδρείαν ἐπὶ τῶν ἔργων τοῖς λόγοις παραπλήσιον . 
ἆρά γε ἢ πρὸς ἀνθρώπων ἢ πρὸς θεῶν βέλτιον περὶ 
Μιλτιάδου τι βλασφημεῖν ; 
ἄτοπον δ’ ἄν τις ἡγήσαιτο 
Ἀθηναίους μὲν ἐκ τούτων τῶν ἔργων ἱδρύσασθαι τῷ Πανὶ τὸν νεὼν , οὐ πρότερον συννοήσαντας , Πλάτωνα δὲ τῶν ἔργων τούτων ὑπαρχόντων περὶ Μιλτιάδου τολμᾶν τὰ χείρω λέγειν καὶ τοσοῦτον ἀπέχειν τοῦ τιμᾶν ὥστε καὶ τὴν ὑπάρχουσαν αὐτῷ δικαίως τιμὴν τὸ καθ’ αὑτὸν ἀποστερεῖν · 
ὅστις καὶ δέκατος αὐτὸς στρατηγήσας μόνος ὡς εἰπεῖν ὀνομάζεται , καὶ ταῦτα Ἀριστείδου τοῦ Λυσιμάχου παρόντος , ὃν οὐδὲ Πλάτων αἰτιάσασθαι μόνον τῶν πάντων ἠξίωσεν , ἀλλ’ ᾐσχύνθη . 
ἀλλ’ ὅμως ἐκεῖνος Πλαταιᾶσι μὲν ἐκφανὴς ἦν μετὰ Παυσανίου στρατηγῶν , Μαραθῶνι δὲ ἐκρύπτετο ὑπὸ τῷ Μιλτιάδῃ καὶ οὐκ ἠμφισβήτει τῶν ἴσων , δίκαιος ὢν , ὡς σὺ φὴ|ς , καὶ ταῦτα ἀμέλει δίκαια ποιῶν . 
καὶ γὰρ ὁ τὴν μάχην γενέσθαι σπεύσας καὶ οὐ περιιδὼν διαφθαρέντα τὰ πράγματα ἐν τῇ τριβῇ καὶ ὁ πάντα εἰς ἑαυτὸν ἀναδεξάμενος καὶ δείξας ὃ σὺ χρησμῳδεῖς , οὐκ ἐν ἄλλοις εἰκὸς ἔχειν τὰς ἐλπίδας , ὧν ἢ εὖ ἢ κακῶς πραξάντων ἀνάγκη πλανᾶσθαι καὶ αὐτὸν καὶ τὰ αὐτοῦ τινὸς , ἀλλ’ αὐτὸν ἐν αὑτῷ , τόν γε δὴ σώφρονα καὶ τὸν ἀνδρεῖον καὶ φρόνιμον , Μιλτιάδης εἷς ἀνήρ ἐστιν , οὐκ ἄλλος οὐδείς . 
διὸ δὴ καὶ προὐκρίθη μόνος ἐξ ἁπάντων , ὥς φασι , τὴν χεῖρα ἐκτετακὼς γραφῆναι , ὡς τότε ἔτυχε τοῖς στρατιώταις παρακελευόμενος . 
οὕτως ἐκεῖνός γε οὐ μόνον ἐν πνυκὶ [τῇ ἐκκλησίᾳ] , ἀλλὰ καὶ Μαραθῶνι ῥήτωρ χρηστὸς ἦν καὶ τὸ τῶν λόγων ἀγαθὸν παρείχετο σῶν πανταχοῦ . 
ἔπειτ’ Ἀθηναῖοι μὲν καὶ τοὺς πεσόντας τόθ’ αὑτῶν ἔθαψαν ἐν αὐτῷ τῷ χωρίῳ καὶ οὐκ ἀνέμιξαν τοῖς ἄλλοις τοῖς ἐν τοῖς δημοσίοις μνήμασι κειμένοις , ἀλλ’ ἀξιοῦντες κρείττους ἢ κατὰ τοὺς ἄλλους εἶναι τὴν ἀρετὴν ἰδίας καὶ τῆς τιμῆς ἠξίωσαν · σὺ δὲ τὸν τούτων ἡγούμενον καὶ τὸν ἅπασι τοῖς Ἕλλησι τῶν ἀναγκαιοτάτων ἅμα καὶ τῶν καλλίστων κατάρξαντα , σωτηρίας , ἐλευθερίας , εὐκλείας , οὐκ ᾐσχύνθης τιθεὶς μετὰ τῶν ὀψοποιῶν , καὶ τοῖς ἐσχάτοις ὀνείδεσι δουλείας εἰ μὴ περιβαλεῖς , οὐκ ἀρκεῖν ἀξιῶν . 
τί λέγεις ; 
δοῦλος Μιλτιάδης , δῑ ὃν οὐκ ἐδούλευσεν ἡ Ἑλλάς ; 
καὶ διακονῶν Ἀθηναίοις διεγένετο , δῑ ὃν οὐ διηκόνησαν Ἀθηναῖοι Πέρσαις τὰ αἴσχιστα καὶ δῑ ὃν οὐκ ἠδυνήθη Δᾶτις τῷ βασιλεῖ διακονῆσαι τὰ ἐπεσταλμένα ; 
καὶ τῆς περὶ τὴν κομμωτικὴν συμμορίας ἀπογράψομεν ἄνδρα οὕτως αὐχμῶντα καὶ κεκονιμένον κάλλιον ἢ τῶν παλαισάντων καὶ τῶν γυμναστικῶν ὁστισοῦν ; 
πολλὴν μέντἂν ὄφλοιμεν τὴν ἀλογίαν . 
σκέψαι δὴ καὶ τοῦθ’ ὁπόσον τι τῆς ἐκείνου σωφροσύνης τεκμήριον , καὶ ὅτι εἰ χρυσῆν ἐτύγχανεν ἔχων τὴν ψυχὴν , οὐκ ἂν αὐτῇ καλλίω βάσανον προσήνεγκεν . 
ἐκεῖνος γὰρ τοσοῦτον ἔργον ἐξεργασάμενος καὶ τοῖς Ἕλλησιν αἰτιώτατος τῆς ἐλευθερίας γενόμενος καὶ μονονοὺ κρείττων ἢ κατ’ ἄνθρωπον νομισθεὶς , οὐκ ἔπαθε ταυτὸν Παυσανίᾳ τῷ τὴν Πλαταιᾶσι μάχην κατορθώσαντι , οὐδ’ ἐπήρθη τοῖς πεπραγμένοις , οὐδ’ ἐξύβρισεν , οὐδ’ ἐφρόνησε μεῖζον οὐδὲν ἢ πρὸ τῆς μάχης . 
οὕτως εὔτακτος καὶ κόσμιος ἦν διὰ τέλους . 
καίτοι Παυσανίας μὲν οὔτε πρῶτος δή που τοὺς βαρβάρους ἐνενικήκει , ἀλλ’ εἰς παράδειγμα βλέπων τὴν Μαραθῶνι μάχην ἠγωνίζετο , οὔτε μόνους Λακεδαιμονίους ἔχων , ὥσπερ Μιλτιάδης Ἀθηναίους , ἀλλὰ καὶ αὐτῶν τῶν Ἀθηναίων παρόντων καὶ τῶν ἄλλων Ἑλλήνων , οἷς ταῦτα ἤρεσκε · καὶ σχεδὸν τῶν γε Ἀθηναίων κἀκεῖ τὰ πλεῖστα συνεπεξεργασαμένων λέγονταί γε καὶ τὴν ἵππον τῶν βαρβάρων διαφθεῖραι καὶ τῶν Ἑλλήνων τῶν ἀντιτεταγμένων κρατῆσαι , καὶ τά γε τῆς τειχομαχίας ἐπ’ ἐκείνους παντελῶς ἐλθεῖν . 
ἀλλ’ ὁ Μιλτιάδης οὐκ ἀνέμεινε τοὺς Λακεδαιμονίους τότε οὐδ’ ἄλλους ἀνθρώπους οὐδένας , οὐδ’ ἐκοίνωσε τὸ ἔργον , ἀλλὰ τοὺς ἀπὸ τῆς πόλεως ἔχων , ὅτι μὴ Πλαταιέων φασί τινας προσδραμεῖν , τὸν μὲν κίνδυνον αὑτοῦ , τὴν δ’ ὠφέλειαν κοινὴν ἐποιήσατο ἁπάντων , πρῶτος καὶ μόνος τῶν Ἑλλήνων νικήσας ἓξ καὶ τετταράκοντα ἔθνη τὰ σύμπαντα . 
ὥστ’ ἐκεῖνον προσῆκεν ἐπιγράφειν ὅτι στρατὸν ὤλεσε Μήδων. αὐτοῦ γὰρ ὡς εἰπεῖν ἦν τὸ ἔργον . 
καὶ τό γε τούτου πρότερον , τὸ Ἑλλήνων ἀρχηγὸς ἀκριβῶς ἥρμοττεν αὐτῷ · πᾶσι γὰρ αὐτὸς ἦρξε τῆς ἐλευθερίας . 
ἀλλ’ ὅμως καὶ ταῦτα πράξας ἠπίστατο σωφρονεῖν καὶ οὐδεὶς αὐτοῦ κατηγόρησε τοιοῦτον οὐδὲν οἷα Παυσανίας πολλὰ κατηγορήθη . 
ἀλλὰ στάσεσι καὶ θορύβοις ἔχοιμεν ἂν εὑρεῖν αὐτὸν προσκείμενον , ὥσπερ 
Λύσανδρον τὸν ἐν Αἰγὸς ποταμοῖς τὰ θαυμαστὰ δὴ πράξαντα καὶ δόξαντα μὲν καθελεῖν τὸν πόλεμον τὸν πρὸς 
Ἀθηναίους , τῇ δ’ ἀληθείᾳ πολλῶν καὶ μεγάλων κακῶν αὐτὸν τοῖς Ἕλλησιν ἄρξαντα . 
ἀλλὰ τοιοῦτον μὲν οὐδὲν οὔτε πράξαντα οὔτε βουλεύσαντα Μιλτιάδην , ἡττηθέντα δέ πως φιλοτιμίας καὶ τῷ τοὺς φίλους τοὺς ἑαυτοῦ συναύξειν ζητεῖν τὸ κοινῇ συμφέρον παρορῶντα ἐνίοτε , ὥσπερ 
Ἀγησίλαον , ὃς φιλότιμος ὢν καὶ φιλέταιρος πέρα τοῦ μετρίου παραλαβὼν τὴν πόλιν τὴν Λακεδαιμονίων γῆς καὶ θαλάττης ἄρχουσαν οὐ διεφύλαξεν ἐν τούτῳ τῷ σχήματι . 
καὶ σκόπει παρ’ οὕστινας αὐτὸν ἐξετάζω · Λυκοῦργον , Παυσανίαν , Λύσανδρον , Ἀγησίλαον . 
ἀλλὰ ταῦτα μὲν οὐδ’ ἂν εἷς αἰτιάσαιτο · ἐκρατεῖτο δὲ ὑπὸ τῶν τοῦ σώματος ἡδονῶν , ὥσπερ Θίβρωνα τὸν Σπαρτιάτην ἤδη τινὲς ᾐτιάσαντο καὶ μυρίους ἑτέρους ἔστι λέγειν καὶ Ἑλλήνων καὶ βαρβάρων . 
ἀλλ’ οἷα δὴ τὰ τῆς δημοκρατίας ἐπιχώρια , φαίνειν , ἐνδεικνύναι , δημεύειν , ὥσπερ Κλέωνα καὶ Κλεοφῶντα καὶ Ὑπέρβολον καὶ ἑτέρους ἀνθρώπους , οὐ ῥήτορας οὐδαμῶς , —οὔκουν εἴπερ γε ἦσαν τοιοῦτοι—εἴδωλον δέ τι ῥητορικῆς ἀπειληφότας , εἰ δὴ τὸ μηδαμῆ μὲν ὅμοιον , πανταχῆ δ’ ἀσθενέστερον εἴδωλον χρὴ καλεῖν . 
ἀλλ’ ἐκεῖνός γε πάντων τούτων καθαρός . 
πῶς οὖν οὐκ ἐλυσιτέλει τοῖς Ἕλλησι τοιοῦτος ὤν ; 
ἢ πῶς οὐκ ἐποίει βελτίους , εἴ τις προσεῖχεν αὐτῷ τὸν νοῦν ; 
πολλῆς ταῦτα τῆς ἀνάγκης ἐστίν . 
εἰ δὲ μὴ σοφὸς ἦν τὰ μετέωρα ὥσπερ Ἀναξαγόρας , οὐδὲ Σωκράτης σοφὸς ἦν ταῦτά γε , καὶ ταῦτά γε , ὥς φασιν , ὁμιλήσας ἐκείνῳ . 
ἀλλ’ οὐδὲ Σωκράτης Ἀναξαγόρου φαυλότερος , οὔκουν , ὥς γε ὑμεῖς ἂν φαίητε , οὐδὲ 
Μιλτιάδης οὐδὲν ἴσως τῶν σοφιστῶν . 
οἶμαι δὲ κἂν ἐν θεῶν δικαστηρίῳ Μιλτιάδην κρινόμενον ἁπάσαις ἀποφυγεῖν , οὐχ ὥσπερ τὸν Ὀρέστην φασὶ τὰς ἡμισείας μεταλαβόντα . 
εἰκότως · ὁ μὲν γὰρ τὴν μητέρα ἀπέκτεινε δικαίως , ὁ δὲ τὴν Ἑλλάδα ἔσωσε δικαίως , καὶ τὰ τροφεῖα κάλλιστα ἀνθρώπων ἐξέτισεν οὐ μόνον τῇ πατρίδι , ἀλλὰ καὶ τῇ κοινῇ φύσει τοῦ γένους τοῦ Ἑλληνικοῦ . 
καὶ γάρ τοι κατὰ πόλεις μὲν ἄλλους ἄλλοι νομίζουσιν ἀρχηγέτας , κοινὸν δὲ τῆς 
Ἑλλάδος ἀρχηγέτην ἐκεῖνον δικαίως ἄν τις ἡγοῖτο . 
νομίζω δ’ ἔγωγε καὶ τὴν αἰτίαν ἣν ὕστερον ἔσχεν , εἰ δεῖ τι καὶ περὶ ταύτης εἰπεῖν ἤδη , μέγιστον σύμβολον εἶναι τοῦ πολλῷ τινι τῶν ἄλλων ἐκεῖνον διενεγκεῖν . 
ἅπαντας γὰρ ἠξίουν ἡττᾶσθαι τῆς ἀρετῆς τῆς ἐκείνου καὶ μηδὲν ἀήττητον εἶναι μηδὲ ἀνάλωτον , ὅπου Μιλτιάδης παρείη . 
εἶτ’ ἐγὼ τὸν οὕτως ἀνδρεῖον καὶ φρόνιμον καὶ σώφρονα , τὸν διὰ βίου μελετήσαντα ἀρετὴν , τοῦτον κολακείας μορίῳ σχολάσαι δοκῶ ; 
τὸν οὐδ’ ὅτ’ ἐκρίνετο οὐδὲν πλέον τοῖς δικασταῖς δείξαντα τοῦ τραύματος , οὐ δακρύσαντα , οὐ παιδία ἀναβιβασάμενον , ὄντος αὐτῷ Κίμωνος , τοῦτον ἐγὼ κόλακα οὑτωσὶ προσείπω μεγαλοπρεπῶς ; 
καὶ τοῦτ’ ἦν τὸ κεφάλαιον τῶν ἐκείνῳ πεπολιτευμένων καὶ βεβιωμένων , κολακεία ; 
καὶ πῶς οὐ δικαίως ἄν τις ἡμᾶς αἰτιῷτο αὐτοὺς κολακεύειν καὶ διακόνων ἔργον , οὐκ ἐλευθέρων ποιεῖν , εἰ τὴν ἑτέρου χάριν διώκοντες τἀληθὲς ἑκόντες διαφθείροιμεν ; 
καὶ μὴν Πλάτωνι μὲν ἂν καὶ ἄλλα πολλὰ χαριζοίμεθα , ἐκείνου δὲ εἰ ταῦτα καταψηφιούμεθα , ἄλλην τίν’ ἂν αὐτῷ τιμὴν ἀποδοίημεν ἔγωγε οὐχ ὁρῶ . 
λοιπὸς τοίνυν Θεμιστοκλῆς , ἥκιστα δὴ πάντων ἄξιος ἐκ δευτερείων τὰ πρωτεῖα ἔχειν , εἰ τὰ μάλιστα καὶ τοῦτ’ αὐτὸ ἐκείνῳ μόνῳ τῶν πάντων ὑπάρξαν φαίνεται . 
ἀλλὰ μᾶλλον ὅστις ἐκείνου δεύτερος , τοῦτ’ ἴσως ἔργον εὑρεῖν . 
τοσούτῳ γὰρ ἡμῖν τὸν Μαραθῶνι , τὸν πάνυ , τὸν ὡς βούλει λέγε , τοσούτῳ δ’ οὖν ἐκεῖνον ὑπερεβάλετο πᾶσι τοῖς εἰς αὐτὸν ἐλθοῦσι πῶς ἂν εἴποιμι ὁμολογουμένως , ὅσῳ Ξέρξης Δαρεῖον ταῖς παρασκευαῖς ἅπασι δῆλός ἐστιν ὑπερβαλόμενος . 
καὶ μὴν ὁ μὲν τοὺς ὑπάρχους τοῦ βασιλέως , ὁ δ’ αὐτὸν ἐνίκα βασιλέα · καὶ μετὰ μέν γε τὴν 
Μαραθῶνι μάχην αὖθις ἐπεστράτευσε , μετὰ δὲ τὴν ἐν 
Σαλαμῖνι ναυμαχίαν φεύγων ᾤχετο . 
πρὸς μὲν γὰρ ἐκείνην τὴν ἧτταν παρωξύνθη , πρὸς δὲ ταύτην ἀπεῖπεν , ὥσθ’ ἱκανὸν κέρδος ἡγεῖτο , ἂν σωθῇ . 
ᾔδει γὰρ τότε μὲν πολλοστὸν μέρος τῆς πάσης ἐλθὸν δυνάμεως , νῦν δὲ σχεδὸν μετὰ πάντων ἀνθρώπων ἡττώμενος . 
οὔτ’ οὖν αὐτὸς ἐθάρρει μένειν οὔτ’ ἄλλον ἔπεμψε τοῦ λοιποῦ · οὐ γὰρ ἦν ὅ τι ἐλπίσοι . 
ἀλλὰ καὶ ὃν κατέλιπε Μαρδόνιον θανατῶντα ὡς εἰπεῖν κατέλιπε , καὶ ἅμα ἐμοὶ δοκεῖν ὅπως ἔχοιεν πρὸς ὃν ἀσχολοῖντο οἱ Ἕλληνες . 
Μιλτιάδῃ μὲν οὖν εἰς ἓν κεφάλαιον ἡ τῆς ἀνδρείας ἀπόδειξις ἧκεν , εἰ καὶ τὰ μάλιστα ἐχρῆτο αὐτῇ παρὰ πᾶσαν τὴν πολιτείαν · Θεμιστοκλέα δὲ τὰ δεύτερα ἀεὶ τῶν προτέρων μείζονα ἐξεδέχετο καὶ τὸ τῆς παροιμίας αὐτῷ περιειστήκει · τὸ μὲν γὰρ ἔλιπεν αὐτὸν κῦμα , τὸ δὲ ἐγκατελάμβανεν , ἕως διεξῆλθε διὰ τῶν τρικυμιῶν νικῶν . 
καὶ Μιλτιάδῃ μὲν σχεδὸν ἀνδρείας μᾶλλον ἢ σοφίας ἔδει πρὸς τὰ παρόντα , Θεμιστοκλεῖ δὲ ἀνδρείας μὲν οὐχ ἧττον , εἰ μὴ καὶ μᾶλλον , ὅσῳ καὶ μείζους οἱ φόβοι · πρὸς δὲ τούτῳ καὶ ἄλλων πολλῶν καὶ οὐδὲν ἀτιμοτέρων ὑπεύθυνος ἦν ἐκ τῶν περιεστηκότων , συνέσεως , μαντικῆς μὲν οὖν ὡς εἰπεῖν , μεγαλοψυχίας , δεινότητος , πραότητος , καρτερίας , εὐαρμοστίας πρὸς τοὺς καιροὺς , πρὸς τὰ πράγματα , πρὸς τοὺς ἄνδρας τοὺς ἀπὸ τῆς πόλεως , τοὺς ἀπὸ τῆς Ἑλλάδος , τοὺς πολεμίους . 
καί μοι δοκεῖ τὸ μὲν Μιλτιάδου στρατηγίᾳ μᾶλλον ἐοικὸς συμβῆναι πρὸς τοὺς βαρβάρους , τὸ δὲ τοῦ Θεμιστοκλέους ἀκριβῶς πολιτεία γενέσθαι ἐν ἅπασι τοῖς Ἕλλησιν ἐξεταζομένη . 
τοσαῦτ’ ἦν τὰ πραττόμενα καὶ δημιουργούμενα , τὰ μὲν ἐν τῇ γῇ , τὰ δ’ ἐν τῇ θαλάττῃ · περὶ ὧν ἔμοιγε δοκεῖ καὶ Ὅμηρος ἂν , εἰ περιῆν , βουληθεὶς εἰπεῖν οὐχ ἧττον καλέσαι τὰς Μούσας ἢ περὶ τοῦ πῶς ἐνεπρήσθη ναῦς μία τῶν Θετταλῶν · εἰ δὲ βούλει , τίς πρῶτος ἀντῆρε τῷ Ἀγαμέμνονι τῶν ἐπικούρων ἢ τῶν Τρώων αὐτῶν . 
μᾶλλον δὲ τοῦτο μὲν οὐκ εἶχεν οἶμαι πυθέσθαι τίς ἦν ὁ πρῶτος ἀντάρας τῷ βασιλεῖ τῆς Ἀσίας , μικροῦ καὶ τῆς Εὐρώπης · 
ἀπὸ ποίων δέ τινων ἔργων ἢ λόγων ταῦτα ἠδυνήθη τελέσασθαι καὶ πρὸς πόσας τινὰς τῶν πολεμίων ναῦς καὶ πρὸς ποίαν τινὰ τὴν πᾶσαν παρασκευὴν καὶ ἔφοδον τοῦ βαρβάρου παρετάξατο , καὶ πῶς εἶχε τότε τἀνθρώπεια , τοῦτ’ ἔμοιγ’ ἂν ἐρωτᾶν δοκεῖ καὶ δεῖσθαι φράζειν , εἴπερ καὶ κατὰ μικρὸν ἔμελλε τῆς ἀξίας ἐφάψεσθαι . 
τί οὖν κωλύει καὶ νῦν ἡμᾶς , ἀρχὴ δὲ ἡμῖν ἐκ θεῶν , ἐξετάσαι πάλιν πῶς εἶχε τὰ τῶν καιρῶν , τὸν αὐτὸν τρόπον ὅνπερ ἀρτίως ἐξητάσαμεν , καὶ δεῖξαι διὰ βραχέων ἐν ποίοις τισὶ πράγμασι ποῖός τις ἦν ὁ Θεμιστοκλῆς ; 
καίτοι τοῦτό γε οὐδὲν ἴσως προὔργου . 
ἃ γὰρ οὐκ ἔστιν ἐνδείξασθαι τῷ λόγῳ , πῶς ἄν τις ἐκ τούτων ἐκεῖνον θεωρήσειε ; 
πλὴν εἰ τοῦτό γε αὐτὸ ἐνθυμηθεὶς , ὅτι ὑπὲρ ὧν οὐδ’ εἰπεῖν ὡς βούλεταί τις ἐγχωρεῖ , ταῦτ’ ἐκεῖνος μετεχείρισεν ὡς ἐβούλετο . 
δέκα μὲν γὰρ ἑξῆς ἔτη ὤδινεν ἅπασα ἡ ἤπειρος , φιλονεικοῦντες ἅπαντες ἄνθρωποι δίκην τῆς Μαραθῶνι μάχης λαβεῖν , ἡτοιμάζετο δὲ ἐκ πάσης γῆς καὶ θαλάττης πάντα . 
Αἰγύπτου δὲ ἀποστάσης ἐν τῷ διὰ μέσου βασιλεὺς οὐδὲν σπουδάσας αὖθις ἦν ἐν τοῖς αὐτοῖς · οὕτω ῥᾳδίως ἐκείνην παρεστήσατο . 
δεκάτῳ δὲ ἔτει συνῆλθον ἐσχατιαὶ πᾶσαι καὶ γένη πάντα ὥσπερ μετανισταμένης ἑτέρωσε τῆς οἰκουμένης · καὶ βασιλεὺς ἀπῄει δεδοικὼς μὴ οὐ δέξαιτο τὸ πλῆθος ἡ Ἑλλὰς , ὥσπερ ἀρχὴ γῆς πάσης , τοῦ στρατοπέδου γιγνόμενος καθ’ ὃ βούλοιτ’ ἀεί . 
χρυσὸς δὲ καὶ ἄργυρος καὶ χαλκὸς καὶ σίδηρος , πάντα ὁμότιμα ἤγετο , ὁμοίως ἐγγείοις ὀχήμασι καὶ ναυτικοῖς . 
ὡς δ’ εἰς ταυτὸν ἀπήντησαν αἱ δυνάμεις , οἱ μὲν πεζοὶ τὴν παραλίαν , αἱ δὲ νῆες τὴν θάλατταν ἀπέκρυψαν · εἰς δὲ τοὺς Ἕλληνας ἠγγέλλετο ἄξιον μὲν τῶν ἐπιόντων κακῶν οὐδὲν , ὅμως δὲ πολλὰ καὶ παντοῖα καὶ οἷα οὔπω πρότερον · καὶ οὐ τοσοῦτόν γ’ ἂν αὐτοὺς ἡ τοῦ ἡλίου συμβᾶσα ἔκλειψις ἐξέπληττεν , ὅσον ἡ τῆς γῆς καὶ θαλάττης ἔκλειψις γιγνομένη , πρὸς τὴν τοῦ βασιλέως ἐμοὶ δοκεῖν ἐπιθυμίαν μᾶλλον ἢ χρείαν . 
ἐδόκει γὰρ μόνος ὡς ἀληθῶς γῆς καὶ θαλάττης εἶναι κύριος , καὶ ποιεῖν καὶ διαφθείρειν · ᾧ γε ὁ μὲν Ἄθως τὰς ναῦς , ὁ δὲ Ἑλλήσποντος τὸ πεζὸν ἐδέξατο . 
πρὸς δὲ τούτοις τείχη μὲν ᾠκοδομεῖτο ὅπως ἀριθμοίη κατὰ μυρίους . 
ὁ δὲ ἥλιος συνεκρύπτετο τοῖς τοξεύμασιν · ἦν δὲ πλήρης ἡ μὲν θάλαττα νεῶν , ἡ δὲ γῆ πεζῶν , ὁ δ’ ἀὴρ βελῶν . 
παρεῖναι δὲ καὶ μέλλειν ἴσον ἦν , ὥστ’ ἔχεσθαι πάντας · πάντα δ’ ὥσπερ τοῦ Ποσειδῶνος κατιόντος ἐσείετο . 
πολλὰ δὲ τῶν ἐθνῶν ἐξανηλίσκετο εἰς δεῖπνον τῷ βασιλεῖ . 
ἀπειλαὶ δὲ κηρύκων οὐ διέλιπον πάντοσε φοιτώντων , αἰτούντων γῆν καὶ ὕδωρ ὅστις βούλεται σῶς εἶναι . 
τὸ δὲ μαντεῖον φωνὰς ἠφίει δεινὰς καὶ χαλεπὰς ἅπασι τοῖς Ἕλλησιν . 
ἐδόκουν δὲ οὔτε τῶν νεῶν τὴν εἰρεσίαν ἀνέξεσθαι οὔτε τῶν ἵππων τὸν κτύπον . 
εἶχον δὲ οὔτε ἱεροῖς οὔτε συμμάχοις θαρρεῖν , οὐδ’ εὑρεῖν οἵτινες ἀνθρώπων γένωνται . 
πρὸς δὲ τούτοις Γέλων μὲν καλούμενος οὐχ ὑπήκουεν , Ἀργεῖοι δ’ ἐκποδὼν ἦσαν , 
Κερκυραῖοι δὲ σοφώτερα ἢ δικαιότερα ἐβουλεύοντο , Θετταλοὶ δὲ ὑπ’ ἀνάγκης μὲν , ὅμως δὲ ἐμήδιζον , Βοιωτοὶ δὲ οὐδὲν βέλτιον Θετταλῶν ἐπεπράγεσαν , Δελφοὶ δὲ οὐκ εἶχον ὅ τι χρήσονται , ὀλίγον δὲ ἦν τὸ ὑγιαῖνον τῆς Ἑλλάδος , καὶ τοῦτο εἰς δύο πόλεις ἀνήρτητο , μᾶλλον δὲ εἰς ἕνα ἄνδρα , ὅ τι φρονήσειεν ἢ συμβουλεύσειε Θεμιστοκλῆς . 
ἐν τοῖς τοιούτοις μέντοι καιροῖς καὶ τοιαύτῃ πραγμάτων ἀωρίᾳ καὶ συγχύσει τῶν πάντων ἀνὴρ ἐκεῖνος ἑστηκὼς οὐκ ἠπόρησεν , οὐδ’ ἐξεπλάγη , οὐδ’ ηὔξατο αὑτῷ χανεῖν τὴν γῆν , οὐδ’ εὐδαιμόνισε τοὺς πάλαι κειμένους , οὐδ’ ἔπαθε ταὐτὸ τοῖς πολλοῖς , ἀλλὰ κατέστη τοῖς Ἕλλησιν ἀντ’ ἀγαθοῦ δαίμονος . 
πάντα γὰρ εἰς αὑτὸν ἀναδεξάμενος καὶ τὴν αὑτοῦ γνώμην ὑποθεὶς ἀντ’ ἄλλου του φυλακτηρίου , καὶ μόνος ὀρθοῖς τοῖς ὀφθαλμοῖς ἀντισχὼν ἅπασι καὶ τοῖς παροῦσι καὶ τοῖς ἐπιοῦσι πράγμασι , καὶ οὐκ ἀποστραφεὶς ὥσπερ οἱ πρὸς τὸν ἥλιον βλέποντες , ὃ πᾶσι μικροῦ δεῖν συνέβη τοῖς τότε , οὐκ ἂν εἴποιμι ὡς οὐκ ἔψευσε τῆς ἐλπίδος τοὺς Ἕλληνας , ἀλλὰ καὶ πολὺ τὴν προσδοκίαν ἐνήλλαξεν αὐτοῖς . 
οὐδὲν γὰρ τῶν ἐσχάτων ὅ τι οὐ πείσεσθαι τῶν πολλῶν νομιζόντων , καὶ βλεπόντων εἰς αἰσχρὰς μηχανὰς καὶ ἀπόρους καταφυγὰς , τοσοῦτον μετέστησε τὰ πράγματα ὥστε εἴ τις ὕστερον αὐτοὺς ἀπελθόντων τῶν βαρβάρων ἤρετο εἰ ἐβούλοντ’ ἂν μήτ’ ἐκείνους ἐπιστρατεῦσαι μήτε σφίσι ταῦτα πεπρᾶχθαι μήτε τοὺς κινδύνους σφίσι μηδὲ τὰς πράξεις γεγενῆσθαι , τεθνάναι πάντας ἂν εἰπεῖν ἐθέλειν μᾶλλον ἢ ταῦτα ἄπρακτα αὑτοῖς εἶναι . 
οὕτως οὐ μόνον τὰς ἐλπίδας ὅσοι γε καὶ τὰ μήκιστα ἤλπισαν αὐτῶν , ἀλλὰ καὶ τὰς εὐχὰς τῶν πλείστων ὑπερεβάλετο καὶ ἔγωγε ἡδέως ἂν , εἴ πως ἐνῆν , ἠρόμην Πλάτωνα , πρὸς θεῶν τῶν Ἑλληνίων , τί χρῆν ποιεῖν τὸν Θεμιστοκλέα κατ’ ἐκείνους τοὺς χρόνους , ἢ τί λέγειν κάλλιον ὧν εἶπεν ; 
ἢ τί γράφειν βέλτιον ὧν ἔγραψεν ; 
ἢ τίνα ὁδὸν τῶν πραγμάτων ἐλθεῖν ; 
ἢ ποίαν ἡγήσασθαι τοῖς Ἀθηναίοις ; 
ἢ τίσι κρείττοσι χρήσασθαι λογισμοῖς ; 
εἰπὲ γὰρ ὦ πρὸς θεῶν , εἰ δὲ μὴ , ἄλλος τις κληρονομείτω τοῦ λόγου , λεγέτω , δεικνύτω τί χρῆν πράττειν τὸν Θεμιστοκλέα τότε καὶ πῶς χρήσασθαι τοῖς παροῦσι . 
πότερ’ εἰς τὴν πνύκα συλλέξαντ’ Ἀθηναίους περὶ τῶν ἰδεῶν αὐτοῖς διαλέγεσθαι καὶ διδάσκειν τί αὐτοδίκαιον καὶ τί αὐτοκαλὸν , καὶ τί τὸ ὂν μὲν ἀεὶ , γένεσιν δὲ οὐκ ἔχον ; 
ταχέως μέντἂν αὐτοὺς καὶ γένεσις καὶ τὸ εἶναι καὶ πάντα ἐπέλιπεν . 
ἀλλ’ ὅθεν ἀνδρεία τὸ πρῶτον ἐκλήθη καὶ ὅθεν δειλία ζητεῖν , καὶ πότερον ῥεῖ τὰ πάντα ἢ οὔ ; 
ἔγνωσαν μέντἂν κακῶς ῥέοντα τὰ πάντα αὐτοῖς . 
ἀλλὰ τί μὴν ὅλως ἔδει λέγειν ἢ ποιεῖν ; 
τρίτον γὰρ ἤδη τὸ ἐρώτημα ὥσπερ σύνθημα περιήκει . 
πόθεν ἐξετάσομεν τὸν Θεμιστοκλέα πότερον τῷ ὄντι σύμβουλος καὶ προστάτης καὶ ἡγεμὼν ἦν , ἢ τί καὶ ἄλλο πρέπον ἀκοῦσαι ; 
καὶ μὴν δεῖ γε δυοῖν θάτερον , ἢ τὰ πραχθέντα ὑπ’ αὐτοῦ μέμψασθαί τινα ἔχειν , ἢ δεῖξαι τί δέον πρᾶξαι παρέλιπε , τὸ ῥᾷον καὶ ἥδιον ἀντὶ τοῦ καλοῦ προελόμενος . 
καίτοι τήν γε ὕστερον τῶν πραγμάτων σοφίαν καὶ τοὺς ἐπὶ τῆς ἀδείας ἐλέγχους οὐδὲν ἔχειν φασὶ λαμπρὸν οὐδ’ ὑπερήφανον · ἐγὼ δ’ οὖν καὶ τοῦτο συγχωρῶ κἄν τις ἀμείνω τινὰ πρᾶξιν , ἢ λόγους βελτίους , ἢ προαίρεσιν δικαιοτέραν ἢ τοῖς πᾶσι βελτίω δείξῃ τότε ἐγχωροῦσαν παρ’ ἣν ἐκεῖνος ἐνεστήσατο , ἕτοιμος αὐτὸς τῆς αἰτίας κληρονομεῖν . 
εἰ δὲ μήθ’ ὧν ἐπολιτεύσατο μηδὲν ἔστι καταιτιάσασθαι μήθ’ ὧν ἄν τις φήσαι χρῆναι πεποιηκέναι μηδὲν ἔστ’ εἰπεῖν ὡς οὐκ ἐποίησεν , ἐπαινοῦσι μᾶλλον ἐκεῖνον ἡμῖν αὐτοῖς συνηδώμεθα ἢ ζητοῦσιν ὅπως εἴποιμεν κακῶς . 
οὑτωσὶ δὲ σκοπῶμεν , ἐπαναγαγόντες ἡμᾶς αὐτοὺς ἐπ’ αὐτὰ τὰ πράγματα . 
ἦσαν τῶν Ἑλλήνων μερίδες τρεῖς , ἡ μὲν ἔξω πραγμάτων , ὥσπερ Ἀργεῖοι καὶ Κερκυραῖοι καὶ 
Σικελιῶται καὶ Ἰταλιῶται μικροῦ πάντες , καὶ Κρῆτες δὴ καὶ ἕτεροι λέγονται · οἱ δὲ καὶ συνεπεστράτευον μετὰ τῶν βαρβάρων ἐπὶ τὴν Ἑλλάδα , ὥσπερ οἱ Θετταλοὶ καὶ πάντες οἱ μέχρι τῆς Ἀττικῆς , πλὴν Θεσπιέων καὶ Πλαταιέων ὁπόσων δή τινων ὄντων · τρίτον δ’ ἦν λοιπὸν Ἀθηναῖοι καὶ Λακεδαιμόνιοι καὶ ὅσοι παρὰ τούτους κατέφυγον . 
ἀλλὰ μήπω τοῦτο ὅτι Ἀθηναῖοι , μηδ’ ὅτι καὶ τοὺς ἄλλους οὗτοι παρεσκεύασαν . 
ἀλλὰ διῄρητο μὲν εἰς τοσαῦτα μέρη τὸ Ἑλληνικὸν πᾶν καὶ προὔκειτο τριῶν τούτων αἵρεσις ἐν μέσῳ πᾶσιν , ἔδει δὲ καὶ πόλιν καὶ ἰδιώτην πρὸς ταῦτα βουλεύεσθαι , τὸ διάφορον δ’ οὐ μικρὸν ἦν , ἢ τῷ βαρβάρῳ προσθεμένους ἀκολουθεῖν ἐπὶ τοὺς ἀντιτείνοντας , ἢ τὴν ἡσυχίαν ἄγειν αὐτοῖς ἐξεῖναι δεηθέντας , μὴ τί τοῖς ἄλλοις συμβήσεται ζητεῖν , ἀλλ’ εἰ μηδὲν αὐτοὶ πείσονται κέρδος ἡγεῖσθαι · ἢ τρίτον γ’ ἤδη κατελείπετο , φάσκοντας τοῦ καλοῦ καὶ τοῦ δικαίου φροντίζειν , καὶ πυρὶ καὶ σιδήρῳ καὶ πᾶσι πράγμασιν ἀνταγωνίζεσθαι , καὶ μήτ’ ἀκούοντας ἀκούειν τὰ δεινὰ μήθ’ ὁρῶντας ὁρᾶν , ἀλλὰ πάντων ὡσπερεὶ φλυαρίαν καταγνόντας παρ’ αὐτὸν τὸν θάνατον ἐσκηνῶσθαι , ἔσχατα τοῦ βίου ταῦτ’ εἶναι προκρίναντας ἑαυτοῖς μᾶλλον ἢ παρ’ ἀξίαν τι συγχωρῆσαι . 
εἶεν . 
τί δὴ προσῆκεν ἑλέσθαι τότε τοὺς Ἀθηναίους , ἢ τί τὸν σύμβουλον παραινεῖν αὐτοῖς ; 
ἐνταῦθά μοι σκέψαι τὰ τοῦ Θεμιστοκλέους δόγματα ἔνθ’ ὅ τε δειλὸς ἀνὴρ ὅς τ’ ἄλκιμος ἐξεφαάνθη , οὐκ εἰς λόχον συγκαθημένων ἡμῶν , ἀλλ’ ἐπ’ αὐτοῦ τοῦ ξυροῦ τῆς ἀκμῆς ἑστηκότος εἶναι τὴν Ἑλλάδα ἢ μή . 
αὕτη πρώτη Θεμιστοκλέους ἐξέτασις καὶ κρίσις . 
ἐντεῦθεν ὅρα τὸν ἄνδρα ἀπὸ γραμμῆς ἀρξάμενος · 
καὶ μή μοι λόγῳ τὸν χρυσὸν , ἀλλὰ τὴν βάσανον προσάγων σκόπει . 
τῆς γὰρ εἰκόνος μέμνησο τῆς σαυτοῦ · ἔδει τῶν ὑπὲρ τῆς κοινῆς ἐλευθερίας ἀγωνιζομένων Ἀθηναίους εἶναι , ἢ δυοῖν τοῖν ὑπολοίποιν θάτερον ποιεῖν · ἔδει τῶν ἀγωνιζομένων εἶναι . 
τί οὖν ; 
συνεβούλευε ταῦτα Θεμιστοκλῆς , ἢ διεκώλυεν ; 
οὒκ , ἀλλ’ ἐκεῖνος ἦν ὁ ταῦτα συμβουλεύων . 
οὐκοῦν ταῦτα ἔδει πράττειν καὶ ταῦτα συμβουλεύειν ; 
ταῦτα ἔπραττον μὲν Ἀθηναῖοι , συνεβούλευε δὲ Θεμιστοκλῆς . 
μέχρι μὲν δὴ τούτων τὰ μέγιστα συνεβούλευε καὶ οὐδὲν ἔχει 
Πλάτων αἰτιάσασθαι , οὐ μὲν οὖν , εἰ μὴ λαμπρῶς ἐπαινοίη , ὅπως οὐκ ἂν αἰσχύνοιτο οὐκ ἂν ἔχειν μοι δοκεῖ . 
οὐ γὰρ μόνους τοὺς Ἀθηναίους ἐπὶ ταῦτ’ ἀγαγὼν καὶ τάξας ἐνταυθοῖ γνώμης φαίνεται , ἀλλὰ καὶ τοὺς ἄλλους Ἕλληνας , ὅσον μετέσχον τῶν πραγμάτων , εἷς ἀνὴρ οὗτος μάλιστα ἐπιρρώσας καὶ παροξύνας , καὶ τοὺς μὲν ἑκόντας , τοὺς δὲ ἄκοντας αὐτῶν πείσας γενέσθαι χρηστοὺς καὶ λυσιτελοῦντας ἑαυτοῖς · ὅς γε καὶ τοῖς κήρυξι τοῖς παρὰ τοῦ βασιλέως ἐλθοῦσι περὶ τῆς γῆς καὶ τοῦ ὕδατος τοιαύτας ἔδωκε τὰς ἀποκρίσεις , ὥσθ’ ἅπασι τοῖς Ἕλλησιν ὑπάρχειν μαθεῖν ὁποῖ’ ἄττα ἀποκρίνασθαι χρὴ τοῖς ἐπὶ ταῦθ’ ἥκουσι τῶν βαρβάρων . 
καὶ οὐκ ἐνταῦθ’ ἔστη τῆς ἐλευθερίας , ἀλλὰ καὶ τὸν ἑρμηνεύσαντα ἀπέκτεινε , κατηγορῶν ὅτι τὴν φωνὴν ὥσπερ ἄλλο τι τῷ Πέρσῃ κατὰ τῶν Ἑλλήνων ἔχρησε . 
καίτοι τί τοῦτο δεινὸν ἦν τοῖς Ἀθηναίοις μαθεῖν ὅ τί ἐστι τὰ λεγόμενα , μαθόντας δὲ βουλεύσασθαι ; 
οὐ γὰρ αὐτός γ’ εἰσηγεῖτο οὐδ’ ἐπηνάγκαζεν . 
ἀλλ’ ὅμως οὐδ’ ἄχρι τούτου διακονεῖν ἠξίου , οὐδὲ γὰρ προσήκειν ἀκούειν τὰ τοιαῦτα . 
ταχύ γ’ ἂν αὐτὸς διηκόνησεν ὁ τοῖς διακόνοις οὕτω χρώμενος , ἢ παρ’ ἃ βέλτιστα ἐνόμιζεν ἐδημηγόρησεν , ὁ μηδ’ ἑρμηνεύειν ἐῶν περὶ ὧν οὐ βέλτιον λέγειν . 
τὰ μὲν δὴ προοίμια τοιαῦτα τῆς Θεμιστοκλέους πολιτείας καὶ τοῦ περὶ τῆς ἐλευθερίας ἀγῶνος , οὐδὲν τοῖς 
Μέλητος ἐοικότα τοῦ κιθαρῳδοῦ , οὐδ’ οἷς ἐκεῖνον ᾄδειν φησὶ Πλάτων , ἀλλ’ ἀπεναντίον μᾶλλον . 
τό τε γὰρ βέλτιστον ἔνεστι καὶ τὸ ἥδιστον πρόσεστιν ἀκοῦσαι παντὶ γενναίῳ καὶ ἐλευθέρῳ . 
ὥστ’ ἔμοιγε δοκεῖ τῆς Τερπάνδρου μᾶλλον ἂν εἶναι μουσικῆς εἰκάσαι , πλήν γ’ ὅτι καὶ παρελήλυθεν . 
ὁ μέν γε μίαν πόλιν τὴν Λακεδαιμονίων εἰς ταυτὸν ἤγαγεν , ὁ δὲ τὴν Ἑλλάδα πᾶσαν ἥρμοσε καὶ συνέστησε · — λέγω γὰρ οὖν Ἑλλάδα τοὺς τῇ Ἑλλάδι πάσῃ βοηθῆσαι δυνηθέντας—τοσούτῳ μείζονος καὶ κοινοτέρας καὶ ἐπὶ πλέον φερούσης ὁμονοίας ἡγεμὼν ἐγένετο . 
πρῶτον μέν γε τοὺς πολέμους τοὺς συνεστῶτας τότε ἐν τῇ Ἑλλάδι καὶ τὰς πρὸς ἀλλήλους διαφορὰς καὶ στάσεις ἔπαυσεν ἁπάντων , καὶ ἕνα μὲν πόλεμον τὸν πρὸς τοὺς βαρβάρους , αὐτοὺς δὲ φίλους καὶ συγγενεῖς , ἔπεισεν ἡγήσασθαι . 
ἔπειθ’ ὅσοι τῶν πολιτῶν μεθειστήκεσαν , τούτους καταγαγεῖν συνεβούλευσεν Ἀθηναίοις , ἐν οἷς καὶ τῶν διαφόρων τινὲς ἦσαν αὐτῷ , τὴν αὐτὴν γνώμην ἔν τε τοῖς Ἑλληνικοῖς καὶ τοῖς κατὰ τὴν πόλιν σώζων · αὕτη δ’ ἦν τὸ κοινῇ βέλτιστον σκοπεῖν ἅπασαν μικροψυχίαν ἀνελόντας . 
παραλαβὼν τοίνυν τὰ πράγματα καὶ προστάτης τοῦ παντὸς κινδύνου γενόμενος ποῖόν τινα ἑαυτὸν παρέσχε καὶ συνεῖναι τὰ δέοντα καὶ πρᾶξαι διὰ τέλους ; 
τοιοῦτον οἷον , εἴ τις ἔροιθ’ ὁντινοῦν τί τὸ σῶσαν τὰ πράγματα τῶν Ἑλλήνων ἐγένετο , μὴ λελοιπέναι ζήτησιν , ἀλλὰ πᾶσιν ὑπάρχειν εὐθὺς εἰπεῖν ὅτι θεοὶ μὲν πρῶτον , ἔπειθ’ , ὅσον εἰς ἀνθρώπους ἧκε , μία μὲν πόλις ἡ τῶν Ἀθηναίων , γνώμη δὲ ἑνὸς ἀνδρὸς ἡ 
Θεμιστοκλέους . 
ὁρῶν γὰρ ὡς εἰ μή τις τῷ ναυτικῷ κρατήσει τῶν βαρβάρων , οἰχήσεται κατὰ πόλεις ἡ Ἑλλὰς , προσβαλλόντων ἐν μέρει πᾶσι καὶ πορθούντων , καὶ πρὸς τούτῳ κἀκεῖνο εἰδὼς ὅτι τἀν τῇ γῇ πολὺ πλείους καὶ δεινοτέρας ἔχει τὰς ἀπορίας καὶ πολὺ πλείοσιν ἢ κατὰ θάλατταν μαχοῦνται καὶ ἀπορωτέροις προσφέρεσθαι , εἵλετο πρῶτον μὲν τὴν ἐλάττονα ὑπερβολὴν ἀντὶ τῆς μείζονος · 
ἔπειτα οὗ πρὸς καιρὸν τῇ τόλμῃ χρήσεται . 
καὶ ταῦτα ἐπεψήφιζεν ὁ θεὸς ὁ ἐν Δελφοῖς . 
ὅμως δὲ καὶ τῆς μαντείας ἐλθούσης ἦν ἀπορία τοῖς πολλοῖς τί ποτ’ εἴη τὸ ξύλινον τεῖχος τοῦτο . 
ὡς οἱ μὲν πρεσβῦται τῆς ἀκροπόλεως ἔχεσθαι παρῄνουν , οὕτω παρελήρουν , πεφράχθαι γὰρ αὐτὴν ῥάχῳ τὸ ἀρχαῖον καὶ τὸν χρησμὸν εἰς τοῦτο φέρειν . 
χρησμολόγοι δὲ πάντ’ ᾖδον , πλὴν ἓν τῶν πάντων οὐκ ᾖδον , ὡς δεῖ ναυμαχεῖν . 
ἀλλὰ καὶ φυλάττεσθαι παρῄνουν τὴν 
Σαλαμῖνα παντὸς μᾶλλον—οἱ δέ γε αὐτοί ποτε οὗτοι τὸν εἰς Σικελίαν πλοῦν ἐπέσπευδον · τοὺς γὰρ αὐτοὺς ταυτὸν ἔθνος λέγω , πλήν γε δὴ οἱ μὲν Ἀλκιβιάδῃ συναγορεύοντες , οἱ ὕστερον , οἱ δὲ τότε ἀντέλεγον τῷ Θεμιστοκλεῖ—τό τε σύμπαν ἠξίουν ἄλλο τι ζητεῖν , καὶ φυγόντας ἔξω τῆς 
Ἑλλάδος ἄλλην χώραν οἰκίζειν . 
τέλος δ’ ἔδοξεν Ἀθηναίοις τοὺς μὲν δὴ χρησμῳδοὺς χαίρειν ἐᾶν , Θεμιστοκλεῖ δὲ μᾶλλον πιστεῦσαι , ξύλινον μὲν εἶναι τεῖχος τὰς τριήρεις ἐξηγουμένῳ , ἀποκεῖσθαι δέ τι χρηστὸν ἐν τῇ Σαλαμῖνι , διὸ δὴ καὶ θείαν αὐτὴν ὑπὸ τοῦ θεοῦ προσειρῆσθαι · ἐπεὶ κακοῦ γέ του μέλλοντος καταλήψεσθαι τοὺς Ἕλληνας ἐν αὐτῇ , σχετλίαν καὶ οὐ θείαν τὸ πρόσρημα ἂν αὐτῆς εἶναι . 
ἀλλὰ γὰρ εἰς τοὺς βαρβάρους εἰρῆσθαι τὸ πολλοὺς ἀπολεῖσθαι . 
δεῖν οὖν ναυμαχεῖν . 
καὶ ταῦτ’ εἰκότως οἱ μὲν ἄλλοι χαλεπῶς εἶχον συμβαλεῖν , Θεμιστοκλῆς δὲ ῥᾳδίως ἐξευρεῖν . 
οὐ γὰρ ὅτε ἦλθον τὰ λόγια , οὐ τότε πρῶτον ταύτην ἔσχε τὴν γνώμην , οὐδ’ αὐτοσχεδιάζων , οὐδ’ ἐπὶ τοῦ καιροῦ σοφὸς ταύτην τὴν σοφίαν , ὥσπερ οἱ θεομάντεις , γενόμενος , ἀλλὰ καὶ πρὶν πέμπειν Ἀθηναίους εἰς 
Δελφοὺς καὶ πρὶν τὸν βάρβαρον κινηθῆναι , πάλαι καὶ πόρρωθεν ἐκεῖνος ταῦτ’ ἐσκέψατο καὶ συνεῖδε , καὶ ὅπως ἐπὶ τοῦ καιροῦ καὶ τῆς χρείας μὴ ἀπορήσῃ προὐνοήθη . 
περιγενομένων γὰρ τῇ πόλει χρημάτων συχνῶν ἀπὸ τῶν ἔργων τῶν ἀργυρείων , καὶ ταῦτα μελλόντων εἰκῆ νέμεσθαι , μόνος τῶν πάντων ἐτόλμησεν ἀντειπεῖν , οὐ διακόνου πρᾶγμα πράττων , οὐδ’ ὑπηρετοῦντος ταῖς ἐπιθυμίαις , οὐδ’ ἀποπιμπλάντος τὰς ἡδονὰς , ἀλλὰ μᾶλλον , ὥς γέ μοι φαίνεται , συμβούλου καὶ διδασκάλου , καὶ τὸ μὲν ἥδιστον ἑκόντος ὑπερβαίνοντος , τὸ δὲ βέλτιστον προορωμένου καὶ πράττοντος , κἂν δέῃ λυπῆσαι , καὶ τὸν ἰατρὸν , ἀλλ’ οὐ τὸν ὀψοποιὸν μιμουμένου , μᾶλλον δὲ καὶ τὸν γυμναστὴν , ὡς ἂν σὺ φαίης , εἴπερ πρὸ τοῦ κινδύνου καὶ τῶν δυσχερῶν ἔπραττε τὸ συμφέρον καὶ ὅπως μὴ ὑποδώσει τοῖς Ἕλλησι τὰ πράγματα . 
ἐκέλευε τοίνυν Ἀθηναίους τῆς μὲν διαδόσεως ὑπεριδεῖν , ναῦς δὲ ποιήσασθαι ἐκ τῶν χρημάτων , πρόφασιν μὲν ὡς ἐπὶ τὸν πόλεμον τὸν πρὸς Αἰγινήτας , οὗτος γὰρ ἐνειστήκει τότε , τῇ δ’ ἀληθείᾳ τὰ μέλλοντα ἔσεσθαι προορῶν καὶ νομίζων τὴν Μαραθῶνι μάχην ὡσπερεὶ προοίμιον γεγενῆσθαι τοῖς Ἀθηναίοις , εἶναι δ’ οὐ πέρας τοῦ πολέμου τοῦ παντὸς οὐδὲ τελευτὴν , ἀλλ’ ἀρχὴν μᾶλλον καὶ παρασκευὴν ἑτέρων ἀγώνων μειζόνων . 
καὶ ταῦτα κατ’ ἀρχάς τε λέγων ἔπειθε καὶ αἱ τριήρεις ἐποιήθησαν , καὶ τότ’ ἔπεισεν ὡς δεῖ ταῖς τριήρεσι χρήσασθαι καὶ τῇ θαλάττῃ προσέχειν , ὡς οὐκ ὂν αὐτοῖς κάλλιον ὁρμητήριον τοῦ πρὸς τοὺς βαρβάρους πολέμου . 
καὶ πρῶτον μὲν ἐπ’ 
Ἀρτεμίσιον πλεύσας δυοῖν ναυμαχίαιν δύο ἵστησι τρόπαια , οὔτε λόγους ἀσχήμονας εἰπὼν οἶμαι πρὸς τοὺς ἐμπλέοντας 
Ἀθηναίων ἢ τῶν Ἑλλήνων οὔτ’ ἔργα φαῦλα ἀποδειξάμενος , ἀλλ’ , ὥς φησι Πίνδαρος , κρηπῖδα τῆς ἐλευθερίας τοῖς Ἕλλησι βαλόμενος . 
ἔπειτα γράφει τὸ ψήφισμα τοῦτο , οὗ θαυμαστότερον οὐδ’ ἐλευθεριώτερον οὐδείς πω μέμνηται γραφέν . 
ἔοικα δ’ ὑπερβαίνειν πολλὰ τῶν ἐν μέσῳ · βέλτιον οὖν ἴσως ἐπανελθεῖν . 
οὕτω γὰρ ὡς ἀληθῶς ἐκεῖνος θείᾳ τινὶ μοίρᾳ καὶ ὑπὲρ τῆς Ἑλλάδος πάσης ἔφυ καὶ οὐδὲν βέλτιον ἑώρα πλέον τοῦ κοινῇ συμφέροντος , ὥστ’ ἐπειδὴ συνελέγησαν εἰς ταυτὸν οἱ Ἕλληνες , ὑπερέβαλον μὲν Ἀθηναῖοι τῷ πλήθει τῶν νεῶν σχεδὸν πάντας , ὡρμημένων δὲ τῶν Ἑλλήνων μᾶλλον πρὸς τοὺς Λακεδαιμονίους κἀκείνους ἐθελόντων προΐστασθαι , συνιδὼν ὁ πάντα ἄριστος ἐκεῖνος ὡς , εἰ τὸ δίκαιον ἀκριβῶς ἐξετάζοι καὶ στάσις ἐγγένοιτο ὑπὲρ τῆς ἡγεμονίας , ἅπαντ’ ἀπολεῖται κακῶς , καὶ οὐχ ἕξουσιν ὅ τι χρήσονται , πείθει τοὺς Ἀθηναίους ὑφίεσθαι καὶ συγχωρῆσαι τοῖς Λακεδαιμονίοις ἐν τῷ τότε τὴν ἡγεμονίαν ὑποσχόμενος παρ’ ἑκόντων αὐτοῖς τῶν Ἑλλήνων αὐτὴν ἀνακτήσεσθαι . 
καὶ οὐκ ἐψεύσατο , σχεδὸν δέ τι καὶ τοὔνομα τῆς ἡγεμονίας , ἀλλ’ οὐκ αὐτὴν ἔπεισε παρεῖναι , ἐπεὶ τό γ’ ἀληθὲς εἰπεῖν αὑτοῖς μὲν τὴν ἡγεμονίαν , ἐκείνοις δὲ τὴν ἐπωνυμίαν ἀνέθεσαν , καὶ περιεγένετο αὐτοῖς ἄνευ τῆς σωτηρίας τῆς κοινῆς καὶ τὸ τῶν μὲν πολεμίων ἀνδρείᾳ , τῶν δὲ συμμάχων πρᾳότητι κρατῆσαι , καὶ τὸ σχῆμα τῷ παντὶ κάλλιον καὶ σεμνότερον · ἡγεμόνων γὰρ ἡγεμόνες κατέστησαν . 
καὶ εἰ φὴ|ς , ὦ Πλάτων , ὅτι οὐ τριήρων οὐδὲ νεωρίων αἱ πόλεις δέονται , ἀλλ’ εὐβουλίας καὶ σωφροσύνης , ὁ Θεμιστοκλῆς οὐ μόνον τὰς τριήρεις τοῖς 
Ἀθηναίοις ἐξεῦρεν οὐδ’ , ὃ τούτου μεῖζόν ἐστιν , ὑπὲρ τῶν κοινῶν δικαίων καὶ εἰς τὸ δέον πᾶσι τοῖς Ἕλλησιν ἐχρήσατο αὐταῖς , ἀλλὰ καὶ τὴν ὁμόνοιαν τὴν ἀγαθὴν αὐτὸς ταῖς πόλεσι προσεισηνέγκατο καὶ κατέπραξεν , ὃ τῶν νεῶν αὐτῶν οὐχ ἧττον ἔσωσε τὴν Ἑλλάδα · μᾶλλον δὲ καὶ ταῖς ναυσὶν αὐταῖς ἐποίησε χρήσασθαι . 
καὶ ὃ μικρῷ πρόσθεν ἔφην , ἐνταῦθα καλῶς ἀναφαίνεται , ὅσῳ τοῦ Τερπάνδρου κρείττων ἁνὴρ τὴν μουσικήν . 
ὁ μὲν γὰρ ἐφ’ ἑαυτῶν τοὺς 
Λακεδαιμονίους ὁμονοεῖν ἐποίησεν , ὁ δ’ Ἀθηναίους καὶ 
Λακεδαιμονίους τότε ταυτὸν ἔπεισε φρονῆσαι , μᾶλλον δ’ ἅπαντας τοὺς Ἕλληνας μιᾶς γενέσθαι γνώμης · οὕτως εὖ καὶ καλῶς τὴν Ἑλλάδα ἡρμόσατο , καὶ αὐτός τε ἀπέστη τῆς ναυαρχίας καὶ ἐκείνους ἔπεισε τῆς ἡγεμονίας , οὕτω πολὺ νικῶντας καὶ μόνους ὄντας εἰς ἐλπίδα τοῖς πράγμασι . 
καίτοι τοσοῦτον δεῖγμα σωφροσύνης καὶ καρτερίας τίς πώποτε ἐξήνεγκε τῶν ἐν τοῖς τρίβωσι κατασαπέντων ; 
οὐ τοίνυν ὥσπερ τοῦ σχήματος , οὕτω καὶ τῆς προνοίας τῆς περὶ τῶν πραγμάτων ὅπερ εἶπον ἐξέστη , οὐδ’ ὑπεχώρησεν οὔτε πόλει οὔτ’ ἀνθρώπων οὐδενὶ , ἀλλ’ αὐτός τε ἅπαντα συνεβούλευσεν , ὥσπερ ἂν εἰ μόνος ἦν τῶν πάντων ἡγεμὼν , καὶ τὸν τῶν Λακεδαιμονίων ναύαρχον τὸν Εὐρυβιάδην ὥσπερ παῖδα κοσμῶν καὶ περιστέλλων καὶ προδιδάσκων διεγένετο , ὥσπερ οἱ τοὺς νεῖν ἀδυνάτους ἀνέχοντες ταῖς ἑαυτῶν χερσὶν , οὐκ ἐξελέγχων , ἀλλ’ οἷον ὑποκοριζόμενος τῷ τῆς ναυαρχίας ὀνόματι , ἐπεὶ ὅτι γε αὐτός τε ναύαρχος καὶ κύριος ἦν τῶν ἁπάντων , πρώτου δ’ αὐτοῦ τοῦ ναυάρχου στρέφειν ὅποι βούλοιτο , παρὰ πᾶσαν ἔδειξε τὴν ἀρχὴν , καὶ δὴ καὶ τότε εὐθύς . 
ἐκπλαγέντος γὰρ τοῦ Εὐρυβιάδου πρὸς τὸ πλῆθος τῶν τριήρων τῶν βαρβαρικῶν , ὧν τὰς μὲν ἑώρα καταντικρὺ προσφερομένας , τὰς δ’ ἤκουε περιπλεῖν , καὶ διανοουμένου τὸν ἀγῶνα καταλιπεῖν οὐκ ἐπ’ ἐλπίδι βελτίονι , ἀλλ’ ὅπερ ἐν τοῖς τοιούτοις συμβαίνει τὸ παρὸν διακρούσασθαι κέρδος ἡγεῖσθαι , τοιοῦτον πάθος παθόντος καὶ πρὸς τὴν Πελοπόννησον βλέποντος , αὐτὸς ὥσπερ θεός τις τῶν ἀπὸ μηχανῆς χεῖρα ὑπερέσχε καὶ διεκώλυσε διαφθαρῆναι τὰ πράγματα ἀπ’ αἰσχρᾶς οὕτω τῆς ἀρχῆς ἀρξάμενα · καὶ τὸν Εὐρυβιάδην ὡς οὐκ ἔπειθε λέγων , ἐπρίατο , οὐχ ὡς ἄν τις διάκονος ἀξιῶν τινὸς εἶναι , ἀλλ’ ἐκείνῳ μᾶλλον ὡς διακόνῳ χρησάμενος · καὶ τήν τε 
Εὔβοιαν περιεποίησε καὶ τὰ πράγματα τῶν Ἑλλήνων ἔστησε μὴ παντελῶς ἄπορα εἶναι , παρασχὼν πειραθεῖσι πιστεῦσαι . 
ἀγγελθέντος δὲ τοῦ περὶ τὰς Πύλας πάθους καὶ τῆς κοινῆς , εἰ θέμις εἰπεῖν , τοῦ τε Ἀπόλλωνος τοῦ Πυθίου καὶ Θεμιστοκλέους μαντείας δεύτερον ἤδη φανερᾶς γεγονυίας , ὅτι πάντα ἐν ταῖς ναυσὶν ἄρ’ ἦν—οἵ τε γὰρ εἰς τὴν Θετταλίαν εἰσελθόντες ὡς τὰ Τέμπη φυλάξοντες προδοθέντες ὑφ’ ὅτων δή ποτε ἀνεχώρησαν , οἵ τε εἰς 
Πύλας ἀπαντήσαντες κατεχώσθησαν ὑπὸ τῶν βαρβάρων · 
καὶ οὐ τοσοῦτόν γ’ ἔστι μόνον εἰπεῖν περὶ αὐτῶν , ἀλλ’ ὅτι καὶ Λακεδαιμόνιοι δοκοῦσί μοι ταῦτα γνόντες ἐξ ἀρχῆς ὥσπερ ἀφοσιούμενοι πρὸς τοὺς Ἕλληνας ἀποστεῖλαι τοσούτους ὁπόσων ἠδύναντο ἐνεγκεῖν στερηθέντες , ὡς τοῦ γε ἀποτυχεῖν ὑπάρχοντος—οὕτω δὴ τούτων κεχωρηκότων καὶ τῶν ἐν ταῖς ναυσὶ κατὰ κράτος ἤδη φευγόντων εἰς τὸ εἴσω τῆς Ἑλλάδος , καὶ τὴν Πελοπόννησον σχεδὸν Ἑλλάδα ποιουμένων , τὰ δ’ ἄλλα παρεικότων , ἔσχατος μὲν ἀνεχώρει μετὰ ἐσχάτων Ἀθηναίων , οὐ τὴν αὐτὴν τάξιν φυλάττων ἥνπερ ὅτε ἐκπλεῖν ἔδει · τότε μὲν γὰρ πρῶτος ἦν ἐν πρώτοις . 
εἰ δ’ αὖ βούλει κἀνταῦθα τὸ τῆς ὁδοῦ πάρεργον , ὃ πρὸς τοὺς Ἴωνας ἐπολιτεύσατο , οὐκ ἀπὸ τοῦ βήματος , οὐδ’ ὁρώμενος αὐτοῖς , ἀλλ’ ἀπὸ τῶν πετρῶν καὶ τῶν τόπων τῶν ναυλόχων , οἷς ἤλπιζεν αὐτοὺς προσμίξειν , ποῖος Μίνως Ὁμηρικὸς ταῦτα μέμψαιτ’ ἂν , ἢ τίς Αἰακὸς ἄρας τὰς χεῖρας ὑπὲρ τῶν Ἑλλήνων τῷ Διί ; 
ἐνταῦθα δὴ πολὺ μείζων καὶ καλλίων ἡ τρίτη πεῖρα ἐπεγένετο ὡς αἱ τριήρεις τὸ πᾶν ἔφερον , τὰ δ’ ἄλλα μάταιον καὶ προσδοκᾶν ἦν . 
ἀναχωρησάντων γὰρ ἀπ’ Ἀρτεμισίου τῶν Ἑλλήνων Ἀθηναῖοι μὲν καὶ οὕτως αὐτοί τε παρεσκευάζοντο καὶ τοὺς ἄλλους ἐκέλευον ἀπαντᾶν εἰς τὴν Βοιωτίαν καὶ προκινδυνεύειν τῆς λοιπῆς Ἑλλάδος · οἱ δ’ εἰς τοῦτο κατέστησαν τῆς ἀπορίας , οὐ γὰρ ἄξιον λέγειν προδοσίαν , ὥστ’ ἐξιέναι μὲν οὐκ ἐθάρρουν , διαλαβόντες δὲ τὸν Ἰσθμὸν ἐτείχιζον , ἐκ θαλάττης εἰς θάλατταν , παραπλήσιον δρῶντες ὥσπερ ἂν εἰ συγκαλυψάμενοι σφᾶς αὐτοὺς παρεδίδοσαν . 
ὅπου γὰρ ἐξῆν τοῖς βαρβάροις περιπλεύσασι κατὰ πόλεις ἑλεῖν αὐτοὺς , τί πλέον τοῦ τείχους ἦν , εἰ καὶ σεμνότερον τοῦ τῶν Βαβυλωνίων ἐστάθη καὶ πάσης κρεῖττον μηχανῆς ; 
οὐκοῦν τῶν μὲν Ἀθηναίων μονωθέντων , τῶν δ’ Ἑλλήνων ἀνόνητα πονούντων , λοιπὸν ἦν ἅπαντα ἔχεσθαι σιωπῇ καὶ κατὰ γῆν καὶ κατὰ θάλατταν . 
ἃ Θεμιστοκλῆς πόρρωθεν προορώμενος οὐκ ἐξεπλάγη τότε , ἀλλ’ εἰσχεομένων ἀμφοτέρωθεν ἤδη τῶν βαρβάρων , καὶ τῶν τε νεῶν κοινῷ στόλῳ προσαγουσῶν καὶ τοῦ πεζοῦ κατὰ τὴν Βοιωτίαν εἰσβαλόντος , καὶ τοῦ πυρὸς πάντα ἐπιφλέγοντος καὶ δηλοῦντος ἀντὶ φρυκτῶν προσάγειν βασιλέα , γράφει τὸ ψήφισμα τοῦτο , τὴν μὲν πόλιν παρακαταθέσθαι Ἀθηνᾷ , 
Ἀθηνῶν μεδεούσῃ παῖδας δὲ καὶ γυναῖκας εἰς Τροιζῆνα ὑπεκθέσθαι , τοὺς δὲ πρεσβύτας εἰς Σαλαμῖνα , τοὺς δ’ ἄλλους ἐμβάντας εἰς τὰς τριήρεις ὑπὲρ τῆς ἐλευθερίας ἀγωνίζεσθαι . 
ὦ μεγάλης μὲν τῆς ἐπινοίας καὶ ὑπερφυοῦς , θαυμαστῆς δὲ τῆς ῥώμης , ὅστις ταῦτα πρῶτος πείσειν ἤλπισε καὶ οὐκ ἀπέγνω πρᾶγμα τοσοῦτον · θαυμαστῆς δὲ καὶ τῆς τῶν πεισθέντων ἀρετῆς τε καὶ παιδείας , ἣν ἐπεπαίδευντο ὑπ’ ἐκείνῳ πάντα ἀνέχεσθαι καὶ καρτερεῖν , ὅσ’ ἂν διδῷ μὲν ὁ δαίμων , συμβουλεύῃ δὲ Θεμιστοκλῆς . 
τοῦτο τὸ ψήφισμα τῶν ὑφ’ ἡλίῳ μαρτύριον κάλλιστον καὶ λαμπρότατον καὶ τελεώτατον εἰς ἀρετῆς λόγον , πάντων ἀπόδειξιν τῶν ἀρίστων ἑξῆς ἔχον , τοῦ θαρρεῖν τοῖς θεοῖς , τοῦ φρονεῖν ἐφ’ ἑαυτοῖς , τοῦ παθεῖν ὁτιοῦν ἐθέλειν , πρίν τινος αἰσχροῦ πεῖραν λαβεῖν , ἔτι πρὸς τούτοις τοῦ φυλάττειν τὰ δόξαντα ἐξ ἀρχῆς , τοῦ μὴ μνησικακεῖν τοῖς ὁμοίοις , μηδ’ ἂν ἀνομοίων ἔργα δοκῶσι προῃρῆσθαι . 
τοῦτο τὸ ψήφισμα οὐ κόλαξ ἐμοὶ δοκεῖν ἄνθρωπος οὐδὲ κάτω βλέπων , οὐδ’ ὑποπεπτωκὼς τοῖς ἀκούουσιν , ἀλλὰ θεῶν τις διὰ τῆς Θεμιστοκλέους γλώττης ἐφθέγξατο . 
ἦ πού σοι 
Μίθαικος ὁ τὴν Σικελικὴν ὀψοποιίαν συγγεγραφὼς , ἢ 
Σάραμβος ὁ κάπηλος—νῦν γὰρ ἀνεμνήσθην τοὔνομα— ταῦτα συγγράψασθαι δοκεῖ ; 
φέρε μοι δὴ παρὰ τοῦτο τὸ ψήφισμα τὰ τῶν σοφιστῶν , εἰ βούλει , συγγράμματα καὶ τοὺς νόμους , ὀνομαστὶ γὰρ οὐδὲν δέομαι λέγειν . 
οἶμαι δὲ οὐ πολλῶν ἂν αὐτὸ ἀτιμότερον φανῆναι . 
καίτοι διακόνου μὲν ἦν καὶ τὴν ἐν τῷ παραχρῆμα χάριν διώκοντος , μάλιστα μὲν ἃ προσέταττον οἱ πολλοὶ , ταῦθ’ ὑπηρετεῖν · εἰ δὲ μὴ , στοχαζόμενον τῆς ἐκείνων διανοίας ἃ νομίζει καθ’ ἡδονὴν αὐτοῖς ἔσεσθαι , ταῦτα καὶ λέγειν καὶ πράττειν , ἢ μικρὸν γοῦν τι παραλλάξαι τῆς ἐπιθυμίας . 
Θεμιστοκλῆς δὲ τοσοῦτον ἀφειστήκει τοῦ πρὸς τὴν τῶν πολλῶν ἐπιθυμίαν τε καὶ ἡδονὴν ταῦτα πράττειν καὶ πολιτεύεσθαι , ὥστε ὁρῶν μὲν αὐτοὺς δακρύοντας , ἀκούων δὲ παίδων καὶ γυναικῶν ποτνιωμένων , ἔτι δὲ ὑπολειπομένων τινῶν ἀναγκαίως , παραπλησίου δὲ μάλιστά πως ὄντος ὥσπερ ἂν εἰ ἑαλωκυίας τῆς πόλεως κατὰ κράτος , εἰκότως · τὸ μὲν γὰρ μέλλον ἅπασιν ἦν ἐν ἀφανεῖ , λεπτὴν καὶ ἄπιστον ἔχον τὴν ἐλπίδα , τὰ δὲ παρόντα στέρησις πόλεως καὶ κτημάτων καὶ διαίτης ἁπάσης τῆς πρότερον καὶ μηδὲ τὴν αὐτὴν πορεύεσθαι , μηδ’ ἐν ταυτῷ μετοικεῖν , ἀλλ’ ἀπεζεῦχθαι γονέας καὶ παῖδας καὶ γυναῖκας καὶ ἄνδρας , καὶ πάντα ἦν τὰ φρικωδέστατα ἀκοῦσαι , μὴ ὅτι ὑπομεῖναι · οὗ γε καὶ τῶν κυνῶν φασι τῶν χειροήθων ὠρυομένων πρὸς τὴν ἀπόλειψιν καὶ τῶν ἄλλων θρεμμάτων ἐφεπομένων ἄχρι τῆς θαλάττης πολλὴν τὴν σύγχυσιν εἶναι . 
ταῦτα πάντα ὁρῶν καὶ ἀκούων ὁ πάντα καρτερώτατος ἠνείχετο—ἃ ποῖος Ὀδυσσεὺς ἀδακρυτὶ τὴν γυναῖκα ὁρῶν ῥᾳδίως ἂν ἤνεγκε ; 
—καὶ παραλαβὼν αὐτοὺς ὥσπερ παῖδας ἐξῆγεν ἀτρεμιζούσῃ τῇ ψυχῇ καὶ τοῖς λογισμοῖς ἑστῶσιν , οὐ μόνον τοῖς ὀφθαλμοῖς , ὥσπερ εἰς πομπήν τινα αὐτοὺς ἐξάγων , ἢ κληρούχους , ἀλλ’ οὐκ ἄγων εἰς Σαλαμῖνα . 
οἱ δ’ ἐπείθοντο , καὶ καταλιπόντες ἱερὰ καὶ τάφους καὶ γῆν εἰς ἕνα ἑώρων Θεμιστοκλέα , παίδων καὶ γονέων καὶ τῶν τῆς φύσεως ἀναγκαίων ἐκεῖνον προκρίναντες , καὶ ὥσπερ τῆς ἱερᾶς ἀγκύρας τῆς ἐκείνου φωνῆς ἐχόμενοι . 
οὐκ ἂν τότε γ’ αὐτοὺς οὐδ’ Ὀρφεὺς ὡς ἑαυτὸν μετέστησεν . 
ἀλλὰ μὴν ἅ γ’ ἐν τῇ Σαλαμῖνι καὶ λέγων καὶ πράττων διετέλεσεν ἐν ἅπασιν ἤδη τοῖς Ἕλλησι πολιτευόμενος , καὶ ὅσας καὶ οἵας ἀφῆκε φωνὰς ὑπὲρ τοῦ καλοῦ καὶ τοῦ δικαίου καὶ ὁπόσους τινὰς ἄθλους διήνεγκε καὶ πράγμασιν οἵοις συνέσχετο , ὁπότε καὶ πείσειεν , ἐξ ἀρχῆς αὖθις αὖ περὶ τῶν αὐτῶν ἀγωνιζόμενος , καὶ τὴν συνουσίαν ἣν συνεγένετο Ἀριστείδῃ τῷ κατ’ ἐπωνυμίαν ἀρίστῳ τῶν Ἑλλήνων καὶ δικαιοτάτῳ , καὶ ὡς ἐφάμιλλα ὡμίλησαν , καὶ οὐ πολὺ δ’ ὕστερος ἦν τοῖς ἀμοιβαίοις , καὶ τὸ πάταξον μὲν , ἄκουσον δὲ ὑπὲρ πάντα Σωκράτη εἰρημένον πρὸς Εὐρυβιάδην καὶ μυρί’ ἕτερα ἀπέραντον ἂν εἴη λέγειν . 
ὡς δ’ ἀντέλεγε μὲν οὐδεὶς αὐτῷ , παραμένειν δὲ οὐκ ἐτόλμων , ἀλλ’ ἐξεχέοντο ὑπὸ τοῦ δέους οἱ λόγοι καὶ ὁ δρασμὸς ἐνίκα καὶ πράγματα αἴσχιστα ἔμελλε συμβήσεσθαι , καὶ οὐχ ὅσον τὸ τῆς δουλείας , ἀλλ’ ἀποδρᾶναι πρῶτον , εἶτα δουλεύειν , καὶ πρότερον δούλους κακοὺς δόξαι τοῖς βαρβάροις ἢ δούλους γενέσθαι , τότε δὴ , τότε ὑπὲρ πάντας ἰατροὺς πρὸς ἀνάγκην καὶ πρὸς ἀηδίαν σώζοντας ἐπάγει τοὺς βαρβάρους αὐτοῖς , ἀμφοτέρους ἐξαπατήσας , τοὺς μὲν ὡς κατ’ εὔνοιαν καλῶν , τοὺς δ’ ὡς οὐδὲν εἰδὼς τοῦ πράγματος · ὥσθ’ ὅ γ’ Ἀριστείδης χρηστὸς ἦν προσαγγέλλων αὐτῷ , καὶ λαβὼν αὐτοὺς καὶ τὸ τρίτον καταβαλὼν μέγιστον ἁπάντων , οἶμαι , πτωμάτων καὶ τελεώτατον , φυγάδα ἐκβάλλει Ξέρξην ἐξ ἐσχάτων ὅρων τῆς Ἀττικῆς , καὶ προσέτι γε φεύγειν εἰπών . 
ὁ δ’ ὥσπερ δεσπότῃ διακονῶν ἐχρῆτο ταῖς ἐντολαῖς , καὶ διώκειν τε κελεύοντι τοὺς Ἕλληνας ὑπήκουε καὶ φεύγειν προστάττοντος ἐπείθετο , καὶ πρὸς ᾔδει χάριν · καὶ πρότερον διδοὺς αὐτὸς τοῖς ἄλλοις κατὰ τῶν Ἑλλήνων ἐντολὰς , τότ’ ἀκούειν ἠναγκάζετο τῶν Ἑλλήνων ἑνὸς , καὶ ταῦτα τοῦ πάντων ἐχθίστου καὶ πολεμιωτάτου . 
τοσοῦτον , ὡς ἔοικε , Θεμιστοκλεῖ περιῆν τοῦ διακονεῖν . 
οὐκοῦν ἐν μὲν οἷς ἀντὶ τῆς ἡσυχίας τὸν πόλεμον προῃρεῖτο , ἀνδρείας δεῖγμα ἐξέφερεν , ἐν οἷς δὲ ὑπὲρ τῶν 
Ἑλλήνων πρὸς τοὺς βαρβάρους πολεμεῖν ᾑρεῖτο , ἀλλὰ μὴ πρὸς τοὺς Ἕλληνας μετὰ τῶν βαρβάρων , ἅμα ἀνδρείας καὶ δικαιοσύνης , τοὺς μὲν ἐλάττους ἀντὶ τῶν πλειόνων καὶ μειζόνων , τοὺς δ’ οἰκείους ἀντὶ τῶν ἀλλοφύλων αἱρούμενος . 
καὶ μὴν τῷ μὲν εὑρίσκειν τὰ δέοντα καὶ προορᾶν καὶ μηδαμοῦ τῶν πραγμάτων ψευσθῆναι , ἀλλ’ ἄμεινον τῶν μάντεων τὸ μέλλον προλέγειν , σοφίας εἰκότως δόξαν ἠνέγκατο · τῷ δὲ μηδὲν ὧν γνοίη διαφθείρειν ὑπὸ τῶν τοῦ σώματος ἡδονῶν , ἀλλ’ ἀεὶ σχολάζοντα τοῖς βελτίστοις ἑαυτὸν παρέχειν καὶ προσέχειν τοῖς λογισμοῖς τοῖς περὶ τῆς ἡγεμονίας , καὶ τῷ γε κατασχεῖν τοὺς Ἀθηναίους περὶ τῆς ἡγεμονίας , καὶ πᾶσι τούτοις οὐκ ἔνι δή που σωφρονεῖν , ὅστις μὴ τὰ πρῶτα ἐκείνῳ σωφροσύνης νέμει . 
ἆρά τις ὑμῶν τῶν ἀκινδύνως φιλοσοφούντων τοσαύτην πίστιν δεδωκὼς ἀρετῆς , ἢ διὰ τοσούτων ἐλέγχων ἀφιγμένος εἰπεῖν ἔχει ; 
ἡγοῦμαι δὲ καὶ πρὸς ἀμφοτέρους καὶ παρ’ ἀμφοτέρους ἂν εἶναι Θεμιστοκλέα , τόν τε Μιλτιάδην καὶ τὸν 
Κίμωνα . 
πρῶτός τε γὰρ φαίνεται νικήσας τοὺς βαρβάρους κατὰ θάλατταν , ὥσπερ Μιλτιάδης κατ’ ἤπειρον . 
ὥστ’ εἰκότως ἂν ἄρξαι ταύτῃ τῆς ἐλευθερίας δοκοίη καὶ τοῖς ὑπάρχουσιν αὖ προσθεὶς φαίνεται . 
τῇ γὰρ πεζομαχίᾳ τὰς ναυμαχίας προσέθηκε , καὶ τρία ἀνθ’ ἑνὸς ἔστησε τρόπαια , ὥσπερ Κίμων ἐπεξῆλθε τὰ δεύτερα . 
καὶ μὴν οὔτ’ ἐπὶ τῆς αὐτῆς ἀδείας ἐφ’ ἧσπερ Κίμων ὄντας ἤδη τοὺς Ἕλληνας παρέλαβεν οὔτ’ ἐπὶ τῶν ἴσων φόβων ὥσπερ Μιλτιάδης , ἀλλ’ ἔσχατα ἐσχάτων πράττοντας , καὶ πρῶτα καὶ τελευταῖα κινδυνεύοντας , συνελόντι δὲ εἰπεῖν , βασιλέα γ’ αὐτὸν πανοικησίᾳ καὶ πρῶτος νικήσας καὶ μόνος , οὐχ ὥσπερ τοὺς ὑπάρχους Μιλτιάδης πρῶτον Μαραθῶνι καὶ Παυσανίας ὕστερον Πλαταιᾶσι . 
μάχης παράδειγμά τις ἂν λέγοι τὴν 
Μαραθῶνι καὶ τῷ χρόνῳ πρεσβεύοι , τὰς δὲ Θεμιστοκλέους πράξεις αὐτὰς ἐφ’ αὑτῶν λογίζοιτο , ὡς τοῖς μὲν χρόνοις ὕστερον πραχθείσας τῆς μάχης τῆς Μαραθῶνι , τὴν δ’ ἀρχὴν οἴκοθεν ἐσχηκυίας ἀπὸ τῆς ἐκείνου συνέσεως καὶ πολιτείας . 
οὐδὲν γὰρ πρότερον παραπλήσιον τοῖς 
Ἕλλησι μὴ ὅτι ἐπέπρακτο , ἀλλ’ οὐδὲ ἤλπιστο . 
οὕτω καὶ τὸν Μιλτιάδην καὶ τὸν Παυσανίαν καὶ τὸν Κίμωνα παρέρχεται · καὶ γίγνεται τριῶν ἀντάξιος , οὐκ ἀρτοποιοῦ καὶ μαγείρου καὶ καπήλου , ἀλλ’ ἀνδρῶν γενομένων τι τοῖς 
Ἕλλησι . 
μόνος δέ τοι καὶ τὸ πεζὸν καὶ τὸ ναυτικὸν ὀρθῷ λόγῳ νενικηκὼς φαίνεται . 
οὔτε γὰρ αἱ νῆες ἀντέσχον καὶ βασιλεὺς ἅμα τοῖς πλείστοις φεύγων ᾤχετο . 
καὶ ὅσῳπερ ἄν τις σεμνύνῃ τὴν ἐν Πλαταιαῖς ὕστερον νίκην , τοσούτῳ μειζόνως τὴν ἐκείνου τοῦ ἀνδρὸς σύνεσίν τε καὶ πρόνοιαν κοσμεῖ . 
εἰ γὰρ πολλοστημόριον τῆς κατὰ γῆν δυνάμεως ὑπολειφθὲν παρέσχεν ὅμως θόρυβον τοῖς Ἕλλησι , καὶ ταῦτ’ ἤδη παραδειγμάτων αὐτοῖς καὶ κατὰ γῆν καὶ κατὰ θάλατταν ἑστηκότων , ὅσῳ κρείττοσιν εἶναι προσήκει τῶν βαρβάρων , καὶ προσέτι ὑπάρχου βασιλέως , ἀλλ’ οὐκ αὐτοῦ βασιλέως ἐμμείναντος , ἦ που τὸν πυρφόρον οὐδ’ ἂν εἷς ἔγνω πρὸς ἅπαντας μὲν ἀγωνιζόμενον , ἀλλ’ οὐ μέρος , βασιλέως δ’ ἐφεστῶτος τοῖς πράγμασιν , οὐδενὸς δὲ ὥς γ’ ἐν τοῖς παροῦσιν ὅτῳ θαρρήσουσιν ὑπάρχοντος , κακῶν δ’ ἀπαθοῦς καὶ μετ’ ἐλπίδων ἀκραιφνῶν ἐπιόντος τοῦ στρατοῦ , καὶ τῷ περὶ τὰς Πύλας ἔργῳ προεπηρμένου , καὶ μόνον οὐκ ἐν τοῖς ὀφθαλμοῖς ἔχοντος ὅτι καὶ τούτους πάντας αὐτίκα δὴ κεῖσθαι δεήσει . 
ἀλλὰ ταῦτα πάντα ἡ 
Θεμιστοκλέους , ὥς φησι Πλάτων , διακονία καὶ κολακεία , ὡς δ’ ἡ κοινὴ ψῆφος τῶν Ἑλλήνων , σοφία καὶ πρόνοια διεκώλυσε καὶ τάξιν πᾶσι τοῖς ἔργοις ἐπέθηκεν . 
ὥστ’ οὐ μόνον ἐξ ὧν αὐτὸς ἡγούμενος κατώρθωσεν , ἀλλὰ καὶ ἐξ ὧν τοῖς ὕστερον αἴτιος τοῦ κατορθῶσαι τὰ ἐφ’ αὑτοὺς ἥκοντα ἐγένετο , οἷον τῷ Παυσανίᾳ , τῷ Κίμωνι , τοῖς ἄλλοις , δικαίως ἂν τῆς παρὰ πάντων εὐφημίας τυγχάνοι . 
ἢ κομιδῆ γ’ ἂν , ὦ Πλάτων , ἀδικοῖμεν , εἰ τὸν ἔργων φιλανθρώπων οὕτως εἰς τοὺς Ἕλληνας ὑπάρξαντα μηδὲ ῥήματος τῶν ἐπιεικῶν τολμήσομεν ἀξιῶσαι . 
ἐμοὶ μὲν οὖν οὐδὲν φαυλότερος οὐδ’ ἀτιμότερος δοκεῖ Θεμιστοκλῆς γενέσθαι στρατηγῶν Ἀθηναίων ἢ Σωκράτης συστρατευόμενος ἐπὶ Δηλίῳ καὶ ἐν Ἀμφιπόλει καὶ ἐν Ποτιδαίᾳ . 
καίτοι σύ γ’ ἐκεῖνον ἐπαινεῖς , ὅτι ἐν τῇ ἀπὸ Δηλίου φυγῇ θαρρούντως ἀπῄει , καὶ καταφανὴς ὢν ὅτι , εἴ τις ἅψοιτο αὐτοῦ , εὖ καὶ καλῶς ἀμυνεῖται . 
οὔκουν δεινὸν ὦ γῆ καὶ θεοὶ καὶ λόγων καὶ ἔργων ἡγεμόνες , ἐξάγομαι γὰρ εἰπεῖν , Σωκράτη μὲν καὶ τῆς φυγῆς ἐπαινεῖν καὶ φάσκειν ἐκεῖνον ἀναχωρεῖν κάλλιον Λάχητος , Θεμιστοκλέα δὲ , ὃς διώκων , οὐ φεύγων τοὺς πολεμίους τὴν ἀνδρείαν ἐπεδείκνυτο , καὶ οὗ τῆς ἀρετῆς ἅπασα ἀπέλαυσεν ἡ Ἑλλὰς , ἃ τῆς δειλίας καὶ τῆς ἀνανδρείας ἔστ’ ὀνόματα , τούτοις καλοῦντα μὴ φροντίζειν ; 
ὃς καὶ ὅτ’ ἀπ’ Εὐβοίας ἀνεχώρει νενικηκὼς , τοιαῦτα τἀν μέσῳ διεπράττετο , οἷα ἂν οὐδείς πω τῶν ἐπειγομένων ὁπωσοῦν ἀπελθεῖν . 
εἶτα λέγεις ὡς οὐ πολλοῦ τινος ἄξιον ἡ σωτηρία . 
τί οὖν κωλύει καὶ τοῖς σωτῆρσι θεοῖς , οἳ καὶ καθ’ ἕνα ἡμᾶς σώζουσι , καὶ τότ’ ἐκεῖνα κατεργάσασθαι τοῖς Ἕλλησι παρέσχον— ; 
ἀλλ’ ἐγὼ μὲν ἐάσω τὸ βλάσφημον , ὑπονοεῖν δ’ ἔστι τό γ’ ἐκ τοῦ λόγου συμβαῖνον . 
ἐγὼ δ’ ἐκεῖνον ἂν ᾤμην ἀμείνω καὶ δικαιότερον τὸν λόγον εἶναι , κἀκείνως λέγοντά τιν’ οὐκ ἂν ἁμαρτάνειν ὡς θεοὶ μὲν τῷ ὄντι σωτῆρες καὶ τὴν 
Ἑλλάδα οἱ τότε σώσαντές εἰσιν οὗτοι , διηκόνησαν δὲ Μιλτιάδης καὶ Θεμιστοκλῆς , ἥπερ μεγίστη καὶ καλλίστη δύναμις ἀνθρώπου , διακονῆσαι τοῖς κρείττοσι . 
τοῦτ’ οὖν , ὦ θεία κεφαλὴ , προσήκει λέγειν , κἀγὼ φαίην ἂν ἐκείνους γενέσθαι τοὺς ἄνδρας ὑπηρέτας καὶ διακόνους , οὐ τοῦ δήμου τῶν Ἀθηναίων , πόθεν ; 
οὐδ’ ἀνθρώπων οὐδενὸς , εἰ μὴ τὸ προεστάναι καὶ τὸ κελεύειν διακονεῖν καὶ ὑπηρετεῖν εἶναι δεῖ λέγειν . 
ἔτι τοίνυν οὐδὲ τοῖς γονεῦσι χάριν ἄν τις ἔχειν ἐῴη τοῖς λόγοις τούτοις , οὐδ’ εἰς εὐεργεσίας τιθέναι μέρος , οἳ τοῦ ζῆν καὶ σώζεσθαι παρέσχον ἡμῖν τὰς ἀρχάς . 
εἰ δὲ δὴ καὶ τὸν Εὐριπίδην μάρτυρα ἐπάγοιτο λέγοντα ὅτι ἔδει γὰρ ἡμᾶς σύλλογον ποιουμένους τὸν φύντα θρηνεῖν εἰς ὅσ’ ἔρχεται κακὰ , ἦ που σφόδρα ἄν τι δόξειε λέγειν . 
ἀλλ’ οἶμαι τῶν μὲν πραγμάτων οἷς ἐτυγχάνομεν καὶ τοῦ χεῖρον ἢ βέλτιον βιῶναι τὸν δαίμονα καὶ τὴν τύχην αἰτιώμεθα , καὶ νὴ Δί’ , εἰ βούλει , προστίθει τὸ καὶ ἡμᾶς αὐτοὺς δεῖν , οὐδὲν γὰρ βλάβος τῷ λόγῳ , τοῖς δ’ ὑπηρετήσασιν εἰς τὴν γένεσιν καὶ δῑ ὧν πρῶτον ἤλθομεν εἰς φῶς , τούτοις τὴν πρώτην καὶ μεγίστην χάριν ἡγούμεθα δεῖν ἔχειν μετὰ τοὺς ἔτι τούτων προτέρους θεούς . 
εἰ τοίνυν τοῖς γονεῦσι δῑ αὐτὸ τὸ εἶναι μόνον τοσαύτην ἔχομεν χάριν καὶ ὁμολογοῦμεν ὀφείλειν χρέα πάντων χρεῶν πρεσβύτατα , πῶς οὐ Μιλτιάδῃ γε καὶ Θεμιστοκλεῖ πλέον τι πεπρᾶχθαι χρὴ δοκεῖν , οἵτινες οὐ τοῦ ζῆν μόνον οὐδὲ τῆς σωτηρίας αἴτιοι τοῖς 
Ἕλλησι κατέστησαν , ἀλλὰ καὶ βελτίους ἀντὶ χειρόνων ἐν αὐτοῖς οἷς ἔπραττον εἴθιζον εἶναι ; 
ἄτοπον δέ μοι φαίνεται , εἰ μὲν συμμάχους τινὰς ἢ φρούριον προὔδοσαν , ἢ ναῦν μίαν ἢ δύο , ἢ φυγῆς αἴτιοί τισιν ἢ θανάτου κατέστησαν , πολλοῖς ἂν καὶ πυκνοῖς ἐλαύνειν αὐτοὺς τοῖς ῥήμασι καὶ μετ’ Εὐρυβάτου καὶ Φρυνώνδου καταλέγειν , ὥσπερ τὸν Ἀρχέλαον κακοδαίμονα δή που καὶ ἄθλιον προσείρηκεν , ἀποκτείναντα οὓς οὐ προσῆκεν , ἐπεὶ δ’ ἅπαντας μὲν ἠλευθέρωσαν καὶ κατὰ γῆν καὶ κατὰ θάλατταν προκινδυνεύοντες , ἔσωσαν δὲ οὐ μόνον τὰ σώματα καὶ τὰς ψυχὰς τῶν ἑαυτοὺς παρακαταθεμένων , ἀλλὰ καὶ πόλεις καὶ χώραν καὶ πολιτείαν καὶ ἔθη καὶ νόμους καὶ τὴν ἐπωνυμίαν αὐτὴν τοῦ γένους , ἀνδρείας δὲ καὶ δικαιοσύνης οὐδ’ ὁτιοῦν ἀπέλιπον , μείζω δὲ ἢ παρέλαβον παρέδοσαν τὴν Ἑλλάδα , τοῖς δὲ θεοῖς πρέποντα χαριστήρια τούτων ἀπήγαγον , διεγένοντο δ’ ὡς εἰπεῖν πανηγυρίζοντες καὶ ταῖς πράξεσι καὶ τοῖς πολιτεύμασι καὶ φανερὰν ἅπασι τὴν ἑαυτῶν ἀρετὴν , ἣν εἴς τε θεοὺς καὶ ἀνθρώπους εἶχον , κατέστησαν , τῆς Μιθαίκου καὶ Θεαρίωνος μοίρας αὐτοὺς ἀξιοῦν εἶναι · καὶ τοὺς μὲν ἰατροὺς τῶν μαγείρων φάσκειν εἶναι βελτίους ὅτι σώζουσι , τοὺς δὲ τῆς σωτηρίας τῶν 
Ἑλλήνων προστάντας μὴ τοῖς ἰατροῖς ἀπεικάζειν , ἀλλὰ τοῖς ὀψοποιοῖς . 
καὶ μὴν εἰ μηδὲν βελτίους ἐποίουν , ἔσωζον δὲ , ἰατρῶν ἓν τοῦτό γ’ ἐποίουν , οὐκ ὀψοποιῶν . 
ὥστε τῶν ἰατρῶν οὐδὲν ἦσαν χείρους . 
πῶς οὖν οὐδενὸς ἦσαν ἄξιοι τοῖς Ἕλλησιν ; 
οὐκ ἂν ταῦτα συγχωρήσειε Πλάτων αὐτὸς αὑτῷ . 
ἑτέρωθι γοῦν , οὗ μηδεμία ἐστὶ φιλονεικία , λέγει ταυτί · λέγει δὲ ὑπὲρ Σικελιωτῶν ἀνδρῶν , ἀρχήν τινα πράττων αὐτοῖς βασιλικὴν , ὡς ἂν δὴ Δίων αὐτὸς ὢν ὧν οἱ πρόγονοι φησὶ τό γε μέγιστον ἔσωσαν ἀπὸ βαρβάρων τοὺς Ἕλληνας , ὥστ’ ἐξεῖναι περὶ πολιτείας νῦν ποιεῖσθαι λόγους · ἔρρουσι δὲ τότε οὔτε λόγος οὔτ’ ἐλπὶς ἐλείπετο ἂν οὐδαμῆ οὐδαμῶς . 
οὐκοῦν ἐν τούτοις ἐπαινεῖ τοὺς τῆς σωτηρίας αἰτίους τοῖς Ἕλλησι καταστάντας , καὶ χάριτάς γέ φησι δεῖν ἐκτίνειν αὐτοῖς , καὶ ταύτας οὐ φαύλας , ἀλλ’ οἵας οὐδ’ ἂν αὐτὸς ἄν τις ῥᾳδίως αἰτήσειε , καὶ πρὸς τὸν δυσχεραίνοντά φησιν ὅτι τὸ μέγιστον ἔσωσαν οἱ πρόγονοι ἀπὸ βαρβάρων τοὺς Ἕλληνας . 
οὐκοῦν ἢ ’κεῖν’ ἀπαλείφειν προσῆκεν , ἢ ταῦθ’ ὑπ’ ἐκείνων ἐξελήλεγκται . 
οὐ γὰρ ἐκεῖνό γ’ ἔστιν εἰπεῖν ὡς τοῖς μὲν τοὺς ἐν Σικελίᾳ σεσωκόσι τῶν 
Ἑλλήνων χάριτας καὶ δωρεὰς εἰκὸς ὑπάρχειν , τοῖς δ’ ἅπασαν μὲν τὴν ἀρχαίαν Ἑλλάδα , καὶ τῆς δ’ αὐτῆς ὁδοῦ τῆς πολιτείας καὶ Σικελίαν καὶ Ἰταλίαν καὶ τοὺς ὅπου δὴ γῆς καὶ θαλάττης Ἕλληνας , τούτοις οὐδὲ λόγου δεῖ μετεῖναι φιλανθρώπου , οὐδ’ ὡς χρηστοί γ’ ἦσαν ἀκούειν ὑπάρχειν . 
καὶ μὴν αὐτός γε σὺ φὴ|ς οὐ τῶν ἐν Κυρήνῃ μᾶλλον ἢ τῶν Ἀθήνησι κήδεσθαι . 
εἶτα σὺ τοῖς ἐκγόνοις αὐτῶν ἐφεὶς λέγειν περὶ δωρεῶν , αὐτοὺς κακῶς λέγειν ἠξίωσας , καὶ ἅμα μὲν τοὺς τυράννους ἐλέγχεις , ἅμα δὲ τοὺς τῆς ἐλευθερίας αἰτίους τοῖς Ἕλλησι ψέγεις . 
κἀνταῦθα ὁ κολοφὼν τοῦ λόγου , ὡς οὐδ’ ἡ ἐλευθερία πάνυ τι σεμνὸν , ἀλλὰ καὶ πολλοῖς ἄμεινον ἀκούειν ἑτέρων ἢ ἐλευθέροις εἶναι . 
καλῶς . 
ἆρ’ οὖν καὶ τότε τοῖς Ἀθηναίοις ἄμεινον ἦν ἀκοῦσαι ; 
καὶ μὴν οὐ πόρρωθεν , ἀλλ’ ἐξ αὐτῶν ὧν ἔπραττον ἄξιοι τῆς ἐλευθερίας ὄντες ἐδείκνυσαν . 
ἔτι δ’ οὐ 
Διοσκούροις , οὐδὲ Θησεῖ τῷ Ποσειδῶνος , οὐδ’ Ἡρακλεῖ τῷ κοινῷ πάντων προστάτῃ , οὐδὲ τοῖς ἀρίστοις καὶ δικαιοτάτοις τῶν ἡμιθέων ὑπακοῦσαι κίνδυνος ἦν , ἀλλ’ ἀνθρώποις ὕβρεων καὶ κακῶν μεστοῖς , ὑφ’ ὧν ἀγαθὸν μὲν οὐδ’ ὁτιοῦν ἔμελλον δή που μαθήσεσθαι , πάντα δὲ πείσεσθαι τὰ αἴσχιστα καὶ δεινότατα . 
ὥστε πῶς οὐκ ἂν αἴσχιστα πραγμάτων συνέβη , εἰ πρότερον τοὺς Ἡρακλείδας εἰς ἐλευθερίαν ἀφαιρούμενοι τότ’ αὐτοὶ τοῖς βαρβάροις ὑπέκυψαν ἐν φαύλῳ θέμενοι ; 
ἀλλὰ μὴν εἰ μήτ’ αὐτοὶ δουλεύειν ἄξιοι μήθ’ οἱ ἐπιόντες βελτίους ἐκείνων , ὅ τε κίνδυνος περὶ τῶν ἐσχάτων κρατηθεῖσι , πῶς οὐκ ἐνταῦθα εἴπερ που καιρὸς ἦν δεῖξαι δουλείαν θανάτου μᾶλλον πεφοβημένους ; 
ἐπιθήσω γὰρ τὰ Πλάτωνος αὐτοῦ ῥήματα . 
εἰ δὲ τοῦτο παντὶ γνώριμον καὶ πᾶσι ταῦτ’ ἦν ἄριστα καὶ σπουδαιότατα καὶ μόνα τοῦ λόγου τοῦ βελτίονος καὶ τῆς πολιτικῆς ἀρετῆς , εἰ δεῖ τἀληθὲς εἰπεῖν , ἐπ’ ἔσχατον ἥκοντα , πῶς τούς γε εἰς ταῦτα παρασχόντας ἑαυτοὺς καὶ βεβαιώσαντας ἅπασι μετὰ τῆς σωτηρίας τὴν ἐλευθερίαν ὀλίγου τινὸς ἀξίους ἢ τοῖς πολίταις ἢ τοῖς 
Ἕλλησι νομιστέον ; 
καὶ μὴν οὐδ’ ἀνειμένην γε τὴν ἐλευθερίαν ἐποίησαν αὐτοῖς · οἵ γε πρὸς μὲν τοὺς βαρβάρους οὕτως εἶχον ὥστε μηδὲ φωνὴν ἐθέλειν ἀκούειν , πρὸς δὲ τοὺς Ἕλληνας οὕτω κοινῶς καὶ φιλανθρώπως ὥσθ’ εἶξαν τῆς ἡγεμονίας ἑκόντες Λακεδαιμονίοις , προέχοντες πλεῖστον ὁπόσον αὐτῶν . 
καὶ γάρ τοι παρ’ ἑκόντων πάλιν αὐτὴν τῶν 
Ἑλλήνων ἐκομίσαντο . 
οὕτως οὐκ ἄνευ δικαιοσύνης οὐδὲ σωφροσύνης , ὦ Πλάτων , ἐνέπλησαν τὴν πόλιν συμμάχων καὶ φόρων καὶ φλυαριῶν , ὡς σὺ φὴ|ς , ἀλλ’ ἀπὸ σώφρονος καὶ δικαίας καὶ θαυμαστῆς ἀρξάμενοι τῆς ἀρχῆς , καὶ τοὺς τῆς ἐλευθερίας ὅρους κάλλιστα ἐφύλαξαν , μέσην αὐθαδείας καὶ ταπεινότητος ἄγοντες τοὺς πολίτας , καὶ οὐ τὴν ἀνέδην , οὐδὲ ἣν οὑτωσί τις ἂν φήσειεν ἐλευθερίαν εἰσάγοντες , ἀλλὰ τὴν μετὰ τοῦ δικαίου καὶ τοῦ σωφρονεῖν . 
καὶ μὴν ὅτι γε οὐκ ἄτιμον οὐδὲ τοῦ τυχόντος ἀνδρὸς ἐλευθερῶσαι πατρίδα , μὴ ὅτι γε τὴν Ἑλλάδα , αὐτὸς 
Πλάτων , εἰ δὲ βούλει Δίων , ὑπάρχει μάρτυς , ἐπεὶ καὶ ταῦτα τῆς ἐκείνου ῥήσεως ἐπὶ δὲ τούτοις ξύμπασιν ἀδόλῳ γνώμῃ καὶ ὑγιεῖ μετὰ τῶν θεῶν βασιλέα στήσασθε πρῶτον μὲν τὸν ἐμὸν υἱὸν χαρίτων ἕνεκα διττῶν , τῆς τε παρ’ ἐμοῦ καὶ τῆς παρὰ τοῦ ἐμοῦ πατρός . 
ὁ μὲν γὰρ ἀπὸ βαρβάρων ἠλευθέρωσεν ἐν τῷ τότε χρόνῳ τὴν πόλιν , ἐγὼ δὲ ἀπὸ τυράννων νῦν δὶς , ὧν αὐτοὶ μάρτυρες ὑμεῖς γεγόνατε. ἆρ’ ὀλίγου τινὸς ἢ φαύλου τίθησι Πλάτων ἐλευθέραν ποιῆσαι πόλιν , ἢ μέλλουσαν ἄλλων ἔσεσθαι κωλῦσαι ; 
ὅτε τοίνυν καὶ βασιλείαν ἄξιον ἀντὶ τούτου διδόναι , καὶ ταῦτά γε τοῖς ἐκγόνοις , καὶ μικροῦ τῆς ἐλευθερίας αὐτοῖς παραχωρῆσαι , διότι αὐτῶν οἱ πρόγονοι τὴν ἐλευθερίαν ἐφύλαξαν , ἦ που τούς γε αὐτοὺς ἐλευθερώσαντας οὐ μόνον τοὺς πολίτας , ἀλλὰ καὶ σύμπαν τὸ τῶν Ἑλλήνων γένος ἕν τι τῶν δεινοτάτων , μηδ’ αὐτοῦ τοῦ δοκεῖν ἐλευθέρους εἶναι μετέχειν ἐᾶν , ἀλλ’ ἣν ἔργῳ τοῖς ἄλλοις διετήρησαν , ταύτης αὐτοὺς τὸ γιγνόμενον τῆς ἐλευθερίας ἀφαιρεῖσθαι . 
φέρε δὴ κἀκεῖνο σκεψώμεθα , ὅσῳ καὶ κατὰ τοῦτο Μιλτιάδης καὶ Θεμιστοκλῆς Δίωνος δικαιότεροι καὶ βελτίους τὰ πολιτικὰ καὶ τὸ ἴσον μᾶλλον φυλάττοντες , εἴ γε οἱ μὲν ἀντ’ ἐκείνων τῶν ἔργων οὐδὲν πλέον ᾔτησαν οὔθ’ αὑτοῖς οὔτε παισὶν , ἀλλ’ ἐξαρκεῖν ὑπελάμβανον εὖ πεποιηκέναι τοὺς Ἕλληνας , Δίων δὲ , ὡς σὺ φὴ|ς , καὶ τοιούτων δωρεῶν προσεδεῖτο , ἐν αἷς ἦν ἀκούειν τῶν ἐξ ἐκείνου τοὺς ἄλλους , μὴ ἐφ’ ἑκάστου τῶν καιρῶν μηδ’ ἐπὶ τῶν πραγμάτων αὐτῶν , ὅτι βέλτιον τῶν ἄλλων φρονοῦσιν ἢ λέγουσι πειθομένους , ἀλλ’ εἰσάπαξ στησαμένους βασιλέας , κἂν εἴ τινες αὐτῶν βελτίους ἐνεῖεν . 
ἆρ’ οὐ πανταχόθεν σαυτὸν ᾕρηκας ; 
ὅπου γε δὴ καὶ τῆς ἰσότητος καὶ τῆς γεωμετρίας ἐκεῖνοι μὲν οὑτωσὶ μνημονεύοντες φαίνονται , 
Δίων δ’ οὐχὶ , οὐδ’ οἱ Δίωνος παῖδες , καὶ ταῦτα ὁμιλήσαντες τῷ δεινοτάτῳ γεωμετρίαν Πλάτωνι . 
τρίτον δὲ φησὶν ἡ ἐπιστολὴ προκαλεῖσθαι χρὴ βασιλέα γίγνεσθαι 
Συρακουσῶν ἑκόντα ἑκούσης τῆς πόλεως τὸν νῦν τοῦ τῶν πολεμίων ἄρχοντα στρατοπέδου , Διονύσιον τὸν Διονυσίου , ἐὰν ἐθέλῃ ἑκὼν εἰς βασιλέως σχῆμα ἀπαλλάττεσθαι , δεδιὼς μὲν τὰς τύχας , ἐλεῶν δὲ πατρίδα καὶ ἱερῶν ἀθεραπευσίαν καὶ τάφους , μὴ διὰ φιλονεικίαν πάντως πάντ’ ἀπολέσῃ βαρβάροις ἐπίχαρτος γενόμενος. εἰ τοίνυν καὶ τῷ τοῦ τυράννου παιδὶ καὶ τῷ τοῦ τῶν πολεμίων ἄρχοντι στρατοπέδου καιρόν ἐστιν ἔχον διαλλάττεσθαι , ἐὰν βούληται βασιλεὺς ἀντὶ τυράννου γίγνεσθαι , ἐλεήσας πατρίδα καὶ ἱερῶν ἀθεραπευσίαν καὶ τάφους , ἦ που τοῖς γε τῶν Ἑλλήνων εὐεργέταις καὶ δῑ οὓς ἱερὰ καὶ τάφοι καὶ πάντα ἐσώθη καὶ οὐκ ἐπίχαρτος ἡ Ἑλλὰς τοῖς βαρβάροις ἐγένετο , εἰκὸς ἦν σπείσασθαι , καὶ τήν γε βλασφημίαν αὐτοῖς ἀνεῖναι , εἰ καὶ μηδὲν εἶχεν ἔργῳ νεῖμαι πλέον . 
φέρε γὰρ πρὸς θεῶν εἰ ὅτε ἦν ἐκεῖνα τὰ πράγματα , ὁ 
Θεμιστοκλῆς καλούντων αὐτὸν τῶν Ἀθηναίων καὶ βοηθεῖν ὅ τι ἔχοι κελευόντων , ἄλλο μὲν οὐδὲν ᾔτησε , μήτε τυραννίδα μήτ’ ἔννομον βασιλείαν , τοσοῦτον δὲ μή τι διάκονός γε ὑπ’ αὐτῶν κληθῆναι , μηδὲ τοιοῦτον ὄνειδος λαβεῖν , ἐὰν καταστήσῃ τὰ πράγματα αὐτοῖς , εἰ παρὼν ἔτυχε 
Πλάτων , τί ἂν τοῖς Ἀθηναίοις συνεβούλευσεν ὁ τοῖς Συρακοσίοις ταῦτα συμβουλεύων ; 
ἆρ’ οὐ μετρίαν νομίσαι τὴν πρόκλησιν τοῦ Θεμιστοκλέους καὶ δοῦναι τὴν χάριν ; 
ἐμοὶ μὲν γὰρ κἂν προσηγγυῆσθαι δοκεῖ ταῦτα ὑπὲρ τῆς πατρίδος . 
οὐκοῦν ἄτοπον μελλόντων μὲν ἔσεσθαι τῶν ἔργων καὶ ὅπως πραχθείη καὶ μόνον ταῦθ’ ὑπὲρ πάντων ὑπισχνεῖσθαι , ὄντων δὲ καὶ πεπραγμένων καὶ τῆς ἀρετῆς τῆς ἐκείνου φανερᾶς ἅπασιν Ἕλλησι καὶ βαρβάροις γεγονυίας , ὅμως ὑβρίζειν ἐπιχειρεῖν , καὶ μήθ’ ἱερὰ μήτε τάφους αἰσχύνεσθαι μήτ’ ἐπιγράμματα , ἀλλὰ κακῶς λέγειν ὃν ἐπαινεῖν βουληθέντα τῆς ἀξίας ἔργον ἦν τυχεῖν ; 
καὶ μὴν οὐχ ὅμοιον ἐν μέσῃ τῇ θαλάττῃ περὶ τῶν ἐν τῷ πλοίῳ λέγειν καὶ τὴν εὐψυχίαν τὴν αὑτοῦ δεικνύναι καὶ καθήμενον ἔξω τῆς ζάλης ὑπὸ τῷ τειχίῳ · ἃ Πλάτων παντὸς μᾶλλον καλῶς εἰδὼς ἑκὼν ὑπερβαίνει καὶ κατηγορεῖ Θεμιστοκλέους ἐμβιβάσαντος Ἀθηναίους εἰς τὰς τριήρεις , ἐν τούτοις μὲν οὐ τοῖς λόγοις , ἑτέρωθι δὲ , φάσκων αὐτοὺς ἐθισθῆναι φεύγειν ἐκ τούτου καὶ μὴ μάχεσθαι μένοντας . 
ὡς δὴ σὺ μὲν κἀγὼ πολλὰς τροπὰς ὁπλιτῶν ἐποιησάμεθα , Θεμιστοκλῆς δὲ οὐδὲν ἄλλο ἢ φεύγειν ἠπίστατο . 
ἐγὼ δ’ εἰ μὲν ἦν ἕτερον τρόπον νικῆσαι , ἢ καὶ σωθῆναι τὸ πρῶτον , τάχ’ ἄν τι τούτους ᾤμην εἶναι τοὺς λόγους · ὅτε δ’ ἦν αἵρεσις ἢ ναυμαχοῦντας κρατεῖν , ἢ κατὰ γῆν ἀπολωλέναι , πῶς ἦν ἴσον ἢ τίς ἡ θαυμαστὴ φιλοσοφία τεθνάναι μάτην , ἐξὸν μετὰ τῆς μεγίστης εὐδοξίας σωθῆναι ; 
ἀρχὴν δ’ ἔγωγε οὐκ ἐπινοῶ ποῦ διακέκριται κατὰ γῆν μὲν νικῆσαι καλὸν εἶναι , ἐν θαλάττῃ δ’ αἰσχρόν · ἢ τὴν μὲν κρανίαν καὶ τὴν βύρσαν πολλοῦ τινος ἀξίαν εἶναι , τὰ δὲ νήια καὶ τοὺς κωπέας τοῦ μηδενός · 
ὥσπερ ἂν εἴ τις τὴν θάλατταν ἐξαιροῖ τῶν ὄντων , ἢ μάτην γενέσθαι λέγοι καὶ διαγράφοι τὴν τοῦ Ποσειδῶνος ἀρχὴν δεύτερα τῶν πάντων ἔχουσαν , ὥς φησιν Ὅμηρος . 
τί οὖν οὐχὶ καὶ περὶ τοῦ σίτου κατηγορήσομεν αὐτῶν , ὅτι χρῶνται ἐπεισάκτῳ τῷ πλέονι καὶ προσδέονται θαλάττης , ἐξὸν τῇ χώρᾳ στέργειν ἣν γεωργοῦσιν , ὦ θειότατε ἀνδρῶν · τοῦτο μὲν ἔστ’ ἀπολωλέναι λιμῷ . 
καὶ μὴν εἴ γε ἡ τοῦ σίτου κομιδὴ κατὰ θάλατταν αὐτοῖς ἀναγκαῖον καὶ σωτήριον , τῆς αὐτῆς ἕνεκα σωτηρίας καὶ τότε τῇ θαλάττῃ προσεχρήσαντο καὶ προσῆν ἡ τοῦ καλοῦ μερὶς τῇ χρείᾳ . 
καὶ μὴν οὐδ’ ἐκεῖνό γ’ ἔστιν εἰπεῖν ὡς τὸν μὲν σῖτον ἔδει κατὰ θάλατταν αὐτοῖς φοιτᾶν , τῆς δὲ σιτοπομπίας οὐ χρῆν προϊδεῖν ὅπως ἔσονται κύριοι . 
οὐκοῦν ἔδει τριήρων καὶ τοῦ ναυμαχεῖν ἐπίστασθαι . 
πῶς οὖν ὁ ταῦτα συμβουλεύων περιειργάζετο , ἢ πῶς οὐχ ἡρμόττετο πρὸς τὴν φύσιν τῆς χώρας , ἵνα καὶ τοῦτο προσθῶμεν ; 
ὅμοιον δ’ ἄν μοι δοκοῦμεν ποιεῖν εἰ ταῦτα κατηγοροῖμεν , ὥσπερ ἂν εἰ καὶ τῇ φύσει τῆς Ἀττικῆς μεμφοίμεθα , ὅτι αὐτὴν ἔχει θάλαττα κύκλῳ μικροῦ πᾶσαν . 
τί οὖν εἰ τοῖς κρείττοσιν οὕτως ἔδοξεν ; 
ἀλλ’ ὅμως ἐῶ ταῦτα Πλάτωνος χάριν . 
ἔστω τὸ γειτόνημα ἁλμυρὸν , ὥς φησιν . 
εἰ μὲν τοίνυν Θεμιστοκλῆς νίκην ἀντὶ νίκης ἠλλάττετο , ἠδίκει τοὺς ναυπηγοὺς ἀντὶ τῶν δορυξόων κοσμῶν ; 
καίτοι καὶ τὸ τῆς ναυμαχίας ἔργον εἰς τοὺς ὁπλίτας δή που τοὺς ἐπὶ τῶν καταστρωμάτων ἀφίκετο · ὧν τοὺς πλείους εἶναι χρὴ δοκεῖν τῶν Μαραθῶνι κινδυνευσάντων . 
εἰ δὲ διπλοῦν ἀνθ’ ἁπλοῦ τότε κίνδυνον μετέλαβον , τὸν μὲν πρὸς τοὺς πολεμίους , τὸν δὲ κατ’ αὐτὴν τὴν θάλατταν , οὐδὲν οἶμαι ταύτῃ φαυλότεροι . 
ἀλλ’ ἔγωγε καὶ ταύτας ἀφαιρῶ τὰς προσθήκας . 
ἔστω πᾶν ἁμάρτημα , εἴ τις ἄλλος πόρος ἦν τοῖς πράγμασι σωτηρίας . 
εἰ δ’ ἅπασα μὲν ἡ γῆ κατείληπτο , ἐπέρρει δὲ ὥσπερ θαλάττης ἐπίκλυσις ἡ στρατιὰ , πάντα δὲ ἄρδην ἀνηρπάζετο , ἀναβλέπειν δὲ οὐκ ἦν , ἀλλ’ οἱ μὲν ἑκόντες προσετίθεντο , οἱ δὲ ἄκοντες ἤγοντο , οἱ δ’ ἔφευγον εἰς τὸ εἴσω τῆς Ἑλλάδος ἀεὶ , μόνοι δ’ ἔξω κατελείποντο Ἀθηναῖοι , πρὸς δὲ τούτοις ἐκάλουν μὲν κἀνταῦθα τῶν πραγμάτων ὄντων τοὺς ἐν τῇ συμμαχίᾳ , καὶ προκινδυνεῦσαι τῶν ὑπολοίπων ἐκέλευον μεθ’ ἑαυτῶν ἀπαντήσαντας εἰς τὴν Βοιωτίαν , ὑπήκουε δὲ οὐδεὶς , ἀλλ’ ἐν τοῖς στενοῖς οὐ τῆς Πελοποννήσου μόνον , ἀλλὰ καὶ τῶν ἐλπίδων ἐκάθηντο , ἀπέκειτο δὲ μήτε γῆς μήτε θαλάττης εἶναι μηδαμοῦ , τί ταῦτα τοὺς Ἀχαιοὺς ἀπὸ τοῦ πύργου κρίνομεν ; 
ἢ τί τὰ μηδαμῆ συμβαίνοντα κατηγοροῦμεν ; 
ἐγὼ μὲν οὐ τοσαύτην αἰσχύνην ἔχειν ἡγοῦμαι τὴν ἐν Σαλαμῖνι ναυμαχίαν , ὥσθ’ αἱρετώτερον εἶναι πρὸ αὐτῆς ἀπολωλέναι , ἀλλὰ μᾶλλον τοῦ βίου καὶ τῆς σωτηρίας τῆς εἰς ἐκεῖνον τὸν χρόνον τοῦτο φήσαιμ’ ἂν ὡσπερεὶ κέρδος τοῖς τότε συμβῆναι , τὸ κατεργάσασθαι πρᾶγμα τοσοῦτον καὶ στῆσαι τρόπαιον κοινὸν ἁπάντων ἀνθρώπων ὡς εἰπεῖν καὶ κατὰ παντὸς τοῦ χρόνου . 
δοκοῦσι γὰρ ἔμοιγε οὐ μόνον τοὺς ἀνταγωνιστὰς νικῆσαι τῇ τόθ’ ἡμέρᾳ , οὐδὲ τοὺς παρόντας τῶν Ἑλλήνων , ἀλλὰ καὶ πάντας ἀνθρώπους μεγέθει τόλμης καὶ νίκης σεμνότητι παρελθεῖν . 
εἰ γὰρ ἓν ἐξ ἁπάντων εἰπεῖν δεῖ τῶν εἰς μνήμην ἡκόντων , μέγιστον ἐκεῖνό τις ἂν τὸ ἔργον λέγοι δικαίως . 
μόνος δέ μοι δοκεῖ πάντων ἀνθρώπων ἢ κομιδῆ γε ἐν ὀλίγοις δεῖξαι Θεμιστοκλῆς ἀληθῆ τὸν λόγον ὄντα , ὃν πάλαι μὲν Ἀλκαῖος ὁ ποιητὴς εἶπεν , ὕστερον δὲ οἱ πολλοὶ παραλαβόντες ἐχρήσαντο , ὡς ἄρα οὐ λίθοι οὐδὲ ξύλα οὐδὲ τέχνη τεκτόνων αἱ πόλεις εἶεν , ἀλλ’ ὅπου ποτ’ ἂν ὦσιν ἄνδρες αὑτοὺς σώζειν εἰδότες , ἐνταῦθα καὶ τείχη καὶ πόλεις . 
οὔκουν τῷ γε ἀληθεστάτῳ τῶν λόγων ἐκλιπεῖν τὴν πόλιν ἡγεῖτο , ἀλλὰ μετασκευάζειν ὥσπερ ἐν σκηνῇ πρὸς τὸ παρεστός · οὐδὲ γὰρ ἐν τοῖς δράμασιν οὐδένα τῶν ἀγωνιστῶν ἀπολλύναι τὴν ἑαυτοῦ φύσιν , ἐὰν πρὸς τὸ παρὸν μεταμπίσχηται · καὶ τότε τοῖς Ἀθηναίοις ἐπιβάλλειν θαλαττίων σχῆμα προσθέσθαι καὶ δεῖξαι τὴν πόλιν ἐν τούτῳ . 
διὰ ταῦτα τὴν μὲν χώραν καὶ τοὔδαφος τῆς πόλεως προεῖτο , τὴν δ’ ἀξίαν κάλλιστα ἀνθρώπων διεσώσατο , καὶ πρότερον τείχη καὶ ἑστίας καὶ νεὼς ἢ τὴν τοῦ φρονήματος τάξιν προὔλιπε καὶ ἃ πεπεικὼς αὑτὸν ἦν . 
ᾔδει γὰρ ὅτι , εἰ μὲν ἐκείνων ἀντέχοιτο καὶ περὶ αὐτὰ φιλοψυχοίη , ταχέως κἀκείνων στερήσεται καὶ τοὺς ἄνδρας αὐτοὺς προσαπολεῖ καὶ πάσας εἰσάπαξ τὰς ἐλπίδας ἐκβαλεῖ , εἰ δὲ τὰς ναῦς προβάλοιτο αὐτῶν καὶ τόν γε αὐτῆς τῆς κρίσεως χρόνον ἐκσταίη , καθάπερ τις ἀγωνιστὴς ἐπ’ ἄθλοις ἀποδημῶν ῥᾳδίως ἤλπιζεν , ὥσπερ τότε τὴν θάλατταν ἀντὶ τῆς γῆς ᾑρεῖτο , οὕτω πάλιν ἐκ τῆς θαλάττης εὑρήσειν καὶ τὴν χώραν καὶ τὴν πόλιν καὶ οὐδὲν χείροσι χρήσεσθαι . 
ταῦτα δὲ ἐνθυμηθεὶς τοὺς δρομέας ἐμιμήσατο τοὺς ἐκ πολλοῦ τοὺς πρόσθεν αἱροῦντας · καὶ παραχωρήσας οὐ μόνον τῆς 
Ἀττικῆς , ἀλλὰ καὶ τῆς γῆς ἁπάσης Ξέρξῃ καὶ προλαβεῖν ἐάσας , καὶ τῆς θαλάττης τοσοῦτον ἀπολαβὼν , ὅσον ταῖς ναυσὶν ἤρκει , περιέτρεψεν ἁπάσας αὐτῷ τὰς ἐλπίδας , καὶ τὴν Ἑλλάδα ἐρρύσατο , οὐ ναύτας ἀνθ’ ὁπλιτῶν ἐθίζων 
Ἀθηναίους εἶναι , οὐδὲ φυγῆς ἐφόδιον τὰς τριήρεις αὐτοῖς ἐξευρὼν , οὐδ’ ἵνα τὸν πάντα χρόνον τὴν θάλατταν οἰκῶσιν , ὥσπερ τὸν Γλαῦκόν φασι τὸν Ἀνθηδόνιον , ἢ τὸν 
Σάρωνα τὸν ἐπώνυμον τοῦ πελάγους , ἀλλὰ τοὐναντίον πᾶν , ὦ θαυμάσιε , ὅμως μηδὲν πλῆθος τῶν πολεμίων φοβῶνται μηδὲ φεύγωσιν , ἀλλὰ κἂν τὴν γῆν ἅπασαν δέῃ προλιπεῖν , κἂν τῶν σωμάτων αὐτῶν ἀποστῆναι , ῥᾳδίως ὑπομένωσιν ὑπὲρ τοῦ κρείττονος , καὶ μὴ τοῖς κτήμασι δουλεύωσι μηδ’ ἱκανὴν πρόφασιν μηδεμίαν νομίζωσι τοῦ γενέσθαι χείρους , μὴ πλῆθος πολεμίων , μὴ ἰσχὺν , μὴ πάντας ἀνθρώπους δουλεύειν συγκεχωρηκότας , μὴ πάντ’ ἄνω καὶ κάτω γιγνόμενα , ἀλλὰ καὶ θάλατταν οἰκειοτέραν καὶ πάντα κίνδυνον ἀνεκτότερον ἡγῶνται τοῦ ζῆν μετ’ αἰσχύνης . 
τοῦτο καὶ ὁπλίταις ἀγαθὸν παράδειγμα καὶ ἱππεῦσι καὶ τοξόταις καὶ τριηρίταις καὶ πᾶσι πόλεως πληρώμασιν . 
οὐ χρὴ , φησὶ , τοῖς ἐναντίοις διδόναι τὰ νῶτα οὐδὲ αἰσχρὰν σωτηρίαν ζητεῖν , οὐδ’ ἀφέντας τοὺς περὶ τῶν δικαίων λογισμοὺς ἐφεῖναι τῷ φέροντι , οὐδὲ φεύγειν ὅπως τις μὴ μάχηται . 
οὔκουν ἔγωγε , φησὶ , φεύγων ᾠχόμην εἰς Ἰταλίαν , οὐδ’ ἐκεῖ πόλιν ἠξίουν οἰκίζειν , καίτοι τῶν μάντεων κελευόντων , ἀλλ’ ἔμενον τὰς τριήρεις ἔχων , οὗ καιρὸς ἦν ὑπὲρ τῆς Ἑλλάδος ἀντιτάξασθαι . 
καὶ ἐπειδὴ τἀν τῇ γῇ κατείληπτο , ἤρκει μοι τῆς θαλάττης μικρὸν μέρος · καὶ σοὶ , φησὶ , παραινῶ μένειν καὶ σώζειν τὴν τάξιν , ἐάν τε ὁπλιτῶν ἀγῶνα ἀγωνίζῃ ἐάν τέ τιν’ ἱππέων ἄν θ’ ὁντινοῦν . 
ἐὰν δὲ καὶ πάντων ἐξείργῃ , γενοῦ μοι θαλάττιος τοῦτον τὸν χρόνον , ἐνταῦθ’ ὁπλίτευσον , προβαλοῦ τὴν ἀσπίδα ἀπὸ τῆς νεὼς , εἰ δ’ οἷόν τε καὶ ἐξ αὐτῆς τῆς θαλάττης ὑπὲρ τοῦ ῥοθίου φέρε . 
ταῦτα ἐδίδασκε Θεμιστοκλῆς , καὶ τοῦτο ἠδύνατο αὐτῷ τὸ εἰς τὰς τριήρεις μεταστῆσαι τὴν πόλιν · διὰ ταῦτα κενὴν ἀνθρώπων ἠξίωσε τὴν χώραν πρότερον ποιῆσαι ἢ ληφθέντα τινα ἐν αὐτῇ δουλεῦσαι . 
τούτων οὐ γεγόνασι λογισμοὶ καλλίους οὐδὲ πράγματα ἐντιμότερα , οὐδὲ μᾶλλον ὁμοῦ σύνεσιν καὶ μεγαλοψυχίαν καὶ ἀνδρείαν ἔχοντα · ἐπεὶ ὅτι γε οὐ καθάπαξ αὐτοὺς ἠξίου τῆς πόλεως ὑπεριδεῖν οὐδὲ κύκλῳ φεύγειν ἐπὶ τῶν τριήρων , ἀλλὰ τοῖς παροῦσι καιροῖς ταῦτα συμφέρειν ὑπελάμβανε , καὶ στρατοπέδῳ τῇ Σαλαμῖνι χρησάμενος τὸν αὐτὸν τρόπον ὅνπερ οἱ πρότεροι τῷ Μαραθῶνι πάλιν τῶν ἐξ ἀρχῆς ἐμέμνητο , ἔδειξεν οὐκ εἰς μακράν . 
ἀπελθόντων γὰρ τῶν βαρβάρων , εἴς τε τὴν πόλιν ἦγεν εὐθὺς αὐτοὺς ἄνω καὶ συνῴκιζε κατὰ τὰ πρότερα , καὶ μείζω γε τὸν περίβολον , ὥς φασιν οἱ ἐξηγηταὶ , ἐξήγαγε πανταχῆ , τειχίσαι τε δεῆσαν μόνος ἐξ ἁπάντων εὗρεν ὅπως δυνήσονται . 
πῶς οὖν αὐτοὺς φεύγειν εἴθισεν , ἢ κατὰ ποίαν τύχην , ὅς γε ἐν μὲν τοῖς ἐσχάτοις κινδύνοις ὄντας αὐτοὺς διώκειν , οὐ φεύγειν εἴθισε , νικήσαντας δὲ καὶ τὰ μέγιστα εὖ πράττοντας καὶ παρὸν ἥντινα βούλονται χώραν καὶ πόλιν αὐτοὺς λαβεῖν , εἰς τἀρχαῖα ἐπανῆγε , καὶ οὐκ εἴα τῶν ὑπαρχόντων ἀμνημονεῖν ; 
πρὸς Διὸς , ὦ Πλάτων , εἰ δὲ δὴ σοῦ τις λαβόμενος κατηγόρει λέγων ὅσα διέπλεις ἐν ὁλκάσι τὴν θάλατταν καὶ πλάνην ὁπόσην πεπλάνησαι περὶ τὴν χάρυβδιν , ὁμοῦ τοῖς ναύταις ἐσκηνωμένος καὶ δεόμενος τῆς κώπης καὶ τοῦ τροπωτῆρος , καὶ ταῦθ’ οὕτω δυσχεραίνων τὰ ναυτικὰ καὶ τοῖς ὁπλίταις προσκείμενος , ἆρ’ οὐκ ἐκεῖνο μὲν οὐκ ἔμελλες ἐρεῖν , ἅτε ὢν μουσικὸς καὶ πάλαι κατεγνωκὼς τοῦ ῥήματος , τὸ ποῖον δὴ λέγω , ὦ μοχθηρὲ μελαγχολᾷς , εἶπες δ’ ἂν οὑτωσί πως , ὦ δαιμόνιε , ἐγὼ ταῦτα ἔπραττον , οὐ τὸν τῶν ναυτῶν βίον ᾑρημένος , οὐδ’ ἐκείνους ἀντὶ τῶν ὁπλιτῶν κοσμῶν , οὐδ’ ἐν γήρᾳ ναυτίλλεσθαι μεταμανθάνων , οὐδὲ τοῖς κατ’ ἤπειρον πράγμασι λυμαινόμενος , ἀλλ’ οὐκ ἦν ἄλλως ἐλθεῖν εἰς Σικελίαν ; 
ταῦτ’ ἂν εἶχες , οἶμαι , λέγειν , ὥσπερ καὶ ἡμεῖς ὑπὲρ Θεμιστοκλέους , ὅτι οὐκ ἦν ἄλλως τοῖς Ἕλλησι σωθῆναι . 
καὶ μὴν οὐδ’ ἐκεῖνό τις ἂν φήσειεν ὡς ὑπὲρ μὲν τῶν Δίωνος πραγμάτων ἔδει πλεῖν εἰς Σικελίαν καὶ μήτε γῆρας μήτε κίνδυνον μήτε τὸ πολλάκις ἐξηπατῆσθαι μήτ’ ἄλλο μηδὲν ὑπολογίζεσθαι πρὸς τὸ δίκαιον καὶ τὴν ἐκείνου χρείαν , ὑπὲρ δὲ τῆς Ἑλλάδος καὶ τοσούτων πραγμάτων οὐκ ἄρ’ ἔδει ταῖς ναυσὶ χρήσασθαι , ἀλλ’ ἀναίνεσθαι τὴν θάλατταν . 
οὐδ’ ἂν εἷς ταῦτα φήσειεν . 
ὁ δέ γε Βελλεροφόντης , ὦ ἄριστε , ὥς φασιν οἱ ποιηταὶ , τὴν χίμαιραν ἐχειρώσατο οὐκ εἰς τὴν θάλατταν ἐμβὰς , ἀλλ’ εἰς τὸν ἀέρα ἀναβὰς ἐπὶ τοῦ Πηγάσου , καὶ ὅμως οὐκ ἔδοξε δειλὸς εἶναι , ὅς γε καὶ λόχους ὅλους διαφθείρειν ἐδόκει δύνασθαι . 
ἀλλ’ οἶμαι πρὸς τὸ πῦρ οὐκ ἦν χαμόθεν ἀντισχεῖν . 
οἶδα δὲ ὑπὲρ Θεμιστοκλέους ὅτι κἂν εἰ τὸν 
Δαίδαλον οἷός τ’ ἦν μιμήσασθαι καὶ πτερώσας ἑαυτὸν ὑπὲρ τῶν Ἑλλήνων ἐπιθέσθαι τῷ βαρβάρῳ , οὐδὲ τοῦτο ἂν ὤκνησεν , ἢ κἂν εἰ μάχην πεζὴν μέλλων συνάψειν ἐκ τῶν ὑψηλοτέρων ἐπῄει , δειλίαν ὀφλήσειν ἔμελλε . 
Λακεδαιμονίους δέ γε αὐτὸς σὺ φὴ|ς τὴν ἐν Πλαταιαῖς μάχην μαχομένους οὐκ ἐθέλειν μένειν , ἀλλ’ ὑπάγειν τοὺς Πέρσας πρὸς τὸ συμφέρον αὑτοῖς . 
ἐῶ γὰρ Σκύθας ὅσα δὴ φεύγοντες νενικήκασιν . 
ὅπου τις πλέον ἕξειν ἡγεῖται , ἐνταῦθα ἀμυνέσθω τοὺς πολεμίους , ἄλλως τε κἂν μηδὲν τῶν μειζόνων παραβαίνῃ δικαίων . 
εἰ μὲν τοίνυν αὑτοῦ γνώμῃ μόνον περὶ τούτων ἐκέχρητο Θεμιστοκλῆς , ἐκείνου τις ἂν εἶπεν αὐτὸν τὴν κατηγορίαν πεποιῆσθαι , ἐπεὶ δὲ καὶ θεὸς ταῦτ’ ἀνελὼν φαίνεται , ἐγὼ μὲν ὀκνῶ λέγειν , πᾶς δ’ ἄν τις συνίοι τὸ λοιπόν . 
ὁ δ’ οὖν Θεμιστοκλῆς λαμπρῶς ἀποφεύγει τὴν αἰτίαν . 
ἢ πρὸς τῶν θεῶν αὐτῶν , ὅταν μὲν δέῃ Σωκράτη σοφώτατον εἶναι δοκεῖν , εἰς ἀξιόχρεων μάρτυρα ἀνοίσομεν τὸν θεὸν τὸν ἐν Δελφοῖς καὶ τοῖς λογίοις ἰσχυριούμεθα , ἃ Χαιρεφῶν καὶ ὀλίγοι τινὲς ᾔδεσαν , οἷς ἔμελε Σωκράτους , ὧν δ’ οἱ Ἕλληνες ἅπαντες μάρτυρες καὶ ἃ τῶν πώποτε κοινότατα ἐφθέγξατο ἡ Πυθία καὶ οἷς ἅπαντα τὰ μέλλοντα ἠκολούθησε , ταῦτα δὲ οὐδαμοῦ θήσομεν εἰς λόγον , οὐδὲ τῇ Θεμιστοκλέους σοφίᾳ μέγιστα εἶναι μαρτύρια συγχωρησόμεθα ; 
ὅπου γὰρ ταὐτὰ ἔδοξεν ἐκείνῳ καὶ τῷ θεῷ περὶ σωτηρίας τῶν ὅλων , τί χρὴ λέγειν ἄλλο ; 
τίν’ οὖν ἦν τὰ χρησθέντα ; 
ἄρχεται μὲν ἄνωθέν ποθεν , ἔπειτά ἐστι τοῦτο ὃ πάντες θρυλοῦσι τεῖχος Τριτογενεῖ ξύλινον διδοῖ εὐρύοπα Ζεύς . 
ἆρά γε καὶ μόνον τοῦτο εἴρηκεν ὁ χρησμός ; 
οὒκ , ἀλλ’ ὥσπερ ἐπισφραγίζεται τὴν γνώμην τῇ προσθήκῃ . 
τίς οὖν ἔσθ’ αὕτη ; 
μοῦνον ἀπόρθητον τελέθειν · 
ἵνα μὴ τοῦθ’ οὕτως λεγόντων ἀρτίως αἵρεσιν εἶναι δοκῶσιν αὑτοῖς Ἀθηναῖοι ἢ κατὰ γῆν νικῆσαι ἢ κατὰ θάλατταν , μηδὲ τρυφῶσιν , ἀλλ’ εἰδῶσιν ὅτι ἐν ταῖς ναυσὶν ἅπαντα τὰ πράγματα ἕστηκε καὶ ἄλλως οὐκ ἔνεστι σώζεσθαι . 
ἔτι δὲ αὐτὸ μειζόνως ηὔξησεν ἐν τοῖς ἐφεξῆς , ἅτ’ ὢν μουσηγέτης ὁ θεὸς καὶ λέγειν ἄριστος δή που . 
προσέθηκε γὰρ τὸ σὲ τέκνα τ’ ὀνήσει , τί τοῦτο λέγων τὸ σὲ τέκνα τ’ ὀνήσει ; οὐ διὰ τοὺς παῖδας οὓς εἰς Τροιζῆνα ὑπεξέθεντο ἐμοὶ δοκεῖν , ἀλλὰ καὶ τοὺς ὕστερον μέλλοντας ἔσεσθαι . 
οὕτω συνεκληρώθησαν τῇ τύχῃ τῆς πόλεως αἱ τριήρεις . 
εἴ ποτε γὰρ εὖ πράττοιεν , κατὰ ταύτας εὖ πράττειν αὐτοῖς περιῆν ὅλως . 
καὶ οὐδ’ ἐνταῦθ’ ἔστη τῆς δημηγορίας , ἀλλ’ ὥσπερ προκαταλαμβάνων καὶ ὥσπερ ὑποτεμνόμενος τὰς Πλάτωνος ἐπιτιμήσεις ἔγκειται πάσας φωνὰς ἀφιεὶς καὶ λέγων ἐκ τοῦ εὐθέος ἤδη μηδὲ σύ γ’ ἱπποσύνην τε μένειν καὶ πεζὸν ἰόντα πολλὸν ἀπ’ ἠπείρου στρατὸν ἥσυχος , ἀλλ’ ἀναχωρεῖν . 
εἶτ’ ἐστὶν ἀκροτελεύτιον ἔτι τοί ποτε κἀντίος ἔσσῃ . 
καὶ ἔγωγ’ ἡδέως ἂν ἐροίμην τοὺς τὰς βαθείας ὑπήνας ἕλκοντας , ἔφη τις τῶν κωμικῶν , καὶ μέχρι τούτου τὸν Πλάτωνα σεμνύνοντας , εἰ κατ’ ἐκείνους τοὺς χρόνους ἦν ἡμῖν 
Πλάτων , καὶ αὐτῷ τὰ πράγματα ἐπετέτραπτο , εἶθ’ ἧκεν ὁ χρησμὸς , τίνας ἂν λόγους λέγειν ᾤετο δεῖν , ἢ τί πράττειν ἠξίου τοὺς Ἀθηναίους . 
ἢ νὴ Δία , εἰ μὴ στρατηγῶν αὐτὸς ἐτύγχανε , τῷ γε Θεμιστοκλεῖ τί που ἂν συνεβούλευε ; 
πότερον ταῦθ’ ἅπερ αἱ μαντεῖαι , ἢ τἀναντία τούτων ; 
εἰ μὲν γὰρ οὐκ ἔμελλεν εἴσεσθαι τὸν νοῦν τῶν χρησμῶν , οὐ σοφοῦ πρᾶγμα ἔμελλε πείσεσθαι · εἰ δὲ γιγνώσκων καὶ συνιεὶς ἀντιλέγειν ἐπεχείρει , παντὸς μᾶλλον ἔργον διεπράττετο ἢ Πλάτωνος . 
δυοῖν γὰρ τοῖν ἐσχάτοιν ἀπόδειξις ἦν , ἀσεβείας εἰς τὸν θεὸν καὶ προδοσίας τῆς σωτηρίας οὐ μόνον τῆς πόλεως , ἀλλὰ καὶ τῶν Ἑλλήνων ἁπάντων . 
εἰ δὲ δὴ τὰ μάλιστα ἕτερα μὲν ὁ θεὸς προσέταττεν , ἑτέραν δὲ ἦγε Πλάτων , ποτέρῳ τὸν Θεμιστοκλέα πεισθῆναι προσῆκεν , ἢ ποτέρῳ μᾶλλον προσέχων ὀρθῶς ἂν ἔδοξε φρονεῖν ; 
τουτὶ γὰρ ἕν μοι τῆς ἀπορίας διαλύσαντες σταθήτωσαν παρὰ τὸν τρίποδα τὸν ἐν Δελφοῖς , ὃν Ἕλληνες ἀπὸ τῶν βαρβάρων ἀνέστησαν . 
ἀλλὰ μὴν οὐκ ἦν πρὸς δαίμονα φωτὶ μάχεσθαι . 
καὶ μὴν οὐδ’ ἐκεῖνό γ’ ἔχει λόγον τῶν μὲν ἐν τῇ Πλάτωνος πόλει καὶ πολιτείᾳ τελευτώντων τῇ Πυθίᾳ τὰς τιμὰς ἐπιτρέπειν αὐτὸν Πλάτωνα καὶ ταῦτα τίθεσθαι κύρια ἅττ’ ἂν ἐκείνῃ δοκῇ , ἃ δ’ ὑπὲρ τῆς τῶν ζώντων σωτηρίας καὶ φυλακῆς τῆς πάσης 
Ἑλλάδος ἡ Πυθία προσέταξε , ταῦτα τῷ πεισθέντι καὶ διοικήσαντι μέμφεσθαι . 
τρισὶ γὰρ τοῖς μεγίστοις φαίνεται σχεδὸν εἰς τὸν Θεμιστοκλέα μόνον ἐλθοῦσα τῶν Ἑλλήνων ἅπασα ἡ σωτηρία , τῷ τε κατ’ ἀρχὰς συμβουλεῦσαι ποιήσασθαι τὰς τριήρεις , πρὶν καὶ προσδοκᾶν τινα τῶν πολλῶν ἥξειν τοὺς βαρβάρους , καὶ τῷ παρόντος τοῦ πολέμου πεῖσαι ναυμαχεῖν καὶ τῷ ποῦ τῆς θαλάττης συνοίσει προϊδεῖν . 
εἴτε γὰρ μὴ ἐποιήθησαν ἐξ ἀρχῆς αἱ τριήρεις , οὐδὲν ἂν ἦν ἄξιον τοῖς Ἕλλησι λόγου ναυτικὸν , οὐδ’ ᾧ θαρρήσαντες ἔμελλον οἱ λοιποὶ συστήσεσθαι · ὥστε τῶν μὲν κατὰ γῆν ἀπόρων ὄντων , ἐν δὲ τῇ θαλάττῃ δυνάμεως οὐχ ὑπαρχούσης ἀπώλλυτ’ ἂν ἀκονιτὶ πάντα τὰ πράγματα · 
εἰ δὲ αἱ μὲν νῆες ὑπῆρχον , ἄλλον δέ τινα αὐτοῖς ἔδοξε τρόπον τὸν πόλεμον διαφέρειν , οὐδ’ οὕτω πλέον οὐδὲν ἦν . 
καὶ μὴν ἥ γε φύσις τῆς θαλάττης ἄχρηστον τὸ πλῆθος τῶν νεῶν τοῖς βαρβάροις ἐποίησε . 
τοῦτο δ’ ἦν ὁ δεινὸς ἀγὼν Θεμιστοκλέους καὶ ὁ προαγὼν ἐν τοῖς Ἕλλησιν αὐτοῦ μεῖναι καὶ παύσασθαι πρὸς τὸν Ἰσθμὸν βλέποντας . 
λέγουσι δέ τινες καὶ τέταρτον ὑπὲρ Θεμιστοκλέους ὡς πρὸς τῷ τόπῳ καὶ τὸν καιρὸν ἐξεῦρε , στησάμενος τὴν ναυμαχίαν κατιόντος τοῦ πνεύματος . 
ὃ δὴ καὶ Φορμίων ὕστερον , ὡς ἔοικε , μιμησάμενος Λακεδαιμονίους περὶ Ναύπακτον κατεναυμάχησεν . 
οὕτω πολλοῦ δεῖ Θεμιστοκλῆς ἐθίσαι φεύγειν Ἀθηναίους ἢ διαφθεῖραι τὰ φρονήματα . 
ἀλλ’ ἐπάνειμι πρὸς τὰ λοιπὰ τοῦ χρησμοῦ . 
εἶεν . 
τίνα δὴ τἀπὶ τούτοις ἐφθέγξατο ὁ θεὸς καὶ πῶς κατεκόσμησε τὴν συμβουλήν ; 
ὦ θεία Σαλαμὶς ἀπολεῖς δὲ σὺ τέκνα γυναικῶν . 
ὁ μὲν τοίνυν θεὸς θείαν τὴν Σαλαμῖνα προσεῖπεν , ὡς ἐν αὐτῇ μελλόντων ἔργων ἔσεσθαι κρειττόνων ἢ κατὰ πάντα τἀνθρώπινα . 
Πλάτων δὲ τὸν ταῦτα κατειργασμένον καὶ τὸν κομίσαντα αὐτοὺς εἰς τὴν Σαλαμῖνα λυμήνασθαί φησι τοῖς πράγμασι καὶ τῶν πρὸς ἡδονὴν ὑπηρετούντων οὐδὲν γενέσθαι βελτίω . 
καὶ ὁ μὲν Ἴακχος ἐξεφοίτησε καὶ μετέσχε τῶν δρωμένων καὶ νέφη παρὰ ταῖν θεαῖν εἰς τὴν ναυμαχίαν ἐγκατέσκηψε καὶ θεοὶ καὶ ἥρωες οἱ κοινοὶ τῶν Ἑλλήνων σύμμαχοι συνηγωνίζοντο , καὶ συνεναυμάχουν τιμῶντες ἔργῳ Θεμιστοκλέα , καὶ ἡ προσηγορία τῇ Σαλαμῖνι πανταχόθεν ἠκριβοῦτο καὶ κατέστη θεία τοῖς ἅπασι . 
καίτοι ὅτε ἡ Σαλαμὶς τοῦτ’ ἤκουσεν , ἡ ναυμαχία δή που τοῦτο ἤκουσεν · οὐ γὰρ ἄλλης γέ τινος χώρας Σαλαμὶς τὸν πρὸ τοῦ χρόνον ἦν , ἀλλ’ ὁ θεὸς τὴν ναυμαχίαν θείαν δῑ ἐκείνης προσεῖπε · Πλάτων δὲ , ὡς ἔοικεν , ἀναίνεται τὴν νίκην καὶ θάνατον τῶν ταῦτα πραξάντων καταψηφίζεται καὶ προκρίνει σεμνῶς ἀπολωλέναι μᾶλλον ἢ νικᾶν μετὰ τῶν θεῶν . 
Ὅμηρος δὲ εἰ περιῆν , κἂν Διὶ μῆτιν ἀτάλαντον προσεῖπε τὸν ταῦτα συμβουλεύσαντα καὶ πράξαντα πολλῷ μᾶλλον ἐμοὶ δοκεῖν ἢ τὸν τῶν Κεφαλλήνων στρατηγὸν τὸν ἐπαλείψαντα τῇ μίλτῳ τὰς ναῦς . 
εἰ γὰρ ὁ μὲν Ζεὺς ἐδίδου τῇ Ἀθηνᾷ δωρεὰν τὰς ναῦς , ὁ δ’ Ἀπόλλων ταῦτα ἔφραζεν , ὁ δὲ ἐξ ἀρχῆς πρὸς ταῦτα ἥρμοστο κἀν τοῖς παροῦσι μόνος ταὐτὰ τοῖς θεοῖς ἐγίγνωσκε , πῶς οὐκ ἔμελλε τοῦτο τὸ πρόσρημα οἴσεσθαι ; 
ἀλλ’ οὐ Πλάτων οὕτως , ἀλλ’ ἀντὶ τοῦ Διὶ τὴν γνώμην ὅμοιον καὶ θεῖον προσειπεῖν Σαράμβῳ καὶ τοῖς καπήλοις εἰκάζει πᾶσι . 
πῶς ἄν τις μᾶλλον μεγαλοπρεπείᾳ παρὰ καιρὸν ἐχρήσατο ; 
φέρε δὴ κἀκεῖνο σκεψώμεθα , εἰ ὥσπερ τινὲς ἤδη λέγονται τῶν ἡρώων ἐν θεοῖς δικασταῖς κριθῆναι , οὕτω καὶ Θεμιστοκλῆς περὶ ὧν συνεβούλευσεν ἐκρίνετο ἐν τῷ 
Ἀπόλλωνι τῷ Πυθίῳ , ποτέραν ἂν ἤνεγκε τὴν ψῆφον ὁ θεὸς περὶ αὐτοῦ . 
πότερον τὴν καταγιγνώσκουσαν ; 
ἀλλ’ ἄτοπον προειπεῖν μὲν αὐτὸν ταῦτα καὶ χρῆσαι , τοῦ δὲ ὑπακούσαντος καταψηφίζεσθαι . 
ὅπου γὰρ καὶ τὸν Ὀρέστην ἀφεθῆναι λόγος ἐν τοῖς ἄλλοις θεοῖς κρινόμενον εἰς τὸν 
Ἀπόλλω τὸ ἔργον ἀνενεγκόντα , ἦ που τόν γε παρ’ αὐτῷ τῷ Ἀπόλλωνι φεύγοντα ὑπὲρ ὧν μετ’ ἐκείνου κατέπραξεν οὐδεὶς λόγος ἦν ἁλῶναι . 
εἶθ’ ὃν οὐκ ἦν ἑλεῖν παρὰ τῷ θεῷ κριτῇ , τούτου Πλάτων ἠξίωσε κατηγορεῖν ; 
καὶ εἰ μὲν 
Ἀθήνησιν ἐκρίνετο μηδεμιᾶς τοιαύτης λέγω μαντείας προϋπαρχούσης , ἔπειτ’ ἔδοξεν ἐκείνοις ἐπιτρέψαι τῷ θεῷ καθάπερ πρότερόν φασι τὸ περὶ τῶν φυλῶν , εἰ καλῶς αὐτῷ βεβουλεῦσθαι ἀνεῖλεν , ἀφεῖσθαι λοιπὸν ἔδει , καὶ μηδενὶ μηδὲν ἐξεῖναι παρὰ ταῦθ’ ἕτερον λέγειν · ἐπεὶ δ’ ἔφθη πρὸ τῆς αἰτίας αὐτὸν ἀφεὶς ὁ θεὸς καὶ πρότερον τὰς πράξεις ἐπῄνεσε , πρίν τινα ἀνθρώπων εἰδέναι εἰ πραχθήσονται , καὶ μόνον οὐ συνεῖπεν αὐτῷ περὶ ἁπάντων ἐξ ἀρχῆς καὶ τὴν γνώμην ἣν εἶχε προεξήνεγκεν , ὅμως οὐκ ἀπέσχηται Πλάτων , ἀλλ’ ἐναντία τῷ χρησμῷ πεφιλοσόφηκε καὶ κατηγόρηκε τῶν πεπραγμένων , ἃ πρὶν γενέσθαι τῶν κρειττόνων τις ἐπῄνεσε . 
τί οὖν οὐ καὶ τοὺς Ἡρακλείδας , ὦ βέλτιστε , ᾐτιάσω , διότι οὐ κατὰ γῆν εἰς Πελοπόννησον εἰσῆλθον , ἀλλ’ ἀπὸ τοῦ Ῥίου πρὸς τὸ Ῥίον περαιωθέντες ; 
ἀλλ’ οἶμαι κἀκείνοις ταυτὸν ἦν , ὅπερ τοῖς 
Ἕλλησι τοῖς περὶ Θεμιστοκλέα · κατὰ γῆν μὲν γὰρ ἔδει κρατεῖσθαι , κατὰ θάλατταν δὲ ὑπῆρξε καὶ σώζεσθαι καὶ κρατεῖν . 
μέγα δὲ σημεῖον · ἕως μὲν γὰρ δῑ Ἰσθμοῦ τῆς εἰσβολῆς ἐπειρῶντο , ἠτύχουν , ἐλθόντες δὲ ἐπὶ τὸν πόρον τὸν Ἀχαϊκὸν , εὗρον αὐτὸν πόρον ὄντα τῆς σωτηρίας αὐτοῖς . 
διόπερ ἐκείνοις ὁ θεὸς διὰ τῶν στενῶν τούτων ἐπιχειρεῖν προὔλεγεν · οἱ δὲ ἀγνοήσαντες καὶ τὴν ἑτέραν τραπόμενοι μικροῦ καθάπαξ ἀπώλοντο . 
τὸ δὲ αὐτὸ καὶ τοῖς 
Ἕλλησι περιειστήκει τότε . 
οἱ μὲν γὰρ ἐν Πύλαις ἀπωλώλεσαν αὐτῶν , οἱ δ’ ἐν ταῖς ναυσὶν ἐνίκων πανταχοῦ . 
στενὰ δ’ ἦν , ὡς ἔοικεν , ἀμφοτέρωθι · ὧν τὰ μὲν φυλάξασθαι προσῆκε , τοῖς δὲ χρήσασθαι . 
διὸ καὶ τότε οἶμαι Θεμιστοκλῆς τὸν Ἰσθμὸν παντὸς μᾶλλον φεύγειν ἠξίου , ὥσπερ ἄλλο τι ἀρχαῖον κακὸν φυλαττόμενος , καὶ τὴν Σαλαμῖνα προὐβάλλετο . 
καὶ μὴν οὐδέν γε ἀτιμότερον οὐδ’ ἀδοξότερον τὴν Πελοπόννησον ἐκεῖνοι τότε ἔσχον παρὰ τὰς ναῦς , ἀλλὰ πολλῶν κἀγαθῶν ὁπλιτῶν πρόγονοι κατέστησαν καὶ οὓς οὐδ’ ὁ Πλάτων οὐδαμοῦ πώποτε ἐμέμψατο τῶν εἰς τοὺς πολέμους ἕνεκα , καὶ πλείω τοὺς ἐκγόνους αὐτῶν ἢ τὴν ἄλλην δόξαν . 
αὐτὸς γὰρ Πλάτων ὑμνεῖ τὸ Δωρικὸν τοῦτο στρατόπεδον . 
τούτου τοίνυν οὐχ ἧττον ἐν καιρῷ τοῖς Ἕλλησι τὸ Θεμιστοκλέους τοῦτο στρατόπεδον φαίνεται γενόμενον . 
ὅτι τοίνυν οὐδὲ χείρους ἐγένοντο ἐκ τούτων Ἀθηναῖοι τὰ κατ’ ἤπειρον ἔδειξε μὲν ἡ Πλαταιᾶσι μάχη , ἐν ᾗ μόνους Λακεδαιμονίους ἐφαμίλλους ἔσχον · ἔδειξε δ’ ἡ ἐν Μυκάλῃ , ἐν ᾗ μόνοι προὐκρίθησαν · ἔδειξε δ’ ἡ ἐν 
Οἰνοφύτοις ὕστερον , ἐξ ἧς τὴν Βοιωτίαν ἔσχον καὶ Λοκροὺς καὶ Φωκέας . 
εἰ δέ ποθ’ ὕστερον καὶ προσέπταισαν , οὐδ’ ἐν ταῖς ναυσὶν ἐνίκων ἀεὶ νικήσαντες τότε , ἀλλ’ οὐ Θεμιστοκλῆς γε οὐδετέρου τῶν πταισμάτων τούτων αἴτιος οὐδαμοῦ , οὗ γε καὶ ζῶντος καὶ μετὰ τὴν τελευτὴν οὐκ ὀλίγον χρόνον τοσοῦτον ἴσχυον ἀμφότερα . 
τὰ μὲν δὴ μέχρι τῆς ναυμαχίας καὶ τῆς φυγῆς τῆς βασιλέως Θεμιστοκλέους ἔργα καὶ πολιτεύματα τοιαῦτα , οἷα προσῆκεν ἀνδρὸς εἶναι τὸ μὲν κολακεύειν , ὡς ἐγὼ νομίζω , πλεῖστον ἀνθρώπων ἀποφυγόντος , συνέσεως δὲ καὶ τόλμης ἐπὶ πλεῖστον ἥκοντος μετὰ σωφροσύνης καὶ δικαιοσύνης ἁπάσης . 
τὰ δ’ ὕστερον ποῖ’ ἄττα , ὡς ἐν βραχέσι διελεῖν ; 
Μαρδόνιος μὲν ὑπὲρ βασιλέως ἐπεκηρυκεύετο 
Ἀθηναίοις , ἔργῳ πεῖραν εἰληφὼς ὅτι ἐν ἐκείνοις ἐστὶ τῶν πραγμάτων ἡ ῥοπὴ , καὶ ὁποτέροις ἂν πρόσθωνται , τούτους ἀνάγκη κρατεῖν . 
ὁ δὲ πρεσβεύων ἦν Ἀλέξανδρος Μακεδόνων βασιλεύς . 
Ἀθηναῖοι δὲ ἀκούσαντες μὲν ὡς ἀνοικιεῖ τὴν πόλιν αὐτοῖς καὶ τὴν χώραν ἀποδώσει , ἀκούοντες δὲ ἑτέρας φιλανθρωπίας καὶ φιλίαν καὶ συμμαχίαν τὸν ἀεὶ χρόνον , οὐδενὶ τούτων ἐπήρθησαν , οὐδὲ κατῄσχυναν τῶν προϋπηργμένων οὐδὲν , ἀλλὰ τὸν μὲν κίνδυνον τὸν ὑπὲρ τῶν Ἑλλήνων ἀντὶ τῶν κατὰ τῶν Ἑλλήνων δωρεῶν ἐδέξαντο , τῷ δὲ πρεσβευτῇ τὸ μὴ ταὐτὰ τοῖς προτέροις ἀγγέλοις παθεῖν διὰ τὸ σχῆμα τῆς προξενίας ἀφεῖσαν , προσέταξαν δ’ ἐκποδὼν εἶναι παραχρῆμα καὶ τοῦ λοιποῦ τοιαύτας ἀγγελίας μὴ φέρειν . 
τοιαῦτα τῆς Θεμιστοκλέους πολιτείας καὶ στρατηγίας ἀπέλαυσαν . 
εἰς τοῦτο δ’ ἅπαντας προήγαγεν ἀνδρείας καὶ μεγαλοψυχίας καὶ τοῦ μισεῖν ἅπασαν ἀγεννῆ διακονίαν , ὥσθ’ ἑαλωκότος μὲν δεύτερον αὐτοῖς τοῦ ἄστεος , πέμποντος δὲ πάλιν Μαρδονίου τοὺς λόγους , ἐν Σαλαμῖνι τῆς βουλῆς οὔσης καὶ τοῦ κήρυκος 
Ἀθήνηθεν ἥκοντος , ἐπειδή τις εἶπεν ἐν τῇ βουλῇ δέχεσθαι , συλλεγέντες πάντες κατέλευσαν , αὐτοὶ μὲν αὐτὸν , αἱ δὲ γυναῖκες τὴν γυναῖκα αὐτοῦ , οὐδὲν ἀτιμότερον δήπουθεν , ὦ Πλάτων , ἔργον ἐργασάμεναι οὐδ’ ἐλάττονος ἄξιον εὐφημίας τῶν ἐν τῇ σῇ πόλει τρεφομένων γυναικῶν , ἃς σὺ κελεύεις μετὰ τῶν ἀνδρῶν συστρατεύεσθαι τὰ καὶ τὰ ποιούσας . 
ἆρά σοι διακονεῖν ὁ Θεμιστοκλῆς λέγων φαίνεται , ἢ ταῦτα παιδεύων τοὺς παρ’ αὑτὸν συλλεγομένους ; 
ἐλθόντων τοίνυν Λακεδαιμονίων ὑπὸ τοὺς αὐτοὺς χρόνους 
Ἀλεξάνδρῳ καὶ παρακαλούντων ὑπὲρ τῶν Ἑλλήνων , καὶ ὑπισχνουμένων παῖδας καὶ γυναῖκας αὐτοῖς καὶ τοὺς ἔξω τῆς ἡλικίας θρέψειν , ἕως ἂν ὁ πόλεμος ᾖ , τοσοῦτον ἀπέσχε τοῦ ταῦτά γε θελῆσαι δέξασθαι ὥστε συγγνώμης αὐτοὺς ἀξιώσας ἀπέστειλεν , ὡς οὐκ εἰδότας παρ’ οὕστινας πρεσβεύονται . 
τοῦ δ’ αὐτοῦ φρονήματός ἐστι καὶ ἡ στήλη , ἣν ὕστερον τούτων ἔστησαν λέγουσαν τάδε , Ἄρθμιον τὸν 
Πυθώνακτος τὸν Ζελείτην ἄτιμον καὶ πολέμιον εἶναι τοῦ δήμου τῶν Ἀθηναίων αὐτὸν καὶ γένος , ὅτι τὸν ἐκ Μήδων χρυσὸν εἰς Πελοπόννησον ἤγαγεν . 
ἐγὼ μὲν οὐκ οἶδ’ ὅ τι τούτου ψήφισμα Πλάτων ἂν ἔγραψε κάλλιον ἢ σεμνότερον περὶ τοῦ αὐτοῦ πράγματος . 
σκοπῶ δὲ κἀκεῖνο ὅτι τῆς αὐτῆς φιλοσοφίας ἐστὶν ἄμφω τὼ δόγματε · ὁ μὲν γὰρ τοῖς φύλαξιν ἀπεῖπε μὴ κτάσθαι χρυσίον , ὁ δὲ τὸν κομίσαντα τὸ ἐκ Μήδων χρυσίον πολέμιον τῆς πόλεως ἀνέγραψε , κἄν τις ἀποκτείνῃ , μὴ εἶναι δίκας . 
οὐκοῦν ἣν Πλάτων τῆς ἄριστ’ οἰκουμένης πόλεως φυλακὴν ὑπελάμβανε , ταύτην ἐκεῖνος τῆς Ἑλλάδος ἠξίου ποιεῖσθαι , καὶ ταύτην τὴν στήλην καθιέρωσαν Ἀθηναῖοι τῇ θεῷ παραστήσαντες τῷ ἀγάλματι τῷ Μαραθωνόθεν , νομίζοντες οὐδὲν ἀτιμοτέραν οὐδὲ ἀχρηστοτέραν εἶναι τῶν ἄλλων ἀναθημάτων · ἐν ᾗ τοῖς διαφθείρειν ἐπιχειροῦσι τοὺς Ἕλληνας ὅπως δεῖ χρῆσθαι γέγραπται . 
ἀμφοτέροις δέ μοι δοκεῖ τοῖς ἔθνεσι προσήκειν ἅπασαν ὑπὲρ Θεμιστοκλέους ψῆφον φέρειν ἀγαθήν . 
ὅσοι τε γὰρ τὴν σωτηρίαν οἰκειότατον καὶ πρῶτον νομίζουσι , Θεμιστοκλῆς ἐστιν ὁ βεβαιώσας αὐτὴν ἅπασι τοῖς Ἕλλησιν , ὅσοι τε φρονήματι κρίνουσι τὰ πράγματα καὶ τοὺς ὑπὲρ τῶν καλῶν κινδύνους καὶ τὴν εὐδοξίαν τοῦ ζῆν ἀσφαλῶς ἐντιμότερον ἡγοῦνται , οὐκ ἔχουσι τῶν ἐκείνου καλλίω παραδείγματα . 
ὥστ’ ἀμφοτέροις ἂν τοῖς κριταῖς νικῴη δικαίως . 
καὶ γάρ τοι μετὰ τὴν ναυμαχίαν συλλεγέντων εἰς τὸν Ἰσθμὸν ἁπάντων καὶ φερόντων τὴν ψῆφον ἀπὸ τοῦ βωμοῦ τοῦ Ποσειδῶνος περὶ τῶν ἀριστείων , ἔξεστι μέν τι καὶ ἄγνωμον ἐνταῦθα κατηγορῆσαι τῶν 
Ἑλλήνων , ἔξεστι δὲ τὸ λοιπὸν τῆς εὐγνωμοσύνης ἐπαινέσαι καὶ λαβεῖν ὑπὲρ Θεμιστοκλέους . 
ἕκαστος γὰρ ἑαυτὸν πρῶτον φέρων , δεύτερον συνεξέπιπτον ἅπαντες φέροντες Θεμιστοκλέα . 
ἡ μὲν οὖν τοῦ πρωτείου ψῆφος , οἶμαι , τοῦ φύσει πᾶσιν ἀνθρώποις συμβεβηκότος ἦν , τοῦτο δ’ ἐστὶ μηδένα ἑαυτοῦ μᾶλλον φιλεῖν · ὥστ’ οὔτ’ ἰσχυρὸν εἶχεν οὐδὲν οὔτε συγγνώμης ἀπήλλακτο . 
ἡ δὲ ὑπὲρ τῶν δευτέρων σαφῶς ἤδη σύμβολον ἦν τῆς ἀληθείας , καὶ ὅτι οὐκ εἶχον ἑτέρως θέσθαι . 
ὥστ’ εἰ προείρητο ἐξ ἀρχῆς μηδένα ἑαυτὸν φέρειν , ἀλλ’ ἕτερον , Θεμιστοκλέα πάντες οἴσειν ἔμελλον , ὅν γε καὶ παντὸς ἄλλου πᾶς τις προὔκρινεν αὐτῶν , καὶ ὁμοίως ἂν πρῶτος ἐγίγνετο ὥσπερ τότε δεύτερος . 
οὕτω καὶ νῦν δεύτερον εἶναι ψηφισάμενοι προσόμοιον ἐποίουν ὥσπερ ἂν εἰ πρῶτον ἐψηφίσαντο . 
οὐ μὴν οὐδ’ οὕτως ἔλαττον ἔχων ἀπῆλθεν , ἀλλ’ ἀμφοτέροις ἐνίκησε . 
τὰ μὲν γὰρ πρῶτα καὶ παρὰ τῆς ἀληθείας καὶ παρ’ αὑτοῦ λαβὼν εἶχε · τὸ γὰρ αὐτὸ τοῖς ἄλλοις ἐποίησε μόνος τῶν ἄλλων δικαίως · 
τὰ δὲ δεύτερα ἤδη συνεκεχωρήκει · ὥστ’ ἐξ ἁπάντων πρῶτος ἦν . 
ἀναχωρησάντων δὲ τῶν Ἑλλήνων καὶ διαλυόντων τὸν σύλλογον , ὡς εἶδον τὸ συμβαῖνον , κἀνταῦθα δὴ καλῶς αὐτοὺς ἐξελεγξάντων ὡς οὐχ ἁπλῶς οὐδὲ πολιτικῶς ἔχουσιν , οὐδ’ ἐκεῖνα ἐπὶ πᾶσι δικαίοις ἐψηφίσαντο , ἀλλ’ ὑπ’ ἐσχάτης ἀνάγκης τῶν πραγμάτων ἀγχόμενοι καὶ οὐ πρὸς χάριν οὐδὲ πρὸς εὔνοιαν , τοσοῦτον ἁπάντων κατεγέλασεν ὥστ’ ἐν μὲν τῷ παραχρῆμα οὐδ’ ὁτιοῦν ἐφρόντισε , καταστάντων δὲ τῶν πραγμάτων ἦλθεν εἰς Λακεδαίμονα ὥσπερ ἐπίτηδες . 
οὕτω φαῦλός τις ἦν τοὺς τρόπους καὶ αὐτόχρημα διάκονος . 
Λακεδαιμόνιοι δὲ οὐ κατέσχον πρὸς τὴν ἐπιδημίαν αὐτοῦ , ἀλλὰ καὶ παρόντα ἐτίμησαν ὡς οὐδένα τῶν παρ’ αὐτοῖς βασιλέων , καὶ ὡς ἀπῄει , προέπεμψαν τριακοσίοις λογάσι τῶν νέων ἄχρι τῶν ὅρων τῆς 
Λακωνικῆς , μόνον Ἑλλήνων καὶ βαρβάρων καὶ τῶν πρότερον καὶ τῶν ὕστερον . 
τοσοῦτον αὐτοῖς ἔδοξεν ὑπὲρ ἅπαντας ἀνθρώπους Θεμιστοκλῆς εἶναι . 
καίτοι ὅτε τῶν Ἑλλήνων οἱ κράτιστοι τὰ κατ’ ἤπειρον οὐκ ᾐσχύνοντο προπέμποντες ἐκεῖνον μέχρι τῶν ὁρίων τῆς χώρας τῆς ἑαυτῶν , πῶς ἔνεσθ’ ἡμῖν τῶν ὁπλιτῶν ἕνεκα ψέγειν ; 
ἢ πῶς μὴ ἐθέλειν ἐπαινεῖν , ὃν οἱ ἀντίπαλοι δοκοῦντες εἶναι καὶ ἄκοντες ἐτίμων ἃ μηδένα τῶν πώποτε ; 
τριῶν τοίνυν ὄντων καιρῶν ἀφ’ ὧν τις ἐξετάσειε 
Θεμιστοκλέα , κατὰ πάντας ἀνὴρ ἄριστος καὶ πρῶτος φανήσεται . 
πρὶν μὲν γὰρ ἥκειν τοὺς βαρβάρους , τάς τε πόλεις διήλλαξε καὶ τοῖς ἀπὸ τῆς πόλεως πολίταις ἀνῆκε τὰ ἐγκλήματα · συμβάντων δὲ τῶν ἀγώνων , Λακεδαιμονίοις μὲν οὐ διηνέχθη , τοὺς πολεμίους δ’ ἐξέωσε μόνος · καταστάντων δὲ τῶν πραγμάτων καὶ Λακεδαιμονίων ἐθελόντων ἐκσπόνδους τὰς πόλεις ποιεῖν , ὅσαι μετὰ τῶν ἐναντίων ἐγένοντο , ἀντεῖπε καὶ διεκώλυσε , νομίζων ὅμοιόν τι συμβήσεσθαι τῷ τὴν Ἑλλάδα ἔκσπονδον αὐτὴν ὑφ’ αὑτῆς ἀποφανθῆναι . 
πλέον γὰρ ἢ τριάκοντα πόλεις ἔδει τῇ συμφορᾷ ταύτῃ περιπεσεῖν . 
οὔκουν ἡγεῖτο προσήκειν εὐτυχηκυῖαν τὴν Ἑλλάδα λαμπρῶς οὕτω καὶ τῶν ἐχθρῶν κρείττω γεγονυῖαν τοσοῦτον ἐλάττον’ ἢ πρότερον γενέσθαι . 
πῶς ἂν κρείττων ἀνὴρ ἐγένετο , ἢ πῶς δεξιώτερος τὰ πολιτικά ; 
ἔχων δὲ λέγειν καὶ περὶ τῶν ὕστερον αὐτοῦ συμφορῶν , καὶ ὅπως ἅπαν τὸ πρᾶγμα συνεσκευάσθη , καὶ ὁποῖόν τινα κἀν τούτοις παρέσχεν ἑαυτὸν , ἐβουλόμην μὲν ἂν ἐν τούτῳ χρείας εἶναι τὸν λόγον ὥστε καὶ περὶ τούτων ἐπείγειν διελθεῖν · οἶμαι γὰρ οὐδὲν φαυλότερα οὐδ’ ἐλάττω εἰπεῖν ἂν τῶν εἰρημένων ἤδη περὶ αὐτοῦ . 
ἐπεὶ δ’ ἅμα τ’ ἔξω τῆς ὑποθέσεώς ἐστι καὶ μῆκος ἐπεισέρχεται τοῖς λόγοις , παραλείψω ταῦτα , τοσοῦτον ἐπιφθεγξάμενος καὶ περὶ τούτου τοῦ μέρους , ὅτι ἐπειδὴ ἔδει στρατεύειν ἐπὶ τὴν Ἑλλάδα , προὔκρινε τελευτᾶν , ἔργῳ μὲν ἅπασαν λύσας αἰτίαν , δείξας δ’ ὁπόσου τιμᾶται τὰς πρότερον πράξεις καὶ τὰ πολιτεύματα , καὶ ὅτι οὐδέποτε ἑκὼν εἶναι τοῦ καλοῦ καὶ τοῦ προσήκοντος οὐδὲν πρότερον ποιήσεται , οὐ πλοῦτον , οὐ παῖδας , οὐκ ἐλπίδας , οὐ τὴν σωτηρίαν αὐτήν . 
εἶθ’ ὧν ἵνα μηδὲν ἀνάξιον πράξειε τεθνάναι δεῖν ᾤετο , ταῦθ’ ἡμεῖς αὐτοῦ διαβαλοῦμεν ; 
καὶ διάκονον προσεροῦμεν ὃς οὔτε Ἀθηναίοις οὐδὲν πώποτε ὑπηρέτησεν οὔτε τῷ βασιλεῖ πώποτε ἠξίωσεν , ἀλλ’ ἀντὶ τούτου ταῦτ’ ἐβουλεύσατο ; 
καὶ πῶς οὐκ αἰσχρὸν ἂν εἴη καὶ ὑπερφυὲς , εἰ μήτε τὸν βίον μήτε τὸν θάνατον αἰσχυνθέντες αὐτοῦ ῥᾳδίως οὑτωσὶ βλασφημήσομεν ; 
ἐγὼ μὲν οἶμαι καὶ ἱερέας καὶ ἱερείας καὶ ὅστις ἄλλος Ἀθήνησιν εὔχεται δημοσίᾳ , τοῦτ’ ἂν εἰκότως καθ’ ἕκαστον ἔτος πρὸς ἅπασι τοῖς ἄλλοις προσεύχεσθαι , κατὰ γοῦν ἐκείνους τοὺς χρόνους καὶ ἕως ἐξῆν , φῦναί τινα αὐτοῖς ἄνδρα ὅμοιον Θεμιστοκλεῖ , καὶ μετὰ τῆς ἄλλης φορᾶς καὶ τοῦτο ἐνεγκεῖν τὴν γῆν τἀγαθόν . 
οὔκουν ἐλάττω γ’ ἂν ὄνασθαί μοι δοκοῦσιν ἢ εἰ πάντα εἰς ἑκατὸν καὶ ἔτι πλείω τῆς χώρας αὐτοῖς ἐξενεγκούσης . 
ἄλλως μὲν τοίνυν ᾐσχυνόμην ἔγωγε ἐπὶ τοσούτοις καὶ τοιούτοις τοῖς εἰρημένοις μάρτυσι προσχρώμενος · ἔστι δέ τι προὔργου μιᾶς μαρτυρίας , ἣν δεῖ παρασχέσθαι . 
σκεψώμεθα δὴ ποῖ’ ἄττα λέγει περὶ Θεμιστοκλέους ἡμῖν Αἰσχίνης ὁ Σωκράτους μὲν ἑταῖρος , Πλάτωνος δὲ συμφοιτητής · ἐπειδὴ τοίνυν τοῦ Θεμιστοκλέους βίου ἐπιλαμβάνεσθαι ἐτόλμησας , σκέψαι οἵῳ ἀνδρὶ ἐπιτιμᾶν ἠξίωσας . 
ἐνθυμήθητι γὰρ ὁπόθεν ὁ ἥλιος ἀνίσχει καὶ ὅπου δύεται . 
ἀλλ’ οὐδὲν , ἔφη , χαλεπὸν , ὦ Σώκρατες , τὰ τοιαῦτα εἰδέναι . 
ἤδη οὖν σοι πώποτ’ ἐμέλησεν ὅτι τῆς χώρας τοσαύτης οὔσης ὅσην ὁ ἥλιος πορεύεται , ἣ καλεῖται Ἀσία , εἷς ἀνὴρ ἄρχει ; 
πάνυ μὲν οὖν , ἔφη , ὁ μέγας βασιλεύς . 
οἶσθ’ οὖν ὅτι ἐκεῖνος ἐστράτευσε δεῦρο καὶ ἐπὶ 
Λακεδαιμονίους , ἡγούμενος εἰ τούτω τὼ πόλεε καταστρέψαιτο , ῥᾳδίως τούς γε ἄλλους Ἕλληνας ὑπηκόους αὑτῷ ἔσεσθαι · καὶ οὕτως εἰς φόβον Ἀθηναίους κατέστησεν ὥστ’ ἐκλιπόντες τὴν χώραν εἰς Σαλαμῖνα ἔφυγον , ἑλόμενοι Θεμιστοκλέα στρατηγὸν , καὶ ἐπέτρεψαν ὅ τι βούλοιτο τοῖς ἑαυτῶν πράγμασι χρήσασθαι . 
καὶ δὴ αὗται μέγισται ἐλπίδες ἦσαν Ἀθηναίοις τῆς σωτηρίας , ἅττ’ ἂν ἐκεῖνος ὑπὲρ αὐτῶν βουλεύσαιτο . 
καὶ οὐ τούτου γ’ ἕνεκα Θεμιστοκλῆς τοῖς παροῦσιν ἠθύμησεν , ὅτι πλήθει νεῶν τε καὶ πεζῶν καὶ χρημάτων τὰ τῶν Ἑλλήνων πράγματα πολὺ ἐλείπετο , τὰ δὲ βασιλέως προεῖχεν , ἀλλ’ ᾔδει ὅτι εἰ μὴ αὐτοῦ τὸ βουλεύεσθαι ἐκείνοις περιέσται , τά γε ἄλλα αὐτῶν τοσαῦτα ὄντα τὸ μέγεθος οὐδὲν μέγα ὠφελήσει · καὶ τοῦτο ἐγνώκει ὅτι ὁποτέρων ἂν οἱ ἐφεστῶτες τοῖς πράγμασι σπουδαιότεροι ἐν ἀρετῇ ἄνθρωποι ὦσι , τούτων καὶ αὐτῶν τὰ πράγματα κρείττω εἴωθε γίγνεσθαι . 
καὶ τότε ἄρα βασιλεὺς ᾔσθετο τὰ ἑαυτοῦ πράγματα ἀσθενέστερα ὄντα , ᾗ ἡμέρᾳ ἀνδρὶ ἑαυτοῦ σπουδαιοτέρῳ ἐνέτυχεν . 
ὁ δὲ οὕτω ῥᾳδίως τηλικαῦτα ὄντα τὰ ἐκείνου μετεχειρίσατο ὥστ’ ἐπειδὴ αὐτὸν κατεναυμάχησε , λῦσαι τὴν σχεδίαν ἣν ἔζευξε βασιλεὺς πεῖσαι Ἀθηναίους ἐβουλήθη . 
ἐπειδὴ δὲ οὐκ ἠδύνατο , βασιλεῖ ἔπεμψε τἀναντία τοῖς ὑπὸ τῆς πόλεως δεδογμένοις , ὅτι κελευόντων Ἀθηναίων λῦσαι τὴν σχεδίαν αὐτὸς ἠναντιοῦτο , σῶσαι βασιλέα καὶ τοὺς μετ’ ἐκείνου πειρώμενος · ὥστ’ οὐ μόνον ἡμεῖς οὐδ’ οἱ ἄλλοι Ἕλληνες αἴτιον τῆς σωτηρίας Θεμιστοκλέα ἡγούμεθα εἶναι , ἀλλὰ καὶ αὐτὸς ὁ βασιλεὺς ὁ καταπολεμηθεὶς ὑπ’ αὐτοῦ ὑπὸ μόνου ἀνθρώπων ἐκείνου ᾤετο σεσῶσθαι . 
τοσοῦτον ἐκεῖνος τῷ φρονεῖν περιεγένετο . 
τοιγάρτοι φυγάδι ποτὲ αὐτῷ τῆς πόλεως γενομένῳ , ὡς σεσωσμένος ὑπ’ αὐτοῦ χάριν ἀπέδωκε , καὶ ἄλλα τε δῶρα πολλὰ ἐδωρήσατο καὶ Μαγνησίας ὅλης ἀρχὴν ἔδωκεν , ὥστε καὶ φεύγοντος αὐτοῦ τὰ πράγματα μείζω ἦν ἢ πολλῶν Ἀθηναίων καὶ καλῶν καὶ ἀγαθῶν δοκούντων εἶναι οἴκοι μενόντων . 
τίς ἂν οὖν ἐκείνῳ τῷ χρόνῳ δικαίως αἰτίαν ἔχοι μέγιστον δύνασθαι ἄλλος ἢ Θεμιστοκλῆς , ὃς τὸν τῶν ἀφ’ ἡλίου ἀνίσχοντος μέχρι ἡλίου δυομένου βασιλεύοντα στρατηγήσας τῶν Ἑλλήνων κατεστρέψατο ; 
ἐνθυμοῦ οὖν , ἔφην ἐγὼ , ὦ Ἀλκιβιάδη , ὅτι ἐκείνῳ τοιούτῳ ὄντι οὐχ ἱκανὴ ἡ ἐπιστήμη τοσαύτη οὖσα ἐγένετο ὥστε φυλάξασθαι μὴ ἐκπεσεῖν μηδὲ ἀτίμῳ ὑπὸ τῆς πόλεως γενέσθαι , ἀλλ’ ἐνεδέησε . 
τί οὖν οἴει τοῖς τε φαύλοις τῶν ἀνθρώπων καὶ ἐν μηδεμιᾷ ἐπιμελείᾳ ἑαυτῶν οὖσιν ; 
οὐ θαυμαστὸν εἰ καὶ τὰ μικρὰ δύνανται κατορθοῦν ; 
καὶ μηδέν γ’ ἐμοῦ , ἦν δ’ ἐγὼ , ὦ Ἀλκιβιάδη , καταγνῷς ὡς πρὸς τὰς τύχας καὶ τὰ θεῖα πράγματα ἀλλοκότως καὶ ἀθέως ἔχοντος , εἰ προστίθημι ἐκείνῳ ἐπιστήμην πάντων ὧν ἔπραττε καὶ μηδεμίαν οἴομαι τύχην αἰτίαν τούτων τῶν ἔργων γεγενῆσθαι . 
πολὺ γὰρ ἂν ἐγώ σοι μᾶλλον ἔχοιμι ἀποδεῖξαι τοὺς τἀναντία ἐμοὶ δοξάζοντας ἀθέως ἔχοντας ἢ ’κεῖνοι ἐμὲ , οἵτινες ἐξ ἴσου οἴονται τοῖς τε πονηροῖς καὶ τοῖς χρηστοῖς τὰς τύχας γίγνεσθαι , ἀλλὰ μὴ τοῖς καλοῖς κἀγαθοῖς εὐσεβεστέροις γε οὖσιν ἀμείνω τὰ παρὰ τῶν θεῶν ὑπάρχειν. οὐκοῦν ὁ αὐτὸς μέν ἐστι Σωκράτης ὁ λέγων κἀνταῦθα κἀκεῖ , φαίνεται δὲ ἐν μὲν τοῖς Πλάτωνος λόγοις διάκονον καὶ ὑπηρέτην ὀνομάζων καὶ μετὰ τῶν κολάκων τιθεὶς αὐτόν · ἐν οἷς δὲ νυνὶ παρεσχόμεθα , ἄριστον τῶν Ἑλλήνων ἡγεῖσθαι κελεύων καὶ προστιθεὶς ἐπιστήμην αὐτῷ τῶν πραγμάτων ἁπάντων , καὶ μηδεμίαν τύχην ἀξιῶν αἰτίαν γεγενῆσθαι , ἀλλὰ πάντ’ εἶναι τῆς ἐκείνου γνώμης . 
ἐγὼ τοίνυν τὸ μὲν τῆς προσθήκης τοῦτο οὐ δέχομαι , ἀλλ’ ἀξιῶ τὴν ἀγαθὴν τύχην ἁπάντων τῶν καλῶν ἡγεῖσθαι · ὅτι δὲ οὐχ ὁμολογεῖ ταῦτα ἐκείνοις ἐλέγχω . 
εἰ μὲν γὰρ ἅπαντα ταῦτ’ ἐστὶ λόγος ἀμφοτέρωθεν λεγόμενος καὶ πρὸς τὴν ὑπόθεσιν ἣν ἄν τις ἐνστήσηται δεῖ τὸ λοιπὸν ἅπαν περαίνειν , ὁμολογείσθω τοῦτο , καὶ οὐδὲν πλέον ζητοῦμεν · πάντως καὶ οὕτως ἀναίτιον τό γ’ ἡμέτερον . 
εἰ δ’ ἀπὸ σπουδῆς δικαίας λέγεται καὶ κρίσιν τῆς ἀληθείας ἔχει , ποτέροις χρὴ πιστεύειν , ὅταν ταῦτ’ ἐκείνοις ἐναντίως ἔχοντα φαίνηται ; 
καὶ μὴν ἐξ ἴσου μὲν ἔγωγ’ οὐδέποτ’ ἂν θείην Αἰσχίνην Πλάτωνι , μήποθ’ οὕτω φιλονεικήσαιμι , ἀλλ’ ἀφείσθω τοῖς ἀτόποις τῶν σοφιστῶν ἡ κρίσις αὕτη · φημὶ δὲ ὅσῳ μείζων καὶ τελεώτερος Πλάτων εἰς λόγους , τοσούτῳ μᾶλλον ὑπέρ γε Θεμιστοκλέους ἐκεῖνα προσήκειν δέχεσθαι . 
τὸν μὲν γὰρ ἃ ἤκουσεν εἰκὸς λέγειν , ἢ ὅτι ἐγγυτάτω ἐκείνων , ὁ δὲ τῆς φύσεως οἶμαι κέχρηται τῇ περιουσίᾳ , ὥσπερ καὶ ἄλλα μυρία δή που διεξέρχεται ἐπὶ τῷ Σωκράτους ὀνόματι , περὶ ὧν ὁμολογεῖται μηδὲν ἐκεῖνον πραγματεύεσθαι , δίκαια μὲν οἶμαι ποιῶν κατ’ αὐτό γε τοῦτο καὶ ἀνδρὸς ἀρίστου , τὸ τὸν διδάσκαλον ἀξιοῦν κοσμεῖν , πλήν γε ὅτι καὶ τὸ μηδ’ ἄλλους τῶν οὐκ ἀξίων καταισχύνειν ἐθέλειν προσεῖναι προσήκει . 
ἃ μὲν τοίνυν περὶ τῶν ἀνδρῶν εἰκὸς ἦν εἰπεῖν μήτε τῶν ἀναγκαίων εἰρῆσθαι μηδὲν παριέντας μήτε πάντα ἐφεξῆς οἰομένους δεῖν λέγειν , ὡς ἂν μή τῳ δοκοίημεν ἀπειροκάλως ἔχειν , ταῦτά ἐστιν . 
ἰσχυρίζεται δ’ οἷς προσέπταισαν πρὸς τὸ δημόσιον , ὥσπερ εἴ τινες χεῖρον ἔγνωσαν περὶ αὐτῶν , αὐτοὺς χείρους ἡγεῖσθαι προσῆκον , ἢ τῷ καὶ ἄλλους τινὰς εἰς αὐτοὺς ἐξαμαρτεῖν οὐδ’ ἡμᾶς τοῦ προπηλακίζειν ἀπέχεσθαι δέον . 
ἐγὼ δ’ οὐδ’ ἄλλον τινὰ ἠξίουν ἂν ταῦτα ὀνειδίζειν , μή τί γε δὴ Πλάτωνα , ἀλλὰ μεμνῆσθαι τοῦ τί δὲ χείρων ἐγὼ , ἂν ὁ δεῖνα ἐπὶ κόρρης ἀδίκως πατάξῃ με ; 
τοῦ μὲν γὰρ ἢ φυγεῖν , ἢ χρήμασιν ἢ θανάτῳ ζημιωθῆναι , ἢ ἄλλ’ ὁτιοῦν τοιοῦτον παθεῖν ἡ τύχη κυρία δή που , τοὺς δὲ λόγους καὶ τὴν πολιτείαν αὐτῶν ἀφ’ ὧν προείλοντο δίκαιον σκοπεῖν , ὧν ἐγὼ μὲν ὅπως ἂν ἐμαυτῷ συγγνοίην ἀξιοῦντι κατηγορεῖν οὐκ ἔχω . 
οὐ γὰρ εἰκὸς , φησὶ , παιδευθέντας ὑπ’ αὐτῶν εἰς αὐτοὺς ἐξαμαρτεῖν , οὐδ’ ἐξ ὧν βελτίους ἐγένοντο , ἐκ τούτων ἄδικόν τι ψηφίζεσθαι . 
ἐγὼ δὲ οὐχ ᾧ βελτίους ἐγένοντο φήσαιμ’ ἂν ἁμαρτεῖν αὐτοὺς , ἀλλ’ ὅτι μὴ πάντ’ ἐκείνοις ἠδυνήθησαν ὅμοιοι γενέσθαι . 
τούτου δὲ πολλὴν συγγνώμην οὖσαν ἀμφοτέροις εὑρίσκω . 
οὔτε γὰρ μὴ πάντ’ ἀναμαρτήτους γενέσθαι , καὶ ταῦτα ὄντας δῆμον , οὔτε μὴ πάντας ἀναμαρτήτους δυνηθῆναι ποιῆσαι μεγάλης ἄν τις τῆς κατηγορίας ἄγοι . 
ὅπου γὰρ οὐδὲ ἄνδρα ἰδίᾳ καθάπαξ αἰτίαν ἐκφεύγειν ῥᾴδιον , ἴσως δ’ οὐδ’ ἐν δυνατῷ , ἦ που πόλιν γε τοσαύτην οἴεσθαι προσήκει . 
ἀλλὰ μὴν ὅπου γε καὶ τοῖς ἁμαρτοῦσιν αὐτοῖς εἰκὸς εἶναι συγγνώμη , ἦ που τοῖς γε ἄγουσιν αὐτοὺς πρὸς τὸ βέλτιστον καὶ οἷς ὅθ’ ἡμάρτανον οὐκ ἐπείθοντο , δεινὸν εἰ μὴ φήσομεν . 
Πλάτων τοίνυν ὡς μὲν ἐκείνοις χρώμενοι κατώρθουν οὐδὲν ἐᾷ σκοπεῖν , ἃ δ’ εἰς αὐτοὺς ἐκείνους ἐξήμαρτον , τοσοῦτον ἀπεῖχον τοῦ δοκοῦντά γ’ ἐκείνοις ποιεῖν , ὡς ταῦτα κατηγορεῖν . 
καὶ ἃ μὲν τῆς παιδείας αὐτῶν ἀπέλαυσαν ὑπερβαίνει , ἃ δ’ οὐχ ὧν ἐπαιδεύθησαν ἦν , ἀλλὰ τῆς ἀνθρωπείας φύσεως ἐμμεμενηκότα , ταῦτ’ ἐπ’ ἐκείνους ἄγει τοὺς ὅπως μηδὲν ἁμαρτήσονται πᾶν ὅσον ἦν ἐν αὑτοῖς πράττοντας , ὥσπερ ἂν εἴ τις τοὺς γραμματιστὰς τοὺς παραδείξαντας τοῖς παισὶ τὰ γράμματα καὶ δείξαντας γράφειν ἐκ τῶν δυνατῶν αἰτίους εἶναι φάσκοι τῶν περὶ ταῦτα ἁμαρτημάτων , εἴ τι μὴ καλῶς ὕστερον μηδὲ ὡς χρὴ γράφοιεν ἐφ’ αὑτῶν . 
ἀλλ’ οὐ ταῦτά γ’ ἐστὶν ὧν προϋπέδειξεν αὐτοῖς ὁ διδάσκαλος οὐδ’ ὧν ἐπαιδεύοντο , ἀλλ’ ἐκεῖνος μὲν ὅπως ὀρθῶς γράφωσιν εἰσηγεῖτο , καὶ ἅ γε σώζουσι , τῶν ἐκείνου μαθημάτων σώζουσι , ταῦτα δὲ αὐτῶν ἐστιν ἁμαρτήματα , εἴτ’ ἐνδείᾳ μαθήσεως εἴτε ῥᾳθυμίᾳ εἴθ’ ὅπως δή ποτε ἐπακολουθήσαντα , πλὴν οὐ δῑ ἐκεῖνόν γε οὐδὲ τὴν παρ’ ἐκείνου συντέλειαν , οὐ μᾶλλόν γ’ ἢ καὶ οἱ τῶν τροφῶν ἀποροῦντες διὰ τοὺς πορίσαντας καὶ διδόντας αὐτοῖς ἀποροῦσιν . 
ἀλλ’ οἶμαι τῆς ἐνδείας ἐστὶν ἅπαντα ταῦτα , οὐχ ὧν τις μετέσχεν οὐδ’ ὧν ὅσον οἷόν τ’ ἦν ἐκαρπώσατο . 
εἰ μὲν οὖν τι χεῖρον Ἀθηναίους ἐκεῖνοι προὐδίδαξαν , λεγέσθω τοῦτο κατ’ αὐτῶν , οὐδεὶς λόγος αὐτοὺς παραιτήσεται τὸ μὴ οὐ φαύλους εἶναι · εἰ δὲ μὴ πάντας ἐπαίδευσαν μηδ’ ὡς οἷόν τ’ ἀκριβέστατα μηδ’ ὡς μάλιστα ἐβουλήθησαν , τί τό γε ἐκπεφευγὸς τῆς ἐκείνων προστασίας ἄν τις τιθείη ; 
οὐ γὰρ τῆς ἐκείνων ὁμιλίας τοῦτο ἀπώναντο , ἀλλ’ οὐκ ἀπώναντο ἐκείνων ἔτι τοῦτό γε . 
οὔκουν ἐξ ὧν προσεῖχον αὐτοῖς , ἐκ τούτων ἥμαρτον , ἀλλ’ ἐξ ὧν οὐ προσεῖχον ἐπλημμέλησαν . 
οὕτως ἅ γ’ ἐπείθοντο σαφῶς ἄρ’ οἱ πείθοντες ἔπειθον καλῶς . 
ἔπειτα μουσικὴν μὲν καὶ γεωμετρίαν καὶ τὰς ἄλλας τέχνας λέγω καὶ τὰς πάνυ φαύλας οὐ πάντες οἱ φοιτήσαντες παρὰ τοὺς διδασκάλους λαμβάνουσιν , ἀλλ’ ἐκ τῶν πολλῶν ὀλίγοι κομιδῆ τινες · καὶ οὐδ’ ἐν τούτοις οὐδεὶς ἐπαναγκάζει τοὺς διδασκάλους αὐτοὺς ὑπευθύνους εἶναι τοῦ διὰ παντὸς ἀκριβοῦς , οὐδ’ ἂν ὁ μαθὼν μὴ πάντα κατορθοῖ , μηδ’ ὅμοιος ᾖ τῷ διδάξαντι , οὐδεὶς τοῦτ’ ἀναμφισβήτητον κατ’ ἐκείνου τίθησιν , οὔθ’ ὡς οὐδὲν ἐπισταμένου τῆς τέχνης οὔθ’ ὡς ἑκόντος ὑποστειλαμένου οὔθ’ ὡς τὸ σύμπαν εἰπεῖν ἀδικοῦντος . 
ἀλλ’ ἴσμεν τὸν τοῦ Ὁμήρου λόγον ὃν περὶ τῶν παίδων ἔφη κἀπὶ τῶν τοιούτων ἰσχύοντα · 
παῦροι γὰρ (φησἲ 
παῖδες ὁμοῖοι πατρὶ πέλονται , οἱ πλέονες κακίους , παῦροι δέ τε πατρὸς ἀρείους . 
καὶ διδασκάλῳ τὸν μὲν ὅμοιον συνέβη γενέσθαι , τὸν δὲ οὒ , καὶ ὁ μέν γε χείρων , ὁ δὲ βελτίων ἐγένετο . 
οὕτω ταῦτ’ ἔχοντα σύνισμεν καὶ ἐν γένεσι καὶ ἐν τέχναις · τὴν δὲ πολιτικὴν εἰ μὴ πάντας ἐπαίδευσαν Ἀθηναίους Θεμιστοκλῆς καὶ Περικλῆς καὶ Μιλτιάδης καὶ Κίμων , μηδ’ ἅπαντας ἐφεξῆς βελτίους ἐποίησαν κατὰ φυλὰς καὶ κατ’ ἄνδρα ὥσπερ θεωρικὸν τὴν ἐπιστήμην διανέμοντες , εἶθ’ ὑπερφυές τι φήσομεν κατ’ αὐτῶν εὑρηκέναι , ὡς οὐδ’ αὐτοὶ βελτίους οὐδενὸς ἦσαν εἰς ταῦτα ; 
καὶ τοῦ μὲν χυτρέως οὐ κατηγορεῖς ὅτι μὴ πάντας ἐφεξῆς πλάττειν ἐδίδαξε , τῶν δ’ ἄκρων ἐν τοῖς Ἕλλησι κατηγορεῖς ὅτι μὴ πάντας ἑαυτοῖς προσομοίους ἐποίησαν ; 
καὶ οὐκ ἀγαπᾷς τὸ τοῦ σοῦ Πρωταγόρου , εἰ καὶ καθ’ ὁσονοῦν προὐβίβασαν τοὺς πολλοὺς εἰς τὸ βέλτιον , ἀλλ’ εἰ μὴ πάντ’ ἀνεγκλήτως ὁ δῆμος καὶ ὥσπερ ἂν εἷς ἀνὴρ μετεχείρισε , τοῦτ’ ἤδη κατὰ τῶν προστατῶν ἐστί σοι . 
καὶ μὴν ὁρῶ μέν γε καὶ τοὺς ἰατροὺς καὶ τοὺς πάνυ χρηστοὺς εἶναι δοκοῦντας οὐ καθάπαξ οὕτως ἐξαιροῦντας τὰ νοσήματα ὥστε μηδὲ ἴχνος ἐμμεῖναι τῷ σώματι , ἀλλὰ καὶ τῶν ἀρχαίων πολλάκις ἐγκαταλιπόντας καὶ τὸ πραῧναι χάριν ἀρκοῦσαν τιθεμένους , καὶ ταῖς παντελέσι θεραπείαις τήν γε φύσιν οὐχ οἵους τε ὄντας ὑπερβῆναι , ἀλλὰ ταύτης μὲν ἀπήλλαξαν τῆς νόσου , ἑτέραν δ’ οὐδὲν ἐκώλυσαν ἐπελθεῖν ὕστερον . 
οὐ γάρ ἐσθ’ ἡ τέχνη διὰ τέλους ἀξιόχρεως , ἀλλ’ ἡ φύσις νικᾷ . 
τί οὖν θαυμαστὸν εἰ κἀκεῖνοι πολλὰ καὶ χρηστὰ συμβουλεύσαντες Ἀθηναίοις καὶ πολλὰ τῶν δυσχερῶν κωλύσαντες μὴ διὰ τέλους αὐτοὺς ἠδυνήθησαν κατασχεῖν μηδ’ ἀθάνατα ἰάσαντο , ἀλλ’ ἡττήθησαν τῆς δήμου φύσεως , εἴτε καὶ τῆς κοινῆς ἀνθρώπων δεῖ λέγειν , καὶ μὴ ἠδυνήθησαν καθάπαξ ἐκ τῆς πόλεως ἐξελεῖν ἀδικίαν , ὥσπερ γεωργοὶ τὰ λυμαινόμενα τῇ χώρᾳ καθ’ ἕκαστον ἐνιαυτὸν ἐκκόπτοντες , εἶτ’ οὐκ ἐφικνούμενοι διὰ παντὸς τοῦ σπέρματος . 
εἰ τοῦτον τὸν τρόπον κἀκείνους ἐθέλοντας καθαίρειν τὴν πόλιν ἐξέφυγε καὶ ἐνέμεινε σπέρμα ἀναγκαῖον ἀδικίας καὶ ἀγνωμοσύνης , καὶ οὐ πάνθ’ ὑπήκουσεν αὐτοῖς , ἀλλ’ ἔσθ’ ἃ καὶ καθ’ αὑτὸν ὁ δῆμος ἐβουλεύσατο , τίνα ταῦτ’ ἔχει τοῖς ἀνδράσι φαυλότητα , ἢ τί δεῖ τὰ ἑτέρων ἐκείνοις λογίζεσθαι , ὥσπερ ἂν εἰ καὶ στάσεως οὔσης ἐν τῇ πόλει καὶ τούτων τῆς ἑτέρας ἡγουμένων τῆς τῶν ἐπιεικῶν , εἶτα τὰ τῶν ἑτέρων ἁμαρτήματα καὶ τῶν εἰς τούτους πλημμελούντων αὐτοῖς τούτοις τις προσετίθει ; 
καὶ τίν’ ἔχει φύσιν , οἳ μήτ’ ἔδρων ταῦτα καὶ προσέτι κωλύειν ἠξίουν ; 
ἀλλ’ ἴσως οὐκ αὐτοῖς ἐγκαλεῖν , ἀλλ’ ὑπὲρ αὐτῶν ἄξιον ἐγκαλεῖν . 
καὶ δῆτ’ ἔγωγ’ ἐνεθυμήθην ὡς λυσιτελούντως αὐτῷ Πλάτωνι τὰς αἰτίας ἀπολύομαι καὶ ὁποίας τινὰς αὐτὸς καθ’ αὑτοῦ δίδωσι τὰς λαβὰς ἐκ τῶν ἐγκλημάτων τούτων , εἴ τις αὐτὸν βούλοιτο μιμήσασθαι . 
φέρε γὰρ πρὸς θεῶν , εἰ καθάπερ τὸν 
Πρωτεσίλαόν φασι παραιτησάμενον τοὺς κάτω γεγενῆσθαι μετὰ τῶν ζώντων , ἢ καὶ ὥσπερ τῶν κωμικῶν τις ἐποίησε τέτταρας τῶν προστατῶν ἀνεστῶτας , ἐν οἷς δύο τούτων ἔνεισιν , οὕτως οἱ τέτταρες ἡμῖν οὗτοι , περὶ ὧν ἡ νυνὶ διαδικασία , ἀνάστασιν εὕροντο , ὥστε συγγενέσθαι Πλάτωνι μίαν μόνην ἡμέραν ἐπὶ τοῖς λόγοις τούτοις , ἔπειτα ἔλεγον τὸν Περικλέα προστησάμενοι , εἰ δὲ βούλει τὸν Θεμιστοκλέα , οἵπερ ἡμῖν ἐπὶ κέρως τῶν ῥητόρων—καὶ ὅπως μηδεὶς ἐμοὶ τὸ τραχὺ τῆς ἀποκρίσεως λογιεῖται · μάλιστα μὲν γὰρ οὐδ’ ἔσται τοιοῦτον οὐδὲν , ἀλλ’ εἰς ὅσον οἷόν τε ἐπανήσομεν , ἔπειτ’ αὐτῶν ἐκείνων οἴεσθαι χρὴ τοὺς λόγους εἶναι καὶ οὐκ ἐμούς . 
τὸν ξύοντα δ’ ἀντιξύειν καὶ τοῖς ὄνοις ἡ παροιμία δή που δίδωσι . 
Περικλέα δὲ κἂν τοῖς λέουσι μᾶλλον ἢ τοῖς ὄνοις εἰκάζειν φαῖεν ἂν Ὁμηρίδαι . 
ὥστε τοσοῦτόν γ’ ἐξέσται μεταδοῦναι παρρησίας αὐτῷ , ὅσον εἰ μηδεὶς ἀξιοῖ Πλάτωνος καταψηφίζεσθαι , εἰ μηδ’ ἐκεῖνον ἐκ τῶν αὐτῶν τούτων ἐνείη μὴ κεκωλῦσθαι διδάσκειν . 
εἰ δέ τις ἀχθεσθήσεται τούτοις ὑπὲρ Πλάτωνος , αὐτόχρημα τἀναντία οἷς βούλεται ποιήσει . 
οἷς γὰρ τὸν 
Πλάτωνα συκοφαντεῖσθαι φήσει , τούτοις ὅπως συκοφαντεῖ βεβαιώσει . 
ἀλλὰ μὴν εἴ γε μηδὲ κακῶς ἀκούσασι καλῶς ἔχειν οἰήσεται ταῖς αὐταῖς χρήσασθαι λαβαῖς , καὶ ταύταις μὴ ἐπὶ τῷ κακῶς ἀντειπεῖν , ἀλλ’ ἐπὶ τῷ διὰ τῶν ἐκείνου τὰ ἑαυτῶν ἀπολύσασθαι , πῶς εἰρηκέναι γ’ αὐτὸν πρότερον κακῶς ἃ μηδεὶς ἐπηνάγκαζε καὶ δῑ ὧν χείρους ᾤετο ἐκείνους ἀποφαίνειν δεξιόν τι νομίζειν κελεύσει ; 
ἐροῦσι τοίνυν , ὡς ἐγὼ νομίζω , ταυτὶ , μᾶλλον δ’ εἶπον ἂν , Ἡμεῖς , ὦ Πλάτων , πολλὰ καὶ βλάσφημα ἀκούσαντες ὑπὸ σοῦ οὐ τοῖς ἴσοις ἀμυνούμεθά σε οὐδ’ ἐροῦμεν κακῶς , ἀλλὰ καὶ ἄνδρα ἐν τοῖς πρώτοις καὶ ἄριστον τῶν Ἑλλήνων ἡγούμεθα , καὶ τῇ πόλει συγχαίρομεν , οὐ σοὶ μόνῳ , τῆς σῆς φύσεως . 
πάντως δ’ ἐξ ἀρχῆς ἕρμαιον ἡμῶν αὐτῶν ἐποιησάμεθα ὅ τι ἡ πόλις ἡμῶν κερδαίνοι . 
κάλλιστον δὲ πάντων κερδῶν ἡ τῶν ἀγαθῶν ἀνδρῶν φορά · ὧν καὶ ἡμεῖς ποτε ᾠόμεθα εἶναι , σὺ δὲ οὐ δίδως . 
ἐπειδὴ δὲ καὶ Μιθαίκῳ προσεικάζεις ἡμᾶς τῷ τὴν Σικελικὴν ὀψοποιίαν συγγεγραφότι , εἰκὸς μέν σέ γ’ ἄμεινον ἡμῶν ταῦτ’ ἐπίστασθαι . 
οὐ γὰρ ἡμεῖς γ’ ἴσμεν περὶ τοιούτων συγγραμμάτων οὐδὲν , οὐ γὰρ πυκνὰ ἐπεμίξαμεν τῇ Σικελίᾳ . 
ἀλλ’ ὥσπερ σὺ πρὸς τὰ πολιτικὰ ἀσχόλως ἔσχες ὑπὸ τῶν λόγων τῶν ἐν φιλοσοφίᾳ , οὕτως ἡμῖν ὑπὸ τῶν λόγων τῶν πολιτικῶν οὐχ ὑπῆρχε σχολὴ τῶν ἐκεῖ μαθεῖν οὐδέν . 
ἀλλὰ σέ γ’ οὐκ ἀπεικὸς προστυχεῖν τοιούτοις ἀνθρώποις καὶ συγγράμμασιν , εἰ καὶ μὴ ἑκόντα , ἀλλ’ ἄκοντα , ὥσπερ που καὶ ἄλλων πολλῶν καὶ ἑκουσίων πεῖραν λαβεῖν , ἅτε πολλάκις διὰ τοῦ Σικελικοῦ πελάγους κομισθέντα . 
φέρε δὴ πρὸς αὐτῆς τῆς ἐν Σικελίᾳ τραπέζης , εἴτε Μίθαικος αὐτὴν εἴτε καὶ ὁστισοῦν παρετίθει , τί σοι τεκμήριόν ἐστι τῆς ἡμετέρας φαυλότητος ; 
ὅτι νὴ Δί’ οὐ πάντας Ἀθηναίους δικαίους ἐποιήσαμεν . 
σὺ δ’ ἐποίησας βελτίω τί Διονύσιον , εἰ μὲν βούλει τὸν Ἑρμοκράτους , εἰ δὲ βούλει τὸν 
Διονυσίου ; 
συνεγένου μὲν γὰρ ἀμφοτέροις . 
οἱ δὲ τί σοῦ καὶ τῆς σῆς συνουσίας ἀπώναντο ; 
καίτοι διελέγου δή που πρὸς αὐτοὺς περὶ τοῦ δικαίου καὶ νόμου καὶ πολιτείας , καὶ τὴν ἰσότητα τὴν ἐν γεωμετρίᾳ καὶ πρὸς ἐκείνους ἐπῄνεις , καὶ οὕτω φιληκόως εἶχον ὥστε καὶ μετεπέμποντό σε , καὶ σὺ προθυμίας ἐνέλιπες οὐδὲν , ὅπως ἀγαθόν τι πράξωσι δῑ ἐκείνων αἱ πόλεις . 
ἐλελήθεις δὲ ἄρα σαυτὸν ἁπάσαις ταῖς παροιμίαις ἐνεχόμενος , εἰς πῦρ ξαίνων καὶ λίθον ἕψων καὶ σπείρων τὰς πέτρας . 
τί γὰρ τῶν σῶν νουθεσιῶν καὶ λόγων ἀπέλαυσαν ἐκεῖνοι ; 
τί τῶν θείων ἢ τῶν ἀνθρωπείων ἄμεινον μετεχειρίσαντο μετ’ ἐκείνην τὴν ἡμέραν , ἐν ᾗ σοὶ τὰ ὦτα ὑπέσχον ; 
τίς αὐτοὺς μετάνοια τῶν πρόσθεν ἡμαρτημένων εἰσῆλθε ; 
τίς ἔρως φιλοσοφῆσαι πάντα τἄλλα ὑπερβάντας ; 
τί βέλτιον ἢ τῶν κατ’ αὐτὴν τὴν πόλιν ἔσχεν ἢ τῶν ἔξω ; 
τίς Γελώων ἢ Λεοντίνων ἢ τῶν ἄλλων Ἑλλήνων τῶν ἐν Σικελίᾳ χρηστῶν καὶ δικαίων ἐκείνων ἔτυχε διὰ σὲ καὶ τοὺς σοὺς λόγους ; 
εἰ δὲ μὴ τῶν Ἑλλήνων , τίσι τῶν βαρβάρων [τίνι τῶν ἐν Σικελίᾳ ὄντων] ἐνεδείξαντο ὡς βελτίους γεγόνασιν ; 
εἶεν . 
ἀλλὰ τῶν μὲν Σικελίαν οἰκούντων οὐδενὶ , τῶν δ’ ἐν Ἰταλίᾳ βαρβάρων ἢ Ἑλλήνων τίσιν εἰπέ μοι κάλλιον ἢ πρὸ τοῦ προσηνέχθησαν ; 
εἰς τί καὶ πρὸς τίνας ἀνθρώπους ἐποίησε βελτίους αὐτοὺς ἡ σὴ πολιτεία ; 
τίνι Καρχηδονίων , εἰ μὴ τῶν Ἑλλήνων ἔχεις εἰπεῖν , ἢ τίνι τῶν ἄλλων τῶν ἐν τῇ Λιβύῃ βαρβάρων ἀρετὴν ἀσκῶν ἐπεδείξατο ὁ τύραννος , ἀφ’ οὗ τῶν Πλάτωνος δογμάτων ἠκροάσατο , εἴτ’ οὖν ὁ πρεσβύτερος λέγω εἴθ’ ὁ νεώτερος ; 
καὶ μὴν εἰ μὲν τοῖς συμβούλοις ἀνατιθέναι χρὴ τὰ τῶν ἐν ταῖς ἐξουσίαις ἁμαρτήματα , τί μᾶλλον ἡμῶν ἢ σαυτοῦ φήσουσι κατηγορεῖς ; 
ἐπειδή γε καὶ κατὰ σοῦ τὰ ἐκείνων ὑπάρχει λέγειν . 
εἰ δ’ οὐδὲν ἂν εἶναι ταῦτα φαίης πρὸς σὲ , τοῖς αὐτοῖς τούτοις καὶ ἡμᾶς ἀπολύεις , εἴ τι καὶ ὁ Ἀθηναίων δῆμος ἔξω τι τῶν ἡμῖν δοκούντων ἔπραξεν . 
οἶμαι τοίνυν οὐκ ἀρκέσειν τοῖς ἀνδράσι ταῦτα , ἀλλ’ ἐκεῖνο ἥδιστ’ ἂν αὐτοὺς ἤδη προσθεῖναι , τὸ ποῖον ; 
τὸ ἐπειδὴ τοίνυν ἐν ἀμφοτέροις ἔνεστι μὴ πάνθ’ ὡς ἐδόκει τῷ συμβούλῳ πεπρᾶχθαι , πότεροι βελτίονι καὶ δικαιοτέρῳ πράγματι τὴν ἀρχὴν ἐπέθεντο ἡμῶν ; 
πότερον ὁ τὸν τύραννον παιδεύειν ἀξιῶν καὶ πλέων ἔξω τῆς πατρίδος τοσοῦτον , ἢ οἱ τοῖς πολίταις τοῖς ἑαυτῶν τὰ βέλτιστα ἐθελήσαντες συμβουλεῦσαι , καὶ τούτοις ἐκ τῶν δυνατῶν ἀμείνω τὰ πράγματα ποιεῖν ; 
τί φὴ|ς , ὦ Πλάτων , πρὸς ταῦτ’ , ἐροῦσι , καὶ ὅτε γε καθάπαξ οὐκ ἐκρατήσαμεν , πότεροι μᾶλλον τῆς γνώμης τῆς ἐξ ἀρχῆς ἐφικόμεθα ; 
καὶ πότεροι πλέον προὐβιβάσαμεν ; 
πότερ’ ἡμεῖς βελτίους Ἀθηναίους ἀπεφήναμεν , ἢ σὺ τοὺς τυράννους ; 
καὶ μὴν ἐκείνοις μὲν πλὴν ἴσως ὀλίγων ἅπανθ’ ἡμάρτηται , τοῖς δὲ μεθ’ ἡμῶν ἅπαντα κάλλιον πλὴν ὀλίγων ἢ κατὰ πάντας ἀνθρώπους πεποίηται . 
τοσοῦτον ἡμεῖς ἀμείνους τοὺς ἡμῖν χρωμένους ἀπεδείξαμεν ἢ σὺ τοὺς σοί . 
εἰ δ’ ἐρεῖς ὅτι βελτίους οὗτοι τὴν φύσιν , καὶ ταύτῃ φρονιμωτέρους ἡμᾶς ἀποδεικνύεις , εἴ τινας ἐν τούτοις ἔσχομεν ἐλπίδας , οὐχ ὥσπερ σὺ τοῦ παντὸς διήμαρτες , ἐκείνοις διαλέγεσθαι προὔργου τι δόξας εἶναι . 
ἔπειτα ὥσπερ ἐν οἷς βελτίους ἑτέρων γεγόνασι τὴν φύσιν αἰτιᾷ , οὕτως εἴ τι καὶ προπετέστερον εἰργάσθαι σοι δοκοῦσι , τῆς φύσεως αὐτὸ θὲς τῆς αὐτῆς καὶ μὴ λάμβαν’ ἐφ’ ἡμᾶς , μηδ’ ἃ μὲν ἡμῶν ἡγουμένων κατέπραξαν , ἀποστέρει τοὺς συμβουλεύσαντας καὶ τοὺς συγκατεργασαμένους ἡμᾶς τῷ δοκεῖν τὰ βέλτιστα παραινέσαι , ἃ δ’ ἐπὶ σφῶν αὐτῶν ἐξήμαρτον εἰς ἡμᾶς , ταῦθ’ ὡς ἡμεῖς ἀδικοῦμεν λέγε . 
ἐκείνων μὲν γὰρ καὶ ἡμεῖς αἴτιοι τὸ μέρος , τούτων δὲ οὐδὲ μικρόν . 
ἀλλὰ ταῦθ’ , ὡς ἔφη Σοφοκλῆς , πεπονθότ’ ἐστὶ μᾶλλον ἢ δεδρακότα . 
καὶ μὴν εἴ γε τὸ προσκροῦσαι καὶ χρήσασθαί τινι συμφορᾷ κακίας ἔλεγχός ἐστι καὶ μέμψιν δικαίαν ἔχει τῷ πεπονθότι , σκόπει πρὸς τὰ ἡμέτερα καὶ τὰ σαυτοῦ . 
ποῖ’ ἄττ’ ἀπέλαυσας τῶν τυράννων οὓς παιδεύειν προῃροῦ ; 
μὴ ἄρ’ οὐ Πολυκράτης τὴν ἔξωθεν τύχην οὐδ’ αὐτὸς ἡμῖν ἦσθα . 
οὕτω μὲν ἐξ ἀρχῆς εἱρχθεὶς ἐτρέφου παρὰ ἐλπίδα καὶ παρ’ ἀξίαν ἅπασαν σεαυτοῦ , καὶ εἰ μή σε ἀνὴρ Ἰταλιώτης ἐξῃτήσατο τῶν 
Πυθαγορείων , ὥσπερ σὺ φὴ|ς τὸν πρύτανιν , ὅτι ἡμῶν ἕνα μέλλοντα εἰς τὸ βάραθρον ἐμπεσεῖσθαι διεκώλυσε , κἂν αὐτὸς ἴσως εἰς τὰς λιθοτομίας ἐνέπεσες , ἢ δή τοι τό γε δεύτερον οὐκ ἂν ὑπεξέφυγες Στυγὸς ὕδατος αἰπὰ ῥέεθρα τοῦ πορθμοῦ , ἀλλ’ ἐτεθνήκεις ἂν αὐτοῦ ἐν Σικελίᾳ . 
νῦν δὲ Ἀρχύτας ἦν ὁ κωλύσας καὶ Διονύσιος Ἀρχύταν μὲν ἐπιστέλλοντα ᾐσχύνθη καὶ ἔδωκε τὴν χάριν , Πλάτωνα δὲ οὐκ ᾐσχύνετο , ᾧ συνῆν καὶ οὗ τοὺς καλοὺς ἐκείνους καὶ σεμνοὺς λόγους ἤκουσεν , ἀλλὰ τοσοῦτον ἔδει τιμᾶν ἢ πείθεσθαι λέγοντι ὥσθ’ , ἵνα σου τῆς φωνῆς μὴ ἀκούοι , καθείρξας εἶχεν ὡσεί τινα ἀτίμητον μετανάστην . 
καὶ περιειστήκει σοι τὸ τοῦ Κίμωνος , ὃ σὺ φὴ|ς πρὸς αὐτὸν τοὺς 
Ἀθηναίους οὐκ ἐθέλειν αὐτοῦ τῆς φωνῆς ἀκούειν , οὐδὲ σοῦ τότ’ ἠξίου Διονύσιος , πλὴν ὅσον οὐκ ἐν τοῖς ἴσοις ἦσθα . 
ἐκεῖνον μὲν γὰρ Ἀθηναῖοι μετέστησαν ὅπως αὐτοῦ δέκα ἐτῶν μὴ ἀκροάσαιντο , σοὶ δὲ οὐδ’ αὐτὸ τοῦτο ἐξῆν μεταστῆναι καὶ πάνυ δή που βουλομένῳ τε καὶ ζητοῦντι , νοῦν ἔχοντι , ὡς ἐγώ φημι . 
ἀλλὰ τοῦτ’ ἦν ἡ δεινὴ συμφορὰ τὸ μὴ ἐξεῖναι ἀπελθεῖν , ἀλλὰ μένειν πρὸς βίαν καὶ μονονοὺ προσηλῶσθαι . 
καὶ παραδίδωσι δή σε μετὰ ταῦθ’ ὁ φίλτατος ἀνδρὶ Σπαρτιάτῃ Πόλλιδι , καὶ οὐδ’ ἐνταῦθ’ ἔστη τῆς ὕβρεως , ἀλλ’ ἀποδόσθαι προσέταξεν , ἀποδόσθαι τὸν ἄριστον οἴμοι τῶν Ἑλλήνων , ὥσπερ ἀνδράποδον τῶν ἐπ’ ἐξαγωγῇ . 
οὐκ ἂν ἡμῶν γε ζώντων καὶ τῶν τριήρων οὐσῶν τοῦθ’ ὕβρισεν ὁ θεοῖς ἐχθρὸς ἐκεῖνος . 
ὅμως δ’ ἐπέταξε καὶ Πλάτων ἐξήγετο ἐκ Σικελίας ὑπὸ Πόλλιδος καὶ ὁ Πόλλις αὖ πάλιν παραλαβὼν Διονύσιον μὲν καὶ ἀπόντα ᾐσχύνετο καὶ ὧν ἐπέσκηψεν ἐμέμνητο , σὲ δ’ ὁρῶν καὶ συνὼν παρ’ οὐδὲν ἐποιεῖτο , ἀλλ’ ἡ θαυμαστή σου δύναμις καὶ πειθὼ κατὰ τοὺς λόγους ἡττᾶτο τῶν ἐντολῶν τοῦ Διονυσίου · 
καὶ Πόλλις ἐκείνῳ μὲν συνεβάλλετο , καὶ ταῦτα τοιαῦτα ἐπιτάξαντι , σοὶ δ’ οὐδέν · προσθῶμεν δὲ ὅτι καὶ Σπαρτιάτης ὢν καὶ τεθραμμένος ἐν νόμοις καὶ πολιτείᾳ δεύτερα τῶν πασῶν ἐχούσῃ παρὰ σοὶ κριτῇ , μᾶλλον δὲ πρῶτα τῶν οὐσῶν . 
καί σοι μάτην , ὡς ἔοικε , τὰ πολλὰ ἐκεῖνα εἰς τὴν τῶν Λακεδαιμονίων πόλιν ὕμνητο . 
ὁ γοῦν τῶν Λακεδαιμονίων ποτὲ ναύαρχος τοσοῦτον διήμαρτε τῆς σῆς ἀξίας , ὅσον οὐδ’ ἂν εἷς Περσῶν ἢ Σκυθῶν , οἷς οὐκ ἦν συνεῖναι τῆς σῆς φωνῆς τὸ παράπαν . 
καίτοι γε εἰ μὲν ἠξίους αὐτὸν ἀμείνω γενέσθαι Διονυσίου περὶ σὲ καὶ βουλεύσασθαί τι βέλτιον , ὁ δὲ οὐ προσεῖχέ σοι τὸν νοῦν , ἀλλὰ τοῦ μὴ παρόντος ἦν καὶ τοῦ τὰ αἴσχισα ἐντειλαμένου , πῶς οὐχ ἡττῶ πάμπολυ τοῦ τυράννου καὶ ποῦ δίκαιος εἶ προφέρειν εἴ τίς τινα πείθειν ἐγχειρῶν ἀπέτυχεν ; 
εἰ δὲ σὺ μὲν στέργειν ἠξίους τοῖς παροῦσιν , ὁ δὲ οὐκ ᾐδεῖτό σου τὴν σιωπὴν οὐδ’ ἁπάντων λόγων ἡγεῖτο ἱκανωτέραν εἶναι τοὺς προσήκοντας αὐτῷ λογισμοὺς περὶ σοῦ παραστῆσαι , πῶς τῶν εἰκότων ἐτύγχανες , ἢ πῶς τὰ πρέποντα ἀπέλαυες τῆς φύσεως τῆς σεαυτοῦ ; 
νὴ Δί’ ἀλλ’ οὐδὲν σὺ χείρων , εἰ παρέπαιε Πόλλις καὶ Διονύσιος . 
οὐδέ γ’ ἡμεῖς , ὦ μακάριε , εἴ τις περὶ ἡμᾶς φαῦλος Ἀθηναίων ἐγένετο . 
εἰς τοίνυν τοῦθ’ ἧκεν ὁ Πόλλις ὑπερβολῆς καὶ οὕτω σφόδρα ἐσπούδασε κύριος καταστὰς βουλεύσασθαι περὶ ἀνδρὸς οἵου μηδ’ ὄναρ ἤλπισεν , εἶτα φανῆναί τι παμμέγεθες βεβουλευμένος καὶ ὑπερβάλλον φιλανθρωπίᾳ τε καὶ παιδείᾳ , ὥστε κομίσας εἰς Αἴγιναν , ἐν ᾗ θάνατος προείρητο εἴ τις 
Ἀθηναίων ἐπιβαίνων ληφθείη , ἐνταῦθα ἐκβιβάζει σε . 
κἀνταῦθα αὖ τὸ τοῦ Θεμιστοκλέους ἠτύχεις , μᾶλλον δὲ καὶ ηὐτύχεις . 
ἐκεῖνός τε γὰρ εἰς Μολοττοὺς ὡς Ἄδμητον ἐχθρὸν ὄντα αὐτῷ παραγίγνεται καὶ δῑ ἐκείνου σώζεται καὶ σοὶ παρὰ τοῖς ἐχθροῖς τοῖς κοινοῖς τῆς πατρίδος τῆς σαυτοῦ συνέβαινεν ἐξετάζεσθαι . 
καὶ εἰ μὴ ἐκεῖνοι βελτίους ἐγένοντο τοῦ τυράννου καὶ τοῦ διακόνου , —καὶ οὗτοί γε καλῶς ποιοῦντες τὴν Πλάτωνος φιλοσοφίαν καὶ δόξαν ᾐσχύνθησαν , —ἐτεθνήκεις ἂν αὐτόθι νῆσον ἀντὶ νήσου μεταλαβὼν , ἐν προθύροις τῆς πατρίδος , οὐκ ἐν Σικελίᾳ · τοσοῦτον ἔμελλες κερδαίνειν . 
ὁ δὲ χρηστὸς σύμπλους ὁ Σπαρτιάτης οὐδ’ ὣς ἐπελάθετο ὧν ἤκουσε παρὰ τοῦ Διονυσίου , ἀλλ’ ἐπώλησε τὴν ἱερὰν κεφαλήν · καὶ πωλοῦντος Πόλλιδος Ἑλλήνων μὲν οὐδεὶς ὠνεῖτό σε—οὕτω πάντες κατείχοντο ὑπὸ τῶν σῶν λόγων—Λίβυς δ’ ἄνθρωπος Ἀννίκερις ὄνομα , ὃν οὐδ’ ἠπίστατο ἀνθρώπων οὐδεὶς , εἰ μὴ ταῖς σαῖς συμφοραῖς ἀπεχρήσατο . 
νῦν δ’ οὐ Πλάτωνα ἐπρίατο , ἀλλὰ δόξαν αὑτῷ καὶ τὸ γιγνώσκεσθαι . 
καὶ τότε ἤδη Δίων τὰ θαυμαστὰ ἐφιλανθρωπεύετο πέμπων τὰ λύτρα τῷ Λίβυϊ . 
ἀλλ’ οὐδ’ ἐκεῖνός γ’ ἡττήθη τοῦ Δίωνος , ἀλλ’ ἀφῆκέ σε προῖκα , ὁ μηδεπώποτ’ ἰδὼν πρότερον μηδ’ ὁμιλήσας μηδαμοῦ μήτε νήσων μήτ’ ἠπείρου . 
ἐλθὼν τοίνυν οἴκαδε καὶ διαφυγὼν ὥσπερ τις Ὀδυσσεὺς οὐ θανάτους μόνον , ἀλλὰ καὶ δουλείαν , καὶ οὑτωσὶ σαφῶς ἐπὶ τῇ ἑτέρων κακίᾳ καὶ φιλανθρωπίᾳ γενόμενος χρόνον μέν τινα ἡσυχάσας · ὡς δὲ τελευτήσαντος τοῦ προτέρου Διονυσίου παραλαβὼν τὴν ἀρχὴν ὁ ἐξ ἐκείνου Διονύσιος μετεπέμπετο αὖθίς σε εἰς τὴν πολυύμνητον Σικελίαν , ὥσπερ μετὰ τῶν ἄλλων ὧν παρὰ τοῦ πατρὸς παρειλήφει καὶ τὴν εἰς σὲ ὕβριν παρειληφὼς , καὶ κληρονομῶν καὶ τοῦ σοι προστάττειν , ὥσπερ Συρακοσίοις ἢ τοῖς ἄλλοις τοῖς ἐν Σικελίᾳ , ᾤχου δὴ πλέων . 
καὶ ποίων τινῶν ἀπέλαυσας πάλιν αὐτὸς οἶσθα , ὡς οὔθ’ ὧν ἀπῆρας χάριν διεπράξω ἠνέσχου τε πολλὰ καὶ παντοῖα , καὶ παντὸς μᾶλλον ἢ σαυτοῦ , τοσοῦτον εὐτυχήσας μόνον , εἰρήσεται γὰρ , ὅσον οὐ μετέσχες τῆς Φιλοξένου τοῦ διθυραμβοποιοῦ τύχης , καίτοι πράττων μάλιστά πως ἀντίπαλα ἐκείνῳ . 
μή τοι νομίσῃς ἡμᾶς ἀγνοεῖν τοὺς σοὺς λόγους ἢ μὴ συγχωρεῖν ἀληθεῖς εἶναι , ὡς οὐ θέμις ἀνδρὶ βελτίονι ὑπὸ χείρονος οὔθ’ ὑβρίζεσθαι οὔτε βλάπτεσθαι . 
σύνισμεν ταῦτα καὶ μαρτυροῦμεν ὡς ἀληθῆ λέγεις , ὅμως δέ γε ὁ θαυμαστὸς ἐκεῖνος ἐραστής σου οὐδ’ ὁτιοῦν ὕβρεως καὶ ἀσελγείας ἀπέλιπε . 
καὶ σὺ μὲν ἴσως οὐδὲν ὑβρίσθης , ὁ δ’ οἷς ἡγεῖτο ὑβρίζειν , πλείω ταῦτ’ ἔπραττεν ἢ δῑ ὧν ᾔδει τιμήσων . 
καὶ οὐδ’ οὕτω κατέλυσας τὴν πρὸς ἐκεῖνον ὁμιλίαν καὶ τὸ πλεῖν , ἀλλ’ οὕτω παρ’ ἐλπίδα καὶ παρ’ ἀξίαν ἀπαλλάξας καὶ ἀγαπητῶς ἀποσωθεὶς πάλιν οἴκαδε τοσοῦτον ἀπέσχες τοῦ ἑτέροις τι δύνασθαι συμβουλεῦσαι ὥστ’ οὐδὲ σαυτῷ συνεβούλευσας , ὅπερ λοιπὸν ἦν . 
ἀλλ’ ἡ μὲν παροιμία καὶ Ὅμηρός φησι , ῥεχθὲν δέ τε νήπιος ἔγνω · σὺ δ’ ὁ τῶν Ἑλλήνων σοφώτατος οὐδ’ οὕτως ἐπαιδεύθης , ἀλλὰ πάλιν σε χειροῦται Διονύσιος , ἐλπίδας φιλανθρώπους ὑποτείνας , καὶ πάλιν αὖ τῶν τῆς τυραννίδος κακῶν ἐπειρῶ , τὸ τρίτον πλεύσας ὥσπερ οἱ παλαισταὶ παλαίουσι , δὶς μὲν πρὸς τὸν αὐτὸν προσπταίσας , τρίτον δ’ ὅλως πρὸς τύραννον καὶ τυραννικὴν οἰκίαν . 
οὕτως οὐδ’ αὐτὸς ἐξ οὐρίας τὰ πάντα ἔθεις . 
τί οὖν ἡμῖν τὴν τύχην προφέρεις αὐτὸς τοιαύτης πεπειραμένος ; 
ὥσπερ ἂν εἰ Ὀδυσσεὺς τῷ Μενέλεῳ τὴν πλάνην ὠνείδιζεν , ὦ οὗτος , ἧκον μὲν οὐδ’ αὐτὸς μετὰ πάντων , μετὰ πλειόνων δὲ ἢ σὺ καὶ θᾶττον ἢ σὺ , καὶ πλεύσας οὐκ ἴσα · καὶ πρός γε οὐ περιεργασάμενος , ὥσπερ σὺ καθήμενος ἐν Σικελίᾳ παρὰ τῷ Κύκλωπι . 
ἀλλ’ ὦ πάντων θαυμάσιε Πλάτων , μὴ δῑ ἀμφοῖν ὤθει , καὶ ταῦτ’ οὐ διὰ τῶν φίλων ἑνὸς καὶ τῶν ἐχθρῶν , ἀλλὰ διὰ σαυτοῦ τε καὶ τούτων , οὓς φίλους εἰκὸς ἦν μᾶλλον ἡγεῖσθαι , εἰ δὲ μὴ , σκόπει μὴ ὅ τι ἐγκαλέσεις , ἀλλ’ ὅ τι ἀπολογήσει πρότερον · τοσαῦτ’ ἐστὶ καὶ τὰ σά . 
καίτοι σὺ καὶ τῶν διθυραμβοποιῶν ἀξιοῖς καταγελᾶν ὡς πρὸς τὴν ἡδονὴν καὶ τὸ χαρίζεσθαι μόνον ὡρμημένων . 
φαίνεται δὲ Φιλόξενον μὲν τὸν Κυθήριον οὐ δυνηθεὶς αὖθις ὑφ’ αὑτῷ λαβεῖν Διονύσιος , ἀλλ’ οἰμώζειν ἐκεῖνος ἐλευθέρως γράφων αὐτῷ , σοῦ δέ γε δεύτερον καὶ τρὶς ἐγκρατὴς γενόμενος μετὰ τὰς πρώτας ἐκείνας διατριβάς . 
φήσεις καλὴν εἶναί σοι τὴν πρόφασιν · ὑπὲρ γὰρ τῶν Δίωνος πραγμάτων ἅπαντα ταῦτα ποιεῖν καὶ λέγειν · καλῶς γε σὺ καὶ λέγων καὶ ποιῶν . 
σκόπει δὴ καὶ τὴν ἡμετέραν πρόφασιν , κἂν εὕρῃς ἀτιμοτέραν , ἢ μικρῶν ἕνεκα ἡμᾶς πολυπραγμονήσαντας , στίξον λαβὼν καὶ γενοῦ Διονύσιος ἀντὶ Πλάτωνος εἰς ἡμᾶς . 
εἰ δ’ ὥσπερ σὺ Δίωνος χάριν καὶ τῆς ἐκείνου ξενίας καὶ ἑταιρίας ἅπαντα ταῦθ’ ὑπέμεινας , οὕτως ἡμεῖς ὑπὲρ τῆς ἑστίας τῆς κοινῆς πατρίδος καὶ ὑπὲρ τῶν κοινῶν σπονδῶν καὶ δικαίων οἱ μὲν τῆς πόλεως , οἱ δὲ καὶ τῶν Ἑλλήνων , ὁτιοῦν καὶ λέγειν καὶ πράττειν καὶ πάσχειν ὑπέστημεν , αἰσχυνθέντες μὲν ἁπάσας τὰς τοῦ Διὸς ἐπωνυμίας , αἰσχυνθέντες δὲ τὰς τῶν ἄλλων ἁπάντων θεῶν ἐπωνυμίας τε καὶ τιμὰς , ἔτι δ’ ἥρωας καὶ προγόνους τοὺς κοινοὺς , καὶ τὴν τοῦ παρελθόντος χρόνου μνείαν καὶ τὸν τοῦ μέλλοντος αἰῶνος λόγον , καὶ πάνθ’ ὅσαπερ μέγιστα νομίζεται παρὰ πᾶσι καὶ Ἕλλησι καὶ βαρβάροις , εἰ δέ τι καὶ παρὰ γνώμην ἐκ τούτων ἀπήντησε , τί τὰ μὴ σὰ κατηγορεῖς ; 
καὶ μὴν εἰ δεῖ καὶ τοῦτο προσθεῖναι , ἡμεῖς μὲν εἴ τι καὶ προσεπταίσαμεν , ἀλλ’ οὖν πράξαντές γε ὑπὲρ ὧν ἐσπουδάζομεν οὕτω προσεπταίσαμεν , σὺ δ’ εὐθὺς ἐξ ἀρχῆς . 
οὐκοῦν εἰ μὲν τὸ χρήσασθαί τισι δυσκόλοις ὄνειδός ἐστι τῷ συμβούλῳ καὶ μέμψις , οὐδὲν ἐλάττοσιν ἡμῶν κέχρησαι . 
καὶ πρόσεστι τὸ μηδὲν ὧν ἐβούλου κατορθῶσαι . 
εἰ δ’ αὐτὴν ἐφ’ αὑτῆς δεῖ τὴν προαίρεσιν ἐξετάζειν , ἀναίτιον μὲν τὸ σὸν εἰκότως , ἀναίτιον δ’ ἐκ τῶν αὐτῶν καὶ τὸ ἡμέτερον . 
καὶ πρόσεστι τὸ κρατῆσαι τῶν πραγμάτων καὶ τὸ μείζω ταῦτ’ εἶναι τῶν θ’ ὑπὸ σοῦ σπουδαζομένων ὧν τ’ αὐτοὶ προσεκρούσαμεν . 
σὺ μὲν τοίνυν ἐλέγχειν ἡμᾶς ἀξιῶν καὶ κατὰ σαυτοῦ λέγεις , ἡμεῖς δ’ ὑπὲρ ἡμῶν αὐτῶν λέγοντες καὶ τὸ σὸν θεραπεύομεν . 
μᾶλλον δὲ τῆς μὲν σῆς ἀπολογίας καὶ ἡμεῖς μετέσχομεν , σοὶ δ’ οὐχ ὅσον ἡμῖν ὑπάρχει . 
ὥστ’ εἰ μὲν ἡμῶν τις φείσεται , ἄδηλον εἰ καὶ σοῦ · εἰ δὲ σοῦ τις καταγνοίη , τάχ’ ἂν ἡμῖν γε συγγνοίη · εἰ δ’ αὖ μηδ’ ἡμῶν φείσεται , σοῦ γε σχολῇ . 
οὕτω τὸ νικᾶν ἡμᾶς ὑπὲρ σοῦ γίγνεται . 
πρὸς ταῦτα σκόπει μὴ τοὐμὸν , ἀλλὰ καὶ τὸ σὸν , Τεῦκρος ἔφη τινὶ , καὶ μὴ βούλου πάντα ἀκριβῶς ἐξετάζειν , μηδὲ τριῶν ὄντων εἰς ἅ τις ἂν βλέψειε , τῆς γνώμης , τῶν ἔργων , τῆς τύχης , ἀφεὶς τὼ δύο , τοῦ τρίτου λαμβάνου , καὶ ταῦτα καὶ τούτου τοῦ πλείστου μέρους μεθ’ ἡμῶν ὄντος . 
εἰ γὰρ ἡμᾶς ἔδει ταῦτα προειδότας ἐξ ἀρχῆς ἐξεπίτηδες ὑπὲρ τῆς Ἑλλάδος ἡμᾶς αὐτοὺς ἐπιδοῦναι , οὐκ ἂν ὠκνήσαμεν οὐδὲ ἡττήθημεν τοῦ Κόδρου τοσοῦτον , καὶ σύ γ’ ἂν οἶμαι ταῦτα συνεβούλευσας . 
ἐπεὶ φέρε πρὸς φιλίου , πότερ’ ἂν μᾶλλον ἐβουλήθης , μήτε τὰ πραχθέντα δῑ ἡμῶν πεπρᾶχθαι τῇ πόλει μήτ’ εἰς ἡμᾶς μηδένα τῶν πολιτῶν ἐξαμαρτεῖν—οὐκοῦν ἕτεροι καὶ εἰς ἡμᾶς καὶ εἰς ἐκείνους ἔμελλον—ἢ κείνων γ’ ἕνεκα ὥστε πραχθῆναι , καὶ ταῦτ’ εἰ δέοι συμβῆναι ; 
ἐγὼ μὲν οἶμαι ταῦτα . 
οὐκοῦν ὅτ’ ἀμφότερ’ ἂν φαίης ἐθέλειν μᾶλλον ἢ μηδέτερα ὁμολογεῖς , καὶ τοῖς πεπολιτευμένοις ἡμῖν ἅπαντα ἃ προσήκει προσεῖναι καὶ μειζόνως τὰ πρὸς εὐδοξίαν τῇ πόλει τῆς αἰτίας εἶναι . 
πῶς οὖν οὐ δίκαιος ἦσθα μᾶλλον ἐπαινεῖν ἢ ψέγειν ; 
εἰ γὰρ αὐτοῖς τοῖς ἡμαρτηκόσιν εἰς ἡμᾶς τὰ καλῶς βουλευθέντα καὶ πραχθέντα πλείονός ἐστι λόγου , καί τις ἂν οὐκ ἀλόγως ταῦτα ἐκείνοις παρείη , πῶς οὐχ ἡμᾶς γε δίκαιον ἀφεῖσθαι πάσης αἰτίας , οἷς τῶν μὲν ἐγκλημάτων οὐδ’ ὁτιοῦν δή που μέτεστι , τῶν δὲ εἰς ἔπαινον ἡκόντων , ἂν τἀληθῆ λέγειν ἐθέλῃς , τὸ πλεῖστον ; 
ἡμεῖς τοίνυν πόλλ’ ἂν ἔχοντες ἡμᾶς αὐτοὺς σεμνῦναι παραλείπομεν . 
ἀλλ’ ἵνα εἰδῇς ὅσον ἡμῖν ἐπιεικείας περίεστι καὶ ὅσον πανταχῆ τοῦ πλεονεκτεῖν ἐθέλειν ἀπέχομεν , ἔστω τὸ πᾶν κοινὸν , ἀφαίρει πάσας , εἰ βούλει , τὰς ἄνω προσθήκας , ἐπὶ τοῖς ἴσοις καταλυώμεθα—πάντως δ’ οὐκ ἄπειροι συνθηκῶν ἡμεῖς—μήτε σὺ μέμνησο πρὸς ἡμᾶς περὶ συμφορῶν οὔθ’ ἡμεῖς πρὸς σὲ τούτῳ χρησόμεθα . 
ὡς οὐκ ἔστι μέσον οὐδὲν , ἀλλ’ ἢ καὶ ἡμᾶς μετὰ σοῦ τούτοις ἑαλωκέναι δεῖ ἢ καὶ σὲ καὶ ἡμᾶς ἀθώους ἀφιέναι καὶ ἀποχρῆν ἅ τινες τῶν ἄλλων ἐξήμαρτον εἰς ἡμᾶς.” ταῦτ’ εἰπόντας ἂν αὐτοὺς οἶμαι ῥᾳδίως πάλιν πορεύεσθαι παρὰ τοὺς πλείονας , εἰ δὴ δεῖ κἀκείνους μετὰ τῶν πλειόνων κεῖσθαι δοκεῖν ὥσπερ ἔγωγε οὐκ οἶμαι . 
ἐγὼ μὲν οὖν ἥδιστ’ ἂν ἀμφοτέρων ἀποψηφιζοίμην · εἰ δέ τις ἄλλως γιγνώσκει , θρασυκάρδιον ἄν τινα αὐτὸν φαῖεν οἱ ποιηταί . 
φέρε δὴ καὶ τὰ παραδείγματα αὐτοῦ σκεψώμεθα . 
οὐκοῦν οἵ γε ἀγαθοὶ φησὶν ἡνίοχοι κατ’ ἀρχὰς μὲν οὐκ ἐκπίπτουσι τῶν ζευγῶν , ἐπειδὰν δὲ θεραπεύσωσι τοὺς ἵππους καὶ αὐτοὶ γένωνται ἀμείνους ἡνίοχοι , τότ’ ἐκπίπτουσι. καὶ ἔτ’ ἄνω που τῶν εἰς τὸν Περικλέα ὄνων γοῦν φησὶν ἐπιμελητὴς καὶ ἵππων καὶ βοῶν τοιοῦτος ὢν κακὸς ἂν ἐδόκει εἶναι , εἰ παραλαβὼν μὴ λακτίζοντας αὐτὸν μηδὲ κυρίττοντας μηδὲ δάκνοντας ἀπέδειξε ταῦτα ποιοῦντας δῑ ἀγριότητα. ἀλλ’ ὄνους μὲν ὦ τᾶν καὶ ἵππους καὶ βοῦς τοὺς αὐτοὺς ἑκάστους λέγεις , Ἀθηναίων δὲ τῶν αὐτῶν ἅπαντες οἶμαι προὔστησαν , οἷον δὴ λέγω , Σόλων καὶ Κλεισθένης καὶ Μιλτιάδης καὶ Περικλῆς καὶ ὅστις ἕκαστος . 
ἀλλ’ ἡ μὲν πόλις μία καὶ ἡ προσηγορία , οἱ δ’ ἄνδρες ἄλλοι καὶ ἄλλοι παρὰ τοὺς χρόνους . 
τί οὖν θαυμαστὸν τοὺς μὲν πρᾳοτέροις καὶ ῥᾴοσι χρησαμένους τυχεῖν , τοὺς δ’ αὖ τραχυτέροις καὶ θυμοειδέσι μᾶλλον , ὥσπερ καὶ ἄλλα μυρία δή που μεταβάλλει κατὰ τοὺς χρόνους . 
οὔκουν οὐδὲ τοὺς ἐκ τῆς γῆς καρποὺς παραπλησίους καθ’ ἕκαστον ἐνιαυτὸν κομιζόμεθα , οὔτε τὸ πλῆθος οὔτε τὴν ἀρετὴν λέγω . 
ἀλλ’ ἔτους ἰσχὺς οὐκ ἔλαττον ἢ χώρας εἶναι δοκεῖ . 
ὥστ’ εἰ τὸν ἔμπροσθεν χρόνον εὐκολώτεροι τὰς φύσεις ὄντες κατ’ ἐκείνους ἤδη χαλεποὶ κατέχειν ἦσαν , οὐκ ἔξω τῆς ὅλης φύσεως τὸ πάθημ’ ἂν εἴη , ὥσπερ γε καὶ προϊόντος οἶμαι τοῦ χρόνου τὸ φρόνημ’ ἂν ἦσαν κατὰ συμφοράς . 
ἔτι τοίνυν οὐδ’ ἡνίοχοι τοὺς ἵππους οὕτω διαφθείρουσιν , ἂν τοὺς μὲν παιδεύωσι , τοὺς δὲ μὴ δυνηθῶσιν αὐτῶν , ἀλλ’ ἐὰν οὓς πρότερον χρηστοὺς καὶ ἀναμαρτήτους εἶχον , τούτους χείρους ἀποφήνωσι · Μιλτιάδης δὲ καὶ οἱ εἰς ἐκεῖνον οὐ τοὺς αὐτοὺς εἶχον διὰ τέλους , ἀλλ’ οἱ μὲν ἐπεγίγνοντο δήπουθεν , οἱ δὲ ἀπεγίγνοντο , οἱ δὲ καὶ ἀπεφοίτων παρ’ αὐτῶν . 
πῶς οὖν πρὸς τοὺς ἡνιόχους εἰσὶ κρίνεσθαι δίκαιοι , ἢ πῶς ὡς τῶν αὐτῶν ἵππων μενόντων αὐτοῖς οὕτω δεῖ διδόναι τὸν λόγον ; 
ὥσπερ ἂν εἴ τις τοὺς Μολιονίδας ἠξίου καὶ τῶν 
Διομήδους τοῦ Θρᾳκὸς οὕτως ἄρχειν , ὥσπερ ὧν εἶχον ἐξ ἀρχῆς . 
καὶ μὴν οἱ μὲν ἡνίοχοι καθ’ αὑτοὺς ἕκαστοι τῶν ζευγῶν ἄρχουσι καὶ οὐδεὶς παραλυπεῖ , τὸ δ’ αὐτὸ τοῦτο λέγω καὶ περὶ τῶν ἐπὶ τοῖς ὄνοις τε καὶ βουσίν · ὥστ’ εἴ τι πλημμελοῖτο , βέβαιον τὴν αἰτίαν ἔχοιεν ἂν εἰκότως . 
ἀλλ’ οὐ Περικλῆς γε καὶ Θεμιστοκλῆς , οὐδ’ ἐκείνων τῶν ἀνδρῶν οὐδεὶς καθ’ αὑτὸν Ἀθηναίων ἦρξεν , οὐδὲ τοῦ τι πράττειν ἐναντίον ἐγχειρήσαντος ἀπηλλαγμένος , ἀλλὰ καὶ ἕτεροι πολλοὶ δή που μετ’ αὐτῶν ἔπραττον τὰ πολιτικὰ , οὔτε φύσεις τὰς αὐτὰς οὔτε γνώμας ἔχοντες , ὥστ’ ἔτι μᾶλλον τούτοις ἢ ’κείνοις ἄξιον προστιθέναι τὰ ἁμαρτήματα . 
ἐγὼ μὲν γὰρ τοσούτῳ μᾶλλον ἂν φαίην ἐκείνοις , ὅσῳπερ εἰς τούτους ἦν τὰ ἁμαρτανόμενα . 
ὡς δ’ ἁπλῶς εἰπεῖν ποῦ δίκαιον μόνους ἀπαιτεῖν εὐθύνας τοὺς οὐ μόνους τῶν πραγμάτων αἰτίους ; 
οὔκουν τούς γ’ ἡνιόχους αἰτιώμεθα τοὺς ἐξ ἀρχῆς , ἂν ἕτερος τοὺς αὐτοὺς ἵππους παραλαβὼν κακίους ἀποδείξῃ · ἀλλὰ καὶ ἡνίοχοι καὶ διδάσκαλοι μειζόνως εὐδοκιμοῦσιν , ὅταν τῶν αὐτῶν ἕτεροι κύριοι καθεστῶτες μὴ τῶν ἴσων ἄξιοι γένωνται . 
καὶ νὴ Δί’ ἄν γε καὶ κατὰ τοὺς αὐτοὺς χρόνους [οἷον τῆς αὐτῆς ἡμέρας] ἕτερος παραλαβὼν τὸ ἅρμα ἀναβαίνῃ , οὐκέτι τοῦ παντὸς ὑπεύθυνος ὁ χρηστὸς ἡνίοχος οὐδ’ ὁ ἔνδοξος , ἀλλ’ ἐὰν καθάπαξ πρὸς αὐτὸν ἡ ἐπιμέλεια καταστῇ , οὕτω καὶ ταῦτα κρίνεται , τῶν δὲ ἑτέρου κακῶν οὐδεὶς κληρονομεῖ . 
ἀλλὰ καὶ τοῦτ’ αὐτὸ φαῦλόν ἐστι κατηγόρημα , ὅτι τὸν βελτίω καὶ τὸν οὐ καθ’ αὑτοὺς οὐκ εἴων χρῆσθαι τῇ τέχνῃ , ἀλλ’ ὑπεσκέλιζον ὥσπερ οἱ τοὺς ἐν τοῖς δρόμοις . 
οὕτω τοίνυν καὶ περὶ τῆς ἐκείνων πολιτείας , ἕως ἂν μὴ δείξῃς ὅτι βασιλευόντων τῶν φιλοσόφων καὶ μόνων ἐφεστηκότων τοῖς πράγμασι ταῦθ’ ἡμαρτήθη—λέγω τοῦ 
Μιλτιάδου , τοῦ Θεμιστοκλέους , τοῦ Περικλέους , τοῦ 
Κίμωνος—μηδαμῶς τήν γε φιλοσοφίαν αὐτὴν αἰτιῶ . 
ἀλλ’ εἰ μὲν αὐτοὺς καθ’ αὑτοὺς ἐλέγχειν οἷός τ’ εἶ , χρῶ τούτῳ καὶ δείκνυ θἀμαρτήματα · εἰ δὲ μὴ , τῶν ὄνων μᾶλλον ἢ τῶν ἐπιστατῶν κατηγορεῖς . 
εἰ μὲν γὰρ οὐκ ἦν ἁμαρτήματα , πρὶν ἐκείνους Ἀθήνησι πολιτεύεσθαι , ἀλλὰ ταῦτα πάντα ἀπὸ Μιλτιάδου καὶ Θεμιστοκλέους κἀπ’ ἐκείνων ἤρξατο , ἄλλος ἂν εἴη λόγος · οὐδ’ εἴ τινες ἄλλοι κατὰ ταυτὸν ἐκείνοις ἐπολιτεύοντο εἴποιμι ἂν , ἀλλὰ δίδωμι πάντων ἐκείνους μόνους ὑπευθύνους εἶναι . 
εἰ δὲ εἰκὸς ἦν τι καὶ ἄλλο ἡμαρτῆσθαι πρότερον , τί ταῦτα τοὺς Λάκωνας αἰτιώμεθα ; 
προσπαίζειν γὰρ ἔξεστι δή που σέ γε , ἐπεὶ καὶ αὐτὸ τοῦτο τὸ τῶν συμφορῶν ὅτι μὲν παλαιόν ἐστι καὶ ὡς σύ που φὴ|ς ἀπὸ Θησέως ἀρξάμενον , ἴσως δὲ καὶ ἔτ’ ἄνωθεν , καὶ οὐχ οὗτοι πρῶτοι προσέπταισαν ἐάσω . 
καίτοι ὁ Θησεὺς φυγών τε καὶ διαφθαρεὶς ἐν τῇ 
Σκύρῳ τελευτῶν οὐκ ἄτιμος ἔμεινε παρὰ τῷ θεῷ , ἀλλ’ ἐπέταξεν Ἀθηναίοις μετενεγκεῖν αὐτοῦ τὰ ὀστᾶ , πολλοῖς ὕστερον χρόνοις , ὥς φασιν . 
ἀλλ’ ὅμως ἐάσω ταῦτα . 
ἀλλ’ οἴχεταί σοι διαφθαρεὶς ὁ λόγος περὶ αὐτῶν . 
οἷς γὰρ ἁπάντων ταυτὰ κατηγόρηκας , τούτοις ὃ δοκεῖς ἰσχυρὸν ἔχειν ἀνῄρηκας . 
διὰ τί ; 
ὅτι Μιλτιάδου μὲν ἴσως ἂν εἴη τι τοῦτο κατηγόρημα , Θεμιστοκλέους δὲ οὐκ ἂν ἔτι · εἰ δέ τοι καὶ 
Μιλτιάδου καὶ Θεμιστοκλέους , ἀλλ’ οὐ Κίμωνός γε · εἰ δὲ καὶ Μιλτιάδου καὶ Θεμιστοκλέους καὶ Κίμωνος , ἀλλ’ οὐ δή τοι καὶ Περικλέους , ἀλλὰ τούτου καὶ πάντων ἥκιστα . 
Θεμιστοκλῆς μὲν γὰρ αὐτοὺς παρὰ Μιλτιάδου παρέλαβε κυρίττοντας , Κίμων δὲ παρὰ Μιλτιάδου καὶ Θεμιστοκλέους , 
Περικλῆς δὲ παρὰ Μιλτιάδου καὶ Θεμιστοκλέους καὶ 
Κίμωνος . 
οὕτω πάντων ἥκιστα ὅ γε Περικλῆς ὑπεύθυνος ἦν , ὃν σὺ μάλιστα πάντων ᾐτιάσω καὶ τοῖς κακοῖς ἐπιμεληταῖς τῶν ὄνων τε καὶ βοῶν ἰδίᾳ τῶν ἄλλων εἴκασας . 
ἐνθυμηθῶμεν τοίνυν καὶ περὶ ὧν ἀρτίως ἐλέγομεν , τῆς πρὸς τὸν Διονύσιον αὐτοῦ Πλάτωνος ὁμιλίας . 
εἰ γὰρ αὕτη μία ἐστὶ καὶ ἀληθὴς καὶ δικαία καὶ ἀποχρῶσα μόνη πασῶν ἀπολογία καὶ παραίτησις ὑπὲρ Πλάτωνος , περὶ ὧν ὁ τύραννος ἐπλημμέλει , καὶ συνὼν ἐκείνῳ καὶ πάλιν καθ’ αὑτὸν γενόμενος , ὅτι καὶ πρὶν ἰδεῖν Πλάτωνα καὶ τῶν ἐκείνου λόγων ἀκοῦσαι πολλὰ καὶ παντοῖα ἐδεδράκει , τί κωλύει καὶ ὑπὲρ ἐκείνων τὸ μὲν ἐξ ἴσου τὰ τοῦ δήμου τοῖς τῶν τυράννων εἶναι , μὴ λέγειν , ἀλλὰ καὶ τὰ πρὸ τῆς ἐκείνων πολιτείας ἐλάττω τῶν ὑπὸ τῶν τυράννων ἐξ ἀρχῆς ἡμαρτημένων εἶναι , καὶ τὰ παρ’ αὐτὴν τὴν πολιτείαν μὴ τῆς ἴσης ἄξια μέμψεως , ὅσησπερ τὰ τοῖς τυράννοις , ἀφ’ οὗ Πλάτωνα προσίεντο · αὐτὸ δὲ τοῦτ’ ἐξεῖναι κοινὸν εἰπεῖν , ὅτι καὶ πρὶν ἐκείνους ἐγχειρεῖν λέγειν , ἦν Ἀθήνησιν ἁμαρτήματα , εἰ δ’ ἐλάττω τῶν Διονυσίου , οὐδὲ τὰ ὕστερον δή που τοῖς ἐκείνου παραπλήσια , ἀλλ’ εἰς ὅσον εἰκὸς ἁμαρτεῖν ὄντας ἀνθρώπους . 
φέρε δὴ καὶ περὶ τῶν συμβεβηκότων αὐτῶν τοῖς ἀνδράσι σκεψώμεθα καὶ διέλθωμεν . 
οὐ γὰρ ἁπάντων ὁ δῆμος οὑτωσὶ κατεψηφίσατο , οὐδ’ ἀπὸ κοινοῦ δόγματος ταῦτ’ ἔπαθον , ἀρχὴν δὲ οὐδὲ ταὐτὰ πάντες . 
πόθεν ; 
ἀλλὰ Θεμιστοκλῆς μὲν καὶ Κίμων ἐξωστρακίσθησαν . 
τοῦτο δ’ ἦν οὐ μῖσος οὐδ’ ἀλλοτρίωσις τοῦ δήμου πρὸς αὐτοὺς , ἀλλ’ ἦν νόμος αὐτοῖς περὶ ταῦτα , ἔχων μὲν ὁπωσδήποτε—ἐῶ γὰρ εἰ μὴ σφόδρ’ ἄν τις ἐπαινέσαι τὸν νόμον—τὸ δ’ οὖν ἁμάρτημα οὐκ ἀπαραίτητον αὐτῶν , ἀλλ’ ἔχον ὡς ἐν τούτοις εὐπρέπειαν , νόμῳ γὰρ , ὥσπερ εἶπον , ἐγίγνετο . 
ἦν δ’ οὗτος ὁ νόμος · 
ἐκόλουον τοὺς ὑπερέχοντας μεθιστάντες ἔτη δέκα , ἄλλο δ’ οὐδὲν ἔγκλημα προσῆν , οὐδ’ ὡς ἐπ’ ἐλέγχῳ πραγμάτων ὀργή . 
καίτοι πῶς οὐ δεινὸν , εἰ οὓς οὐδ’ αὐτοὶ οἱ μεθιστάντες εἶχον αἰτιάσασθαι , τούτους αἰτιασόμεθ’ ἡμεῖς διὰ τοὺς μεταστήσαντας ; 
ὥσπερ οἱ βέβαιον μὲν οὐδ’ ὁτιοῦν ἐπιστάμενοι , ἀκοὴν δέ τινα κατηγοροῦντες , καὶ ταῦτ’ οὐδ’ αὐτὴν σαφῆ τὴν ἀκοήν . 
ἀλλ’ ἐκεῖσε ἐπάνειμι , ὅτι ὑπὲρ τοῦ τὰ φρονήματα ἐπισχεῖν τοῦτο τὸ εἶδος τῆς φυγῆς ἐνόμισαν . 
οὐκοῦν τούτῳ μεγίστῳ δῆλόν ἐστιν ὅσον κολακείας οἱ ἄνδρες ἀπεῖχον , οὕς γε ὅπως ὑφεῖντο τοῦ φρονήματος , διὰ τοῦτο μεθίστασαν , οὐδενὸς ἄλλου τῶν πάντων ἕνεκα . 
ὥστε τοῦτό γε οὐ κατ’ αὐτῶν , ἀλλ’ ὑπὲρ αὐτῶν ἔλαθες εἰρηκὼς , ὡς δεινὸς σὺ τηρεῖν τὰ λεγόμενα καὶ τοὺς ἄλλους ἐλέγχειν . 
δοκοῦσι γάρ μοι τὰς συμφορὰς ἐνθυμούμενοι τὰς ἐπὶ τῶν Πεισιστρατιδῶν γενομένας ἑαυτοῖς μηδένα βούλεσθαι μεῖζον ἐᾶν τῶν πολλῶν φρονεῖν , ἀλλ’ ἐξ ἴσου εἰς δύναμιν εἶναι . 
δίκαια ἄρα ἐποίουν ἐλαύνοντες Κίμωνα καὶ Θεμιστοκλέα ; 
οὐ λέγω ταῦτα . 
ἀλλ’ οὐδ’ ἀναίσχυντά γε παντελῶς , ἀλλὰ καὶ αὐτοῖς ἔχοντα παραίτησιν κἀκείνοις οὐκ ἀσχήμονα τὴν συμφοράν . 
εἰ δ’ οὖν καὶ τοῖς δεδρακόσιν οὐκ ἀποχρῶσα ἡ πρόφασις , τοῖς γε πεπονθόσιν ἐξαρκεῖ τοῦτ’ αὐτὸ δή που μὴ φαύλοις νομίζεσθαι , ἢ μείζω γ’ ἡμεῖς τῶν ἐκβαλόντων ἀδικήσαιμεν ἄν . 
εἰ γὰρ ἐκεῖνοι μὲν τοῦτό γ’ αὑτοῖς συνεχώρησαν καὶ παρεῖσαν τὸ μηδ’ ὁτιοῦν ἀδικεῖν τὴν πόλιν , ἡμεῖς δὲ καὶ τοῦτ’ ἀφαιρησόμεθα καὶ τῇ δυστυχίᾳ τὴν βλασφημίαν προσθήσομεν , πῶς οὐ χαλεπώτεροι τῆς φυγῆς αὐτοῖς ἐσόμεθα , ἢ πῶς οὐ μείζω τῶν ἐξ ἀρχῆς εἰς αὐτοὺς ἁμαρτανόντων ἀδικήσομεν ; 
οὕτω τοίνυν καὶ διὰ ταῦτα μεταστήσαντες Κίμωνα μὲν καὶ οὕτω κατήγαγον ἐντὸς τοῦ χρόνου τοῦ νενομισμένου , Θεμιστοκλέα δὲ ἐκωλύθησαν ἐμοὶ δοκεῖν ὑπὸ Λακεδαιμονίων . 
συμβάντων γὰρ τῶν περὶ τὸν Παυσανίαν , ἅμα μὲν εἰς ἀθυμίαν ἐμπεσόντες καὶ βουλόμενοι συνεπισπᾶσθαι τοὺς Ἀθηναίους , ἵνα δὴ μὴ μόνοι τῆς αἰσχύνης συναπολαύοιεν , ἅμα δὲ εἰ καταλείποιτ’ ἐκεῖνος Ἀθήνησι , δεδοικότες μὴ πρὸς ἅπαντ’ ἔχοιεν δύσμαχον ἀνταγωνιστὴν , καὶ πρὸς τούτοις ὧν περὶ τὸν τειχισμὸν ἐξηπάτηντο μνησικακοῦντες , ἀπόντος κατηγοροῦντες , διώκειν μετὰ σφῶν ἐκέλευον , τεκμηρίῳ τῇ Παυσανίου μοχθηρίᾳ κατ’ ἐκείνου χρώμενοι . 
Θεμιστοκλῆς δὲ τῶν μὲν τὴν ἐπιβουλὴν , τῶν δὲ τὴν προπέτειαν ἐφόδιον λαβὼν , σοφισάμενος ὥσπερ εἰώθει τὸν βασιλέα , τῆς καθόδου μὲν ἀπεστερήθη , αὑτῷ δὲ ἀρκῶν ἔδειξε πρὸς ἅπασαν τύχην . 
καὶ τὰ μὲν δὴ Θεμιστοκλέους καὶ Κίμωνος ταῦτα . 
Περικλέα δὲ καὶ Μιλτιάδην ὁ μὲν δῆμος οὐδὲν οὔτε μεῖζον οὔτ’ ἔλαττον ἔδρασε κακὸν , δικασταὶ δ’ ἑκατέρῳ καθήμενοι χρήμασιν ἐζημίωσαν πολλοστὸν δή που μέρος ὄντες τῶν πάντων Ἀθηναίων . 
πάλιν τοίνυν καὶ τούτων οὕτω συμβάντων Περικλέα μὲν ὁ δῆμος ἅπας οὐδ’ ὁτιοῦν ἧττον στρατηγὸν εἵλοντο , καὶ πάντ’ ἐπέτρεψαν , ὡς ὁ αὐτὸς μάρτυς δηλοῖ ὅνπερ ἀρτίως περὶ αὐτοῦ παρειχόμεθα · Μιλτιάδης δ’ ἔφθη τελευτήσας , οὐ τῶν δικαστῶν θάνατον καταγνόντων αὐτοῦ , οὐδ’ ὡς σὺ φὴ|ς κἂν εἰς τὸ βάραθρον ἐμπεσὼν , εἰ μὴ διὰ τὸν πρύτανιν , ἀλλὰ τοῦ τραύματος αὐτῷ σφακελίσαντος . 
καὶ τούτων πολλοὶ , μᾶλλον δ’ ἅπαντες μάρτυρες . 
δῆλον τοίνυν ἐστὶν ἐξ ὧν τῷ Περικλεῖ διηλλάγησαν καὶ τὴν πόλιν καθάπαξ ἐπέτρεψαν μετὰ τὴν τῆς κλοπῆς , ὡς σὺ φὴ|ς , καταδίκην , ὅτι κἂν πρὸς τὸν 
Μιλτιάδην αὐτὸ τοῦτ’ ἐποίησαν , εἰ μὴ τὰ τῆς τύχης ἐκώλυσεν . 
ἐν οἷς τοίνυν καιροῖς τοῦ Περικλέους κατεψηφίσαντο οἱ καταψηφισάμενοι σκέψαι , ἐπειδὴ καὶ ἔφης ὅτι ἐπὶ τελευτῇ τοῦ βίου τοῦ Περικλέους κατέγνωσαν κλοπήν . 
ἐκεῖνος γὰρ ἕως μὲν εἰρήνην ἡ πόλις ἦγεν , οὐδεμίαν οὔτε μείζω οὔτ’ ἐλάττῳ παρ’ αὐτοῖς αἰτίαν ἔσχεν , ἀλλ’ ἐξ ἴσου τοῖς θεοῖς ἐθαυμάζετο · καὶ ἔτι πρότερον στρατιὰς πολλὰς ἐξαγαγὼν Ἀθηναίων ἐπὶ τοὺς οὐκ ἐθέλοντας τοῖς δικαίοις ἐμμένειν , οὐκ ἄμεμπτος μόνον , ἀλλὰ καὶ πολλῷ τινι πρῶτος ἦν . 
ἐπεὶ δ’ ἅμα τῆς τε χώρας ἠναγκάζοντο στέρεσθαι καὶ ὁ λοιμὸς ἅπαντα φθείρων ἐπέκειτο καὶ κακῶν ἀνάπαυσις οὐκ ἦν , οὕτω δὴ τῶν συμφορῶν ἡττηθέντες ἐτραχύνθησαν πρὸς αὐτόν . 
καί μοι τοῦ παραδείγματος ἐνταῦθ’ ἀναμνήσθητι τοῦ τῶν ἡνιόχων . 
τάχ’ ἂν γὰρ ἁλοίης τοῖς ἅρμασι τοῖς σαυτοῦ καὶ οὐ τοῖς πτεροῖς . 
ὁ γοῦν Νέστωρ ἱππικώτατος ἦν , ὡς λέγεται , τῶν ἐφ’ αὑτοῦ . 
καὶ 
Ὅμηρος ἱππότην αὐτὸν μετ’ ὀλίγων ἐν τοῖς ἔπεσι καλεῖ . 
ὥστε κἀν τοῖς ἄθλοις τοῖς ἐπὶ Πατρόκλῳ τῷ Ἀντιλόχῳ μέλλοντι τὸ ἅρμα καθιέναι προσελθών τε καὶ ὑπειπὼν ὅτι αὐτὸν ὁ Ζεύς τε καὶ ὁ Ποσειδῶν πᾶσαν διδάξειαν τὴν ἱππικὴν εὐθὺς ἐκ παιδὸς , καὶ οὐ πάνυ τι δέον αὐτὸν διδάσκειν ὅμως ὑποτίθεται καὶ παραδείκνυσιν αὐτῷ τινὰ τῶν εἰς τὸν δρόμον καὶ ὅπως διαθήσεται τὸν ἀγῶνα . 
τοσοῦτον αὐτῷ περιῆν τῆς ἐπιστήμης . 
οὗτος μέντοι φυγῆς ποτε γιγνομένης τῶν Ἀχαιῶν ἔμεινε μόνος , οὔ τι ἑκὼν , ἀλλ’ ἵππος ἐτείρετο , τὸν βάλεν ἰῷ δῖος Ἀλέξανδρος , Ἑλένης πόσις ἠϋκόμοιο , ἄκρην κὰκ κορυφὴν , ὅθι τε πρῶται τρίχες ἵππων κρανίῳ ἐμπεφύασι , μάλιστα δὲ καίριόν ἐστιν . 
ἀλγήσας δ’ ἀνέπαλτο , βέλος δ’ εἰς ἐγκέφαλον δῦ , σὺν δ’ ἵππους ἐτάραξε κυλινδόμενος περὶ χαλκῷ . 
καὶ οὔθ’ ὁ ἵππος ἔτι ἠδύνατο ὑπὸ τοῦ κακοῦ καὶ τοῦ τραύματος πείθεσθαι , πάντα τὸν ἔμπροσθεν χρόνον παρέχων ἑαυτὸν εὐπειθῆ οὔθ’ ὁ Νέστωρ εἶχεν ὅ τι χρήσαιτο μὴ ὅτι ἐκείνῳ , ἀλλ’ οὐδὲ τοῖς ἄλλοις ἵπποις τεταραγμένοις ὑπὸ τοῦ πάθους . 
ἀλλ’ οὐδ’ ἀπολῦσαι τὸν ῥυτῆρα ἐν τῷ θορύβῳ ῥᾳδίως ἠδύνατο , ἀλλ’ ὥσπερ ἐπὶ χαλκοῦ ζεύγους εἱστήκει μένων , ὅσα μὴ ἀπῆν τό γε ἀτρεμεῖν . 
οὕτως ἠπόρησεν ὑπὸ τοῦ καιροῦ καὶ τῆς συμφορᾶς , ἄριστος ὢν τά γε τῆς τέχνης . 
τὸν αὐτὸν δὴ τρόπον οἶμαι καὶ Περικλῆς , ἕως μὲν οὐδὲν ἀνήκεστον ἦν , κατεῖχε τοὺς ἵππους , καὶ μάλα ῥᾳδίως ἤκουον αὐτοῦ καὶ τοῦ Νέστορος οὐδὲν χείρω τὴν φωνὴν ἐνόμιζον , καίτοι πολλά γε καὶ παντοῖα ἐχρήσατο αὐτοῖς καὶ εἰρήνης καὶ πολέμων ἐχόμενα . 
ἐπεὶ δ’ ὅ τε χιλὸς αὐτοῖς ἔξω διεφθείρετο καὶ οἴκοι τε πονήρως ἐπεπράγεσαν καὶ οὐδ’ ἀναστραφῆναι περιῆν , ἀλλ’ ἐνέκειντο αἱ ταλαιπωρίαι δειναὶ καὶ συνεχεῖς , καὶ τοῦτο μὲν ἡ κεφαλὴ καὶ τὰ ἐντὸς ἐκάετο , τοῦτο δ’ οἱ νεκροὶ πολλοὶ νύκτα καὶ ἡμέραν ἑωρῶντο , πάντα δ’ ἦν μεστὰ κυλινδομένων , καὶ πιπτόντων καὶ ἀπορουμένων , ἐλπίδος δ’ οὐδ’ ὁτιοῦν ἐσώζετο χρηστῆς , οὕτως ἤδη πανταχόθεν κατακλεισθέντες καὶ κρατηθέντες ὑπὸ τῆς ἀηθείας καὶ τῆς ὑπερβολῆς τῶν παρόντων κακῶν ἀπεσείσαντο τὸν ἡνίοχον . 
ἀποσεισάμενοι δὲ οὕτως εὖ καὶ καλῶς ἤχθησαν ὑπ’ αὐτοῦ τὸν ἄνω χρόνον ὥστ’ ἔγνωσάν τε ὃ ἔδρασαν καὶ μετέγνωσαν καὶ ὑποκύψαντες ἐξ ἀρχῆς παρεῖσαν ἄρχειν καὶ ἄγειν ὅποι βούλοιτο ἑαυτούς . 
οὕτω τὰ μὲν τῆς ἱππικῆς οὐκ οἶδα , τοὺς δὲ λόγους οὐ πολλῷ τινι χείρων ἦν τοῦ Νέστορος . 
ὥστ’ εἴ σοι θαυμαστὸν φαίνεται ὅτι ἐπὶ τελευτῇ κατεψηφίσαντο αὐτοῦ , πρῶτον μὲν αὐτὸ τοῦτο τὸ τοῦ ἡνιόχου παράδειγμα ἀφίησι τῆς αἰτίας αὐτόν . 
ὥστ’ ἐγγυτέρω τῆς τελευτῆς αὐτοῦ γίγνεται τοῦ Περικλέους , καὶ πρός γε τῇ τελευτῇ τιμήσαντες αὐτὸν , οὐκ ἀτιμάσαντες φαίνονται . 
ἀλλὰ μὴν ὅτε καὶ τὸν ἔμπροσθεν χρόνον εὐδοκίμει πόλλ’ ἑξῆς ἔτη καὶ μετὰ τὴν καταδίκην μέγιστος πάλιν ἦν τῶν πολιτῶν , πῶς οὐκ ἀμφοτέρων ἕνεκα ζηλωτός ἐστι , καὶ τῆς ἀρχῆς καὶ τοῦ τέλους ; 
οὐ γὰρ τὸ προσκροῦσαι τοῖς ἔμπροσθεν ἐπεσκότησεν , ἀλλὰ τὸ τιμᾶσθαι μετὰ τοῦτο πᾶσαν παρεγράψατο τὴν συμφοράν . 
οὐ γὰρ τὸ μέσον κύριον ἀμφοτέρων ἐστὶ τῶν καιρῶν , ἀλλὰ κρατεῖ τὸ συναμφότερον τοῦ μέσου . 
εἴτε γὰρ τοῖς πρώτοις δεῖ διδόναι τὴν ψῆφον , ἐτιμᾶτ’ ἐξ ἀρχῆς , εἴτε τοῖς ὕστερον , οὐκ ἐν οἷς κατέγνωσαν ἔστησαν , ἀλλὰ προσεῖχον πάλιν ὡς αὐτῶν κρείττονι . 
καὶ μὴν οὐχ ὅσον δύο ἀνθ’ ἑνός ἐστιν , ἀλλ’ ὅτι καὶ τὸ πλῆθος ἑκάστου τοῦ χρόνου οὐκ ἴσον οὐδ’ ἐγγὺς , ἀλλὰ καὶ τὸ τῆς εὐδοξίας θαυμαστὸν ὅσον κρατεῖ . 
ὥστε καὶ τὸ μέσον τοῦ χρόνου τοῦ παντὸς οὐκ εἰς συμφορὰν ἔρχεται , ἀλλ’ ἐπὶ λαμπρᾶς τῆς τιμῆς ἐστιν αὐτῷ . 
τὸ μὲν γὰρ ἡμέρας ἀτύχημα ἐγένετο , τὸ δὲ πρωτεῖον ἀναμφισβήτητον ἦν κατὰ παντὸς τοῦ χρόνου . 
ὥστ’ εἰ καὶ τὴν γνώμην ἀφέντας τὴν τύχην ἐξετάζειν δεῖ , τοσοῦτον τῆς ἀγαθῆς τύχης αὐτῷ περίεστι . 
καὶ μὴν τὸ μὲν ὀργῇ συνέβη , τὸ δ’ ἐκ τῆς δικαιοτάτης κρίσεως ὑπῆρχεν αὐτῷ , καὶ τὸ μὲν ἐξ ὀλίγων , τὸ δ’ ἐξ ἁπάντων ὁμοίως . 
πῶς οὖν ταῦτ’ ἐκείνοις ἴσα ; 
καὶ μὴν οὐδὲ τοὺς λαχόντας ἅπαντας οἴεσθαι χρὴ καταγνῶναι τὴν γραφὴν αὐτοῦ , ἀλλ’ εἶναί τινας , οἳ καὶ τῷ Περικλεῖ καλῶς ποιοῦντες ἔθεντο . 
οὐκοῦν τούτους γε βελτίους τε καὶ βελτίστους ἦν πεποιηκώς . 
οὕτω καὶ τοὺς πολλοὺς , ὡς ἔοικε , καὶ τοὺς ὀλίγους καλῶς ηὔχει , ὥστ’ εἰ μὲν τοῖς πολλοῖς δεῖ τίθεσθαι μάρτυσιν , ὁ δῆμος ὁ τιμῶν αὐτὸν ἦν , εἰ δὲ τοῖς βελτίστοις , ἀφείθη τό γε τούτων μέρος . 
εἰ δὲ μὴ πάντας ἐφεξῆς ἐπαίδευσε μηδὲ πάντας ὁμοίους ἀπέδειξεν , ἀλλ’ εἰσὶν οἳ καὶ ἐξέφυγον τὴν ἐκείνου βούλησίν τε καὶ δύναμιν , τί θαυμαστὸν , ἢ πῶς ἄν τις νεμεσῴη δικαίως ; 
οὔτοι πάντας γε οὐδ’ ὁ Σωκράτης ἐπαίδευσε τοὺς συγγενομένους αὐτῷ , ἀλλὰ κατηγοροῦσι μὲν 
Κριτίου τοῦ Καλλαίσχρου , κατηγοροῦσι δὲ Ἀλκιβιάδου τοῦ 
Κλεινίου τῇ τε πόλει τὰ αἴσχιστα βουλεύσασθαι καὶ τὸν ἄλλον βίον ἥκιστα βιῶναι κατὰ Σωκράτη . 
ἆρ’ οὖν τούτου γε ἕνεκα ἠδίκει Σωκράτης , ἢ διὰ τὴν ἐκείνου κακίαν κακὸς αὐτὸς ἦν ; 
ἐγὼ μὲν οὐκ οἶμαι . 
ἀλλ’ ἠδίκουν ἐκεῖνοι μὴ παρέχοντες αὑτοὺς ὁμοίους Σωκράτει μηδὲ τοῖς ἐκείνου πειθόμενοι λόγοις . 
εἰ μὲν γὰρ ἐν οἷς ἐπείθοντο ἡμάρτανον , Σωκράτους τὸ ἔγκλημα , εἰ δ’ ἐν οἷς ἠπείθουν , ἐκείνων . 
σὺ τοίνυν δῑ ὧν αὐτοὺς φὴ|ς οὐκ ἐθέλειν πείθεσθαι Περικλεῖ , διὰ τούτων ἀξιοῖς ἐλέγχειν Περικλέα . 
καὶ τίς ἂν μεῖζον ὑπὲρ Μιλτιάδου καὶ Θεμιστοκλέους καὶ Περικλέους ἀπολογήσαιτο ἢ ὅτι πειθόμενοι μὲν ἐκείνοις Ἀθηναῖοι τὰ βέλτιστα ἔπραττον , ὅτε δὲ οὐκ ἤθελον τοῦτο ποιεῖν , τηνικαῦτα ἐξήμαρτον ; 
οὕτως ἐκεῖνοι τὰ βέλτιστα ἔπειθον , Ἀθηναῖοί τε ἀεὶ τὰ βέλτιστα ἂν ἔπραττον , εἰ διὰ τέλους ἐκείνοις ἐπείθοντο . 
καίτοι Σωκράτει μὲν οἱ βουλόμενοι χρῆσθαι συνῆσαν ὁσημέραι , Περικλεῖ δὲ καὶ τοῖς ἄλλοις ῥήτορσι τρεῖς ἡμέρας ἑκάστου μηνὸς συνῆσαν Ἀθηναῖοι ὡς ἔπος εἰπεῖν δημοσίᾳ . 
καὶ μὴν ὅτι γε ῥᾷον καὶ δύο καὶ τρεῖς ἢ τοσούτους ὁμοῦ κατέχειν καὶ νέους γ’ ἔτι παιδεύειν ὁτιοῦν ἢ προήκοντας καὶ πᾶσαν ἐφεξῆς ἡλικίαν , τίς οὐκ οἶδε τῶν πάντων ; 
ἔτι δὲ Σωκράτης μὲν οὐδὲν ὀχληρὸν δή που τοῖς ὁμιλοῦσιν αὐτῷ προσέταττεν ἀλλ’ ἢ τοσοῦτον ὅσον σωφρονεῖν , Θεμιστοκλῆς δὲ καὶ Περικλῆς καὶ Μιλτιάδης καὶ Κίμων καὶ τῆς πόλεως ἀπεῖναι καὶ τοῖς σώμασι κινδυνεύειν , καὶ πολλὰ δὴ καὶ ταλαιπωρίαν ἔχοντα ἐπέταττον · ἐν οἷς οὐκ εἰ μὴ καθάπαξ διεγένοντο θαυμαστόν ἐστιν , ἀλλ’ εἰ τοσοῦτον διήρκεσαν . 
εἶτα Σωκράτη ἀφεὶς τῆς ἐπ’ ἐκείνοις αἰτίας , τούτους ἀφ’ ὧν ἥμαρτόν τινες ἐξετάζεις ; 
καὶ μὴν τὰ μὲν ἄλλ’ ὁποῖ’ ἄττ’ ἀπέβη τῶν ἀνδρῶν ἐκείνων , λέγω Κριτίου καὶ Ἀλκιβιάδου , καὶ ὁπόσων τινῶν αἴτιοι πραγμάτων καὶ τῇ πόλει καὶ τοῖς ἄλλοις Ἕλλησι κατέστησαν καὶ ποίαν τινὰ τὴν παιδείαν ἐπεδείξαντο τὴν ἑαυτῶν οἱ συγγραφεῖς λέγουσιν · ἀλλ’ εἰ τοῦτο δοκεῖ Πλάτων ἰσχυρόν τι λέγειν τὸ εἰς αὐτὸν Μιλτιάδην ἐξαμαρτεῖν Ἀθηναίων τινὰς , καὶ Κριτίας αὖ τῷ 
Σωκράτει ζημίαν ἐπέθηκε , καὶ ταύτην οὐ φαύλην , ἀλλ’ ἣν ἥκιστα ἐκεῖνος ἐδέξατο . 
ἀπεῖπε γὰρ αὐτῷ μὴ διαλέγεσθαι τοῖς νέοις . 
καίτοι τοῦτο τί ἐστὶν ἀλλ’ ἢ ἀτιμία λαμπρά ; 
καὶ ταύτης τῆς ἀγνωμοσύνης ἔπεισε καὶ τοὺς ἄλλους μετασχεῖν , ὅσοι μετ’ αὐτοῦ τότ’ εἶχον τὴν πόλιν . 
προσθῶμεν τοίνυν ὅτι καὶ Περικλέα μὲν οὐδεὶς τῶν ὁμιλητῶν , οὐδὲ τῶν ἐκ τοῦ δήμου τὴν γραφὴν ἐκείνην ἐγράψατο , ἀλλ’ εἷς τῶν ἀντιστασιωτῶν , μᾶλλον δὲ οὐδὲ εἰδὼς εὖ καὶ καλῶς ἐκεῖνον ἄνθρωπος , Σωκράτει δὲ ὁ τῶν νέων ἀπέχεσθαι καὶ σιωπᾶν ἐπιτάξας οὐ τῶν σοφιστῶν ἦν οὐδεὶς οὐδὲ τῶν ἀντιτέχνων , ἀλλ’ εἷς τῶν ὅτ’ ἦν νέος φοιτώντων παρ’ αὐτῷ . 
τοσοῦτον , ὡς ἔοικεν , ἀπώνατο τῆς συνουσίας αὐτοῦ . 
ταῦτ’ οὖν ἡμεῖς ἐπὶ Σωκράτη οἴσομεν ; 
ἀλλ’ οὐχὶ δίκαια ποιήσομεν ἴσως . 
δοκεῖ δέ μοι καὶ Πλάτωνα δίκη μετελθεῖν τοῦ λόγου καὶ τῆς ἐπιτιμήσεως . 
παραιτοῦμαι δ’ εὐμενῆ καὶ ἵλεων εἶναι τοῖς λεγομένοις , εἴ τίς ἐστιν αἴσθησις . 
καὶ οὐκ ἐρῶ 
Διονύσιον οὔτε τὸν Ἑρμοκράτους οὔτε τὸν Διονυσίου οὔτε τῶν ἐν Σικελίᾳ μετ’ ἐκείνου συνδιατριψάντων οὐδένα , ἀλλ’ εἰσὶν οἳ λέγουσιν , ἕτεροι δ’ αὖ φασιν ἀληθῆ λέγειν τούτους ὡς ὅτε τὴν τρίτην ἀποδημίαν εἰς Σικελίαν ἀπεδήμησε , τότε τῶν ἑταίρων τινὲς αὐτοῦ καὶ τῶν εἰς τὰ μάλιστα ὡμιληκότων ὑπολειφθέντες οἴκοι νεώτερα ἐβουλεύσαντο , καὶ τοὺς Ἀθηναίους ἐμιμήσαντο , μᾶλλον δὲ οὐ τοὺς Ἀθηναίους , ἀλλὰ τοὺς Ἀθηναίων ὑπηκόους λέγω τοὺς ἀφισταμένους . 
καίτοι τό γ’ ἐκείνων ἐπαναστάσει προσεοικὸς ἦν , οἱ δὲ διατριβάς τε ἀντικατασκευάζειν αὐτοῖς ἠξίουν πλησίον τῆς ἐκείνου καὶ ᾠκοδόμουν ἐπὶ τῇ Ἀκαδημίᾳ , τό τε σύμπαν ὑπερφρονεῖν ἐκέλευον ὅτου δὴ—οὐ γὰρ ἔγωγ’ ἂν ἐφεξῆς οὑτωσὶ προσθείην τοὔνομα—φάσκοντες γέροντά τε εἶναι πολλοῦ καὶ παραφρονεῖν ἤδη . 
ὥστε , ὦ φίλε 
Πλάτων , ἀτεχνῶς τὸ τοῦ Περικλέους συνέβη σοι . 
καὶ ὥσπερ ἀρτίως Μιλτιάδου καὶ Θεμιστοκλέους καὶ Κίμωνος , ἑκάστου τε τῆς τύχης ἐφαίνου μετέχων , οὕτω σοι καὶ ὁ τέταρτος λοιπὸς ἐνταῦθα ἀπήντηκε . 
σαφῶς γὰρ οὑτωσὶ τῷ 
Περικλεῖ ταυτὸν ἔπαθες ἐπὶ τελευτῇ τοῦ βίου , καὶ προσέτι ἐν τῷ γήρᾳ σύ γε , καὶ πολλῷ πρεσβύτερος τῆς ἐκείνου τόθ’ ἡλικίας τοιαῦθ’ ὑβρισθεὶς , εἰ θέμις εἰπεῖν . 
καὶ εἰ μὴ Χαβρίας καὶ Ἰφικράτης , ἄνδρες τῆς Περικλέους καὶ 
Θεμιστοκλέους ἰδέας καὶ τάξεως εἰς ὅσον ἐστὶ τούτους ἐκείνοις εἰκάσαι , αἰσθόμενοι τὰ γιγνόμενα ἠγανάκτησαν καὶ τὸ ἐπιτείχισμα διέσπασαν καὶ τοῦ λοιποῦ προσέταξαν σωφρονεῖν αὐτοῖς , πάντ’ ἂν ἐκεῖνα μεστὰ τραγῳδίας ἦν . 
καίτοι τί φήσομεν , ὦ τῶν Ἑλλήνων ἄριστε , πότερον δικαίως εἰς σὲ ταῦτ’ ἐκείνους τότε τολμᾶν , ἢ σὲ τῆς ἐκείνων μανίας ὑπεύθυνον εἶναι ; 
ἐγὼ μὲν γὰρ οὐδέτερον ἂν φαίην . 
καὶ μὴν ἔχοι γ’ ἄν τις τοὺς σοὺς λόγους ἀμυνόμενος διπλᾶ στρέφειν κατὰ σοῦ καὶ κατὰ Σωκράτους , ὡς εἰ καὶ τὰ μάλιστ’ ἀδίκως ταῦθ’ ὑμῖν συνέβαινε , τρόπον γέ τινα τὰ προσήκοντα ἐπάσχετε , εἴπερ γε τοιούτους ἀπεδείκνυτε οὓς ἐπαιδεύετε · καὶ τῷ τῶν σοφιστῶν παραδείγματι , ᾧ σὺ κέχρησαι κατὰ τῶν δημαγωγῶν , πολὺ μᾶλλον ἂν καθ’ ὑμῶν χρῷτό τις δικαίως , ὅσῳπερ ἐγγυτέρω τῶν τοῖς σοφισταῖς ὁμιλησάντων εἰκάσαι , οἳ σοὶ καὶ Σωκράτει συνδιατρίψαντες γίγνοιντ’ ἂν , ἢ οἱ τῷ Περικλεῖ καὶ τοῖς μετ’ ἐκείνου χρώμενοι . 
οὐκοῦν εἰ μὲν τὰ τῶν ὁμιλητῶν ἁμαρτήματα τῶν προεστηκότων ἐστὶ κατηγορήματα , σαυτοῦ καὶ τοῦ ἑταίρου μᾶλλον κατηγόρηκας ἢ Περικλέους τε καὶ ὧν οἴει , καὶ νὴ Δί’ , εἰ βούλει , τὸ μᾶλλον ἀφίημί σοι , ὅτι δ’ οὐχ ἧττον , ἀρκεῖ . 
εἰ δ’ ὑμεῖς ἀθῶοι , κἀκείνους ἐκ τῶν αὐτῶν εἰκός ἐστιν εἶναι , εἴπερ γε τοῦ ἴσου μέμνησαι καὶ μὴ ὑπερβαίνεις τὴν γεωμετρίαν ἑκών . 
καὶ μὴν καὶ ὁ 
Σωκράτης ἐν γήρᾳ φαίνεται τὴν γραφὴν τῆς ἀσεβείας ἁλοὺς , καὶ οὐ μόνον ἐπὶ τελευτῇ τοῦ βίου , ἀλλὰ καὶ ταύτης αὐτῆς τυχὼν τῆς τελευτῆς . 
θανάτου γὰρ ἐτίμησαν αὐτῷ . 
ἆρ’ οὖν οὐκ ἄτοπον τὸν μὲν ἄλλον χρόνον τοσοῦτον ὄντα τὸ πλῆθος διαλέγεσθαι καὶ παιδεύειν τοὺς ἐντυγχάνοντας , καὶ μήτε τῶν πολιτικῶν μηδένα δυσμεναίνειν μήτε τῶν περὶ τοὺς ποιητὰς ἐσπουδακότων , ἀλλὰ καὶ κωμῳδίαν τινὰ συνθέντα εἰς αὐτὸν ἡττηθέντ’ ἀπελθεῖν , καὶ εἴ τινα καὶ ἤρεσε , μηδὲν πλέον τοῦ γέλωτος τότε συμβῆναι , τοσούτῳ δ’ ὕστερον χρόνῳ καὶ ὅτ’ ἐκ τοσούτων κακῶν ἡ πόλις αὐτὴν ἀνελάμβανε , καὶ ἡνίκα τοῖς ἠδικηκόσι μὴ μνησικακήσειν ὀμωμόκεσαν , τηνικαῦτα δυσχερᾶναι τοὺς λόγους αὐτοῦ ; 
ἀλλὰ ταῦτ’ ἴσως μὲν εἰκότα , ἴσως δ’ οὒ , ἔσχε δ’ ὅμως οὑτωσί . 
ὅμως δὲ οὐδὲν χείρων ὅ γε Σωκράτης · ἡμεῖς δὲ καὶ τὰ εἰκότα ὑπὲρ τοῦ Περικλέους ἀπεδώκαμεν , οἷς οὐδὲν ἄγνωμον καὶ Πλάτωνα συγχωρεῖν , εἴπερ γε , ὃ μικρῷ πρόσθεν ἔφην , τοῦ δικαίου φροντίζει . 
καὶ γὰρ αὖ καὶ τοῦτο εἴ τις ἤρετο τὸν Πλάτωνα , εἰ δικαστὴς αὐτὸς τῷ Περικλεῖ καθῆστο , ὅτ’ ἔφευγε τῆς κλοπῆς , πότερον τῶν καταψηφιζομένων ἂν ἦν , καὶ πλείονος ἀξίους τοὺς Κλέωνος λόγους τῶν Περικλέους ἡγεῖτο—ὅταν δὲ τοῦτ’ εἴπω , λέγω τῆς ἀληθείας—ἢ κἂν ἠρυθρία τοῖς γιγνομένοις , ὥσπερ ἔγωγ’ ἂν διισχυρισαίμην ὑπὲρ Πλάτωνος , ἀδύνατον δή που φῆσαι ὡς ὅμοιος ἂν ἦν Κλέωνι . 
εἶθ’ ὃν αὐτὸς ἀφῆκας ἂν τῆς αἰτίας , τοῦτον διαβάλλεις ἐκ τῆς αὐτῆς ταύτης αἰτίας ; 
καὶ πῶς οὐκ ἄτοπον ἄλλῳ μὲν ἂν λέγοντι μὴ πιστεύειν , αὐτὸν δὲ κατηγορεῖν ; 
καὶ δῑ ἃ τὸν λέγοντα ἂν ἡγοῦ χείρω , διὰ ταῦτα Περικλέα ἀξιοῦν φαῦλον νομίζεσθαι ; 
καὶ τοὺς καταψηφισαμένους αἰτιώμενον ἡμᾶς πείθειν συγκαταγιγνώσκειν , ὥσπερ χρηστοῦ τινος πράγματος μεθέξειν μέλλοντας , ἀλλ’ οὐχ ὃ μηδ’ ἐκείνοις καλῶς εἶχε ποιῆσαι ; 
κἀκεῖνοι μὲν αὐτοὶ τὴν ἑαυτῶν καταδίκην οὐχ ὑπελογίσαντο , ἀλλ’ ἐτίμων πάλιν ὡς χρηστὸν καὶ δίκαιον , ἡμεῖς δὲ οὗ μηδὲν ἄλλο κατηγορεῖν ἔχομεν , τοῦτον ἀτιμάσομεν διὰ τὴν δίκην , καὶ τῶν αὐτῶν ἀνδρῶν ὃ μὲν ἥμαρτον ἰσχυρὸν ποιησόμεθα , ἃ δ’ εὖ φρονοῦντες ἔπραττον ἐν οὐδενὸς μοίρᾳ θήσομεν , καὶ ταῦθ’ ὁμολογοῦντες ὡς ἥμαρτον , μᾶλλον δὲ κατηγοροῦντες ; 
καὶ τίνα ταῦτ’ εἶχε λόγον ἐγὼ μὲν οὐκ ἐπινοῶ . 
τῷ γὰρ οὐκ ἂν ὅρος καὶ πέρας εἶναι δόξειε τῆς ὑπὲρ αὐτῶν ἀπολογίας ἃ 
Πλάτων ἐγκαλεῖ ; 
οἷον εἰ τῆς κατηγορίας τῶν ἀνδρῶν γεγονυίας καὶ τοῦ κακίζοντος αὐτοὺς τούτοις καταχρησαμένου τοῖς λόγοις , ὡς παρ’ αὐτοῖς Ἀθηναίοις ἑάλωσαν καὶ δίκην ἔδωκαν ὡς ἀδικοῦντες · εἶτ’ ἐπέδειξεν ὅτι ἀλλ’ οὐκ ὀρθῶς γε οὐδ’ ἐπὶ πᾶσι δικαίοις ταῦτ’ ἐγένετο , ἀλλὰ γνώμῃ διήμαρτον οἱ καταψηφισάμενοι , ἢ καὶ δῑ ἄλλο τι ταῦτ’ ἐψηφίσαντο , ἀλλ’ οὐκ ἀδικεῖν αὐτοὺς καταγνόντες , πᾶσιν ἂν δή που ταῦτ’ ἐξήρκει καὶ λελύσθαι τὰ τῆς αἰτίας ἱκανῶς ἂν ᾤοντο . 
Πλάτων τοίνυν αὐτῶν αἰτιώμενος τὰ συμβεβηκότα , καὶ λέγων ὡς ἁμαρτήματα τῶν πολλῶν , ὅμως ἐν ἐλέγχῳ κατ’ ἐκείνων λαμβάνει , καὶ τὴν συμφορὰν ὡς ἀδίκημα κατηγόρηκε , τὴν μὲν τύχην ἀντὶ γνώμης ἐξετάζων , τὴν δ’ ἑτέρων ἁμαρτίαν ὡς ἐκείνων οὖσαν τιθείς . 
ἡδέως δ’ ἂν ἐροίμην τοὺς προσκειμένους αὐτῷ τί ποτ’ ἂν λέγειν ἠξίουν κατὰ τῶν ἀνδρῶν , ἢ τίνα γνώμην ἔχειν ἡμᾶς ἔπειθον , εἰ τοῦτ’ εἶχον δεικνύειν ὡς ἐν παντὶ δικαίῳ μετ’ οὐδεμιᾶς φαύλης προφάσεως Ἀθηναῖοι κατεψηφίσαντο αὐτῶν , ὁπότ’ αὐτὸς φάσκων αὐτοὺς παρανενομῆσθαι καὶ τοῖς ἵπποις τοῖς λακτίζουσιν ἀπεικάζων τοὺς καταψηφισαμένους ἰσχυρόν τι λέγειν κατ’ ἐκείνων οἴεται . 
ταχύ γ’ ἂν εἰ τοῖς δώδεκα θεοῖς ἔσχεν εἰκάσαι τοὺς καταγνόντας , ἀπέσχετ’ ἂν τῶν ἁλόντων τὸ μὴ οὐ κακῶς εἰπεῖν . 
ἔπειθ’ ὡς οὐ κατ’ ἀρχὰς ταῦτ’ ἔδρων αὐτοὺς λέγει , ὥσπερ τὸν 
Κριτίαν καὶ τοὺς ἄλλους τοὺς εἰς αὐτὸν ἁμαρτάνοντας , εὐθὺς ἐν ἀρχῇ ταῦτα ποιοῦντας , ἀλλ’ οὐ πολλοῖς ὕστερον χρόνοις κυρίττειν ἀρξαμένους ἢ παρ’ ἐκείνους ἐφοίτησαν . 
ἀλλ’ εἰ καὶ μὴ ἐποίουν ταῦτ’ ἐξ ἀρχῆς , εἶχόν γ’ ἐν τῇ φύσει δήπουθεν καὶ τὸ κωλῦσαι κρείττονος παντελῶς ἢ κατ’ ἄνθρωπον ἦν . 
εἰ δ’ ἐπ’ ἀμφότερα αἰτιάσεται Πλάτων τοὺς ἄνδρας ὥσπερ σοφοῦ τινος εἰλημμένος , τί κωλύει τινὰ τὰς ὁμοίας ἀνταποδιδόντα ἐπ’ ἀμφότερ’ αὖ φιλονείκως ὑπολαμβάνοντα διαλύειν ὡδὶ τὸν λόγον , ὅτι εἰ μὲν καλῶς καὶ τὰ δίκαια αὐτῶν Ἀθηναῖοι κατέγνωσαν , οὐκ ἦσαν ὑπ’ αὐτῶν διεφθαρμένοι · τὰ γὰρ δίκαια ἐποίουν . 
οὐκοῦν οὐδ’ ἐκεῖνοι διεφθάρκεσαν . 
ὥστ’ εἰ δικαίως ἑάλωσαν , οὐδὲν ταύτῃ γε χείρους ἦσαν , εἰ δ’ ἀδίκως αὐτῶν ἐκεῖνοι κατεψηφίσαντο , ἠδικῆσθαι τοῖς ἀνδράσι περίεστιν , ἀδικεῖν δὲ οὐδαμῶς · τοῖς δ’ ἀδικηθεῖσι βοηθεῖν , οὐκ ἐγκαλεῖν εἰκός ἐστιν · εἰ δέ τοι καὶ μὴ δυνατὸν βοηθεῖν , ἀλλ’ οὐχὶ δίκαιόν γε ἐγκαλεῖν . 
ἐγὼ δὲ ταῦτα μὲν τοῖς κομψοτέροις παρίημι · αὐτὸς δὲ τί φημι καὶ πῶς δέχομαι τὸν λόγον ; 
οὐκ ἔστι δίκαιον ἅμ’ ἀμφοῖν κατηγορεῖν , καὶ τοῦ δήμου κἀκείνων · ἢ σαφῶς τοὺς ἑτέρους συκοφαντήσομεν . 
εἰ μὲν γὰρ ὀρθῶς ἐκεῖνα κατεγνώσθη , ἠδίκουν μὲν , ὡς ἔοικεν , ἐκεῖνοι , τῷ δήμῳ δ’ ἃ προσήκει πέπρακται . 
ὥστε οὐχὶ δίκαιον ταῦτά γε δή που κατηγορεῖν αὐτοῦ . 
πῶς οὖν τοῖς ἀγριαίνουσι τῶν ζώων αὐτὸν ἀπεικάζοντες ὀρθῶς φήσομεν ποιεῖν ; 
εἰ δ’ ἥμαρτεν ὁ δῆμος , ἅμα τ’ ἐκείνῳ ἡμάρτηται καὶ τοῖς ἀνδράσι τοὔνειδος λέλυται . 
αὐτὸ γὰρ τοῦτό φαμεν δήπουθεν ἁμαρτεῖν Ἀθηναίους , τιμήσαντας ἐκείνοις φυγῆς , ἢ χρημάτων , ἢ ὁτουδήποτ’ ἐτίμησαν ἑκάστῳ . 
οὗτος δὲ ὁ λόγος τί λέγει ; 
μηδενὸς τούτων ἐκείνους ἀξίους εἶναι . 
καὶ μὴν εἴ γε ἠδίκουν , ἄξιοι τούτων ἦσαν . 
ὅτε δὲ οὐ τούτων ἄξιοι , σαφὲς ὡς οὐκ ἠδίκουν . 
τοὺς δ’ οὐκ ἀδικοῦντας κακῶς λέγειν καὶ συκοφαντεῖν οὐχὶ δίκαια ποιεῖν οὐδαμῶς ἐστιν . 
ἡμεῖς τοίνυν ἀντὶ τοῦ κατηγορεῖν ἀμφοτέρων ὑπὲρ ἀμφοτέρων τὰ πρέποντ’ ἀπολογούμεθα , οὔτε τοῦ δήμου τὴν αἰτίαν παντὸς εἶναι φάσκοντες οὔτ’ ἐκείνους προσήκειν εἴ τι προσέπταισαν χείρους νομίζεσθαι . 
δείκνυμεν δὲ ὅτι τεττάρων ὄντων τοῖν δυοῖν μὲν οὐδὲ προσήψατο ὁ δῆμος , ὧν δ’ ἔδοξαν καταψηφίζεσθαι δυοῖν , οὐδὲ τούτων ἀδικεῖν κατεψηφίσαντο , ἀλλ’ ὥσπερ παῖδες διδάσκαλον αὐτοῖς ἠξίωσαν ὑποχωρῆσαι . 
πάλιν τοίνυν ἐφ’ ἑκατέρας τῆς συζυγίας ἅτερος εὑρίσκεται τῆς δικαιοτάτης τυχὼν παρὰ τοῦ δήμου φιλανθρωπίας , ὁ μὲν ἐντὸς τοῦ χρόνου κατελθὼν , ὁ δὲ στρατηγῶν πρὶν ἐκτῖσαι , καὶ κύριος ὢν τῶν ἁπάντων , καὶ τῶν καταψηφισαμένων αὐτῶν . 
πῶς ἄν τις κάλλιον ὑπὲρ ἀμφοῖν ἀπολογήσαιτο , εἴ τι δεῖ τῶν ὄντων καὶ περὶ τῶν αὐτοῦ λόγων εἰπεῖν ; 
εἰ τοίνυν ἁπάντων μὲν ὁ δῆμος κατεγνώκει , μηδὲν δὲ ὕστερον πρὸς μηδέν’ αὐτῶν ἐφιλανθρωπεύσατο , οὐδ’ οὕτω δίκαιον ἦν ἃ μὲν τοῖς ἑτέροις ἡμάρτητο κατ’ ἀμφοτέρων λέγειν , ἃ δ’ ἀμφοτέροις ὑπῆρχεν εἰς εὐφημίαν μηδετέροις ἀξιοῦν ἀποδοῦναι . 
εἰ μὲν γὰρ ἐκ τούτων μόνον οἵ τ’ Ἀθηναῖοι κοινῇ καὶ οἱ προστάντες αὐτῶν ἐγιγνώσκοντο , καλῶς εἶχε ταῦτ’ ὀνειδίζειν · 
εἰ δ’ ἔσθ’ ἕτερα ἀμείνω καὶ πλείω τούτων , καὶ σύ γ’ αὐτὸς κάλλιστα ὡμολόγηκας—ὀψὲ γάρ ποτε ἔφης αὐτοὺς εἰς ταῦτ’ ἐμπεσεῖν , ὡς τόν γε ἄνω χρόνον πάντα κἀκείνους ὡς ἐβούλοντο πράττοντας καὶ τὸν δῆμον παρέχοντα αὑτὸν οἷον χρὴ—πῶς οὐκ ὀρθῶς εἶχε μιμήσασθαι τὸ τῶν Περσῶν ; 
ἐκείνοις γάρ φασιν εἶναι νόμον , ἄν τις αὐτῶν σχῇ τινα φαύλην αἰτίαν , μὴ πρότερον καταγιγνώσκειν , μηδ’ ἂν ἐλέγχηται , πρὶν ἂν παρ’ ἄλληλα ἐξετάσαντες ἅ τε εὖ καὶ ἃ κακῶς ἐποίησεν εὕρωσι τὰ χείρω νικῶντα · 
ὅταν δὲ τὰ τῶν εὐεργεσιῶν ἔμπροσθεν ᾖ , καὶ τοῖς φανερῶς ἀδικοῦσιν ἀφεῖσθαι τάττειν τὸν νόμον . 
εἶτ’ ἐν μὲν τοῖς βαρβάροις οὕτως , Πλάτων δ’ ὁ τῶν Ἑλλήνων ἄριστος καὶ ὁ τῶν ἀνθρωπίνων πραγμάτων ἐπιστήμων , προσθήσω δὲ καὶ τῶν θείων , πῶς ἀξιώσει συλλήβδην πάντα κατορθοῦν καὶ πάντων κρατεῖν ὄντα ἄνθρωπον , καὶ ταῦτα μὴ μόνον ὧν ἡ γνώμη κυρία , ἀλλὰ καὶ ὅσα πρὸς τὴν τύχην ἐστὶν , ἢ τοῦ μηδενὸς ἄξιον εἶναι τὸν καὶ μικρόν τι προσπταίσαντα ; 
οὐκ ἄρ’ ἐκείνων μόνον κατηγορεῖν δόξομεν , ἀλλὰ καὶ τῆς φύσεως τῆς ἀνθρωπείας ἁπάσης . 
βλέψον δ’ , εἰ βούλει , πρὸς τὰ σαυτοῦ πάλιν αὖ παραδείγματα . 
εὑρήσεις γὰρ οὔτε τοὺς ἡνιόχους τοὺς ἀγαθοὺς ἅπαντα νικῶντας ἐφεξῆς οὔτε ταῦτ’ ἐπαγγελλομένους , οὔτε τοὺς ἵππους αὐτοὺς ὥσπερ ἐπὶ ῥητοῖς θέοντας , ἀλλὰ καὶ τὰς τοῦ Μιλτιάδου καὶ τὰς τοῦ Κίμωνος ἵππους ἀρίστας γενέσθαι δοκούσας οὐχ ἅπαντας τοὺς ἀγῶνας ἀνῃρημένας , οὐδὲ ἅπαντα ὃν ἔζων συνεχῶς νικώσας χρόνον . 
οὐδ’ αὖ τοὺς κυβερνήτας λέγω τοὺς ἀρίστους ἀεὶ καὶ πάντας ἐκ τοῦ θανάτου σώζοντας , ἀλλ’ ἤδη τινὰ καὶ σκηπτοῦ καὶ χειμῶνος ἡττηθέντα καὶ χρησάμενον τύχῃ τῆς τέχνης κρείττονι , πάντως δ’ ἅπαντας παραχωροῦντας τῷ Ποσειδῶνι , κἀν ταῖς συγγραφαῖς οὕτω γραφόμενον , σωθείσης τῆς νεὼς τὸ καὶ τὸ ποιήσειν . 
ὅτι δ’ ἡ ναῦς σωθήσεται οὐδείς πω κατεπηγγείλατο . 
ταῦτ’ ἐστὶ πρὸς ἃ καὶ Ὅμηρος βλέπων ἔφη ξυνὸς Ἐνυάλιος καί τε κτανέοντα κατέκτα . 
ᾔδει γὰρ τῆς ἀνθρωπίνης φύσεως τὴν ἀσθένειαν καὶ τούτου τοῦ λόγου παράδειγμα ἱκανὸν καὶ ἅμα αὐτόθεν . 
τῶν μὲν γὰρ Ἑλλήνων κράτιστος Ἀχιλλεὺς αὐτῷ δή που πεποίηται , καὶ ταῦτά γε πολλῷ τινι · τῶν δ’ αὖ βαρβάρων ὁ Πάρις πάντων σχεδὸν μαλακώτατος , ὥστε καὶ ὁ Ἕκτωρ πολλάκις αὐτῷ προφέρει τὴν δειλίαν , ἀδελφὸς ὢν καὶ ταῦτα , καὶ δύσπαριν μετὰ προσθήκης καλεῖ . 
ἀλλ’ ὅμως 
Ἀχιλλεὺς μὲν τήν τε ἄλλην ἅπασαν τῶν Τρώων στρατιὰν εἰς τὸ τεῖχος κατέκλεισε καὶ τὸν Ἕκτορα πρὸς ταῖς πύλαις ῥᾳδίως ἀπέκτεινεν . 
ὁ δ’ αὖ Πάρις ἢ δύσπαρις , ὁ τοσοῦτον χείρων τοῦ Ἕκτορος , αὐτὸν τὸν Ἀχιλλέα πρὸς ταῖς αὐταῖς ταύταις πύλαις ἀποκτείνας ᾄδεται . 
ὥστ’ ἀπὸ τῶν ἐσχάτων ὅρων ἑκατέρωθεν , τῆς τε ἀνδρείας λέγω καὶ τῆς ἀνανδρείας , τὸ ἔπος βεβαιοῦται · οἶμαι δ’ οὐ μόνον ξυνὸς 
Ἐνυάλιος , ἀλλὰ καὶ Ἑρμῆς ἂν κοινὸς ἀκούοι δικαίως . 
καὶ εἰ μὲν τοῦτο καὶ ἡ παροιμία βούλεται δηλοῦν ἢ περιλαμβάνει γε , ἔστω καὶ αὕτη μαρτυροῦσα · εἰ δ’ ἐπ’ ἄλλῳ τῳ γεγένηται , ἡμεῖς γε τοσοῦτον προσθῶμεν ὅτι καὶ ταύτην δικαίως ἂν ὁ θεὸς τὴν ἐπωνυμίαν φέροιτο , ἐπείπερ ἔστ’ ἐναγώνιος . 
ἐπεὶ καὶ τὰ τῶν στεφανιτῶν οἶμαι παραπλησίως ἔχει τοῖς τῶν πολέμων · οὐδεὶς κρατεῖ τοσοῦτον ὅσον βούλεται , οὐδ’ ὥστε καὶ προειπεῖν ἔχειν ὅτι νικῶν ἄπεισι . 
δηλοῖ δ’ ἔτι καὶ νῦν ἡ τῶν Ὀλυμπίων θεωρία , πλεῖστον ἀεὶ τὸ παράδοξον φέρουσα , οἷον ἀμέλει καὶ τὸ τοῦ Πολυδάμαντός ποτέ φασι συμβῆναι . 
ἐκεῖνος γὰρ τὰ μὲν ἅρματα ἵστη τρέχοντα , Ὀλυμπίασι δ’ ἡττήθη μικροῦ τινος ἀνταγωνιστοῦ . 
ἀλλ’ οὔ τί γε τοῖς ὅλοις οἶμαι 
Πολυδάμας ἐκείνου χείρων , οὐδὲ τῆς πάσης δόξης παρὰ τοῦτο στέροιτ’ ἂν δικαίως . 
καὶ οὐκ ἐπὶ μὲν τῶν ἀθλητῶν οὕτως συμβαίνει , τὰ δὲ τῆς μουσικῆς ἑστηκυῖαν ἔχει τὴν νίκην τοῖς κρείττοσιν , ἀλλὰ κἀνταῦθα τὸ τοῦ Πινδάρου κρατεῖ . 
πάνυ γὰρ μετ’ ἀληθείας τοῦτ’ ἐκεῖνος ὕμνησεν · 
ἐν ἔργμασι δὲ νικᾷ τύχα , οὐ σθένος . 
Σοφοκλῆς Φιλοκλέους ἡττᾶτο ἐν Ἀθηναίοις τὸν Οἰδίπουν , ὦ Ζεῦ καὶ θεοὶ , πρὸς ὃν οὐδ’ Αἰσχύλος εἶχε λέξαι τι . 
ἆρ’ οὖν διὰ τοῦτο χείρων Σοφοκλῆς Φιλοκλέους ; 
αἰσχύνη μὲν οὖν αὐτῷ τοσοῦτον ἀκοῦσαι , ὅτι βελτίων Φιλοκλέους . 
ἄλλα μυρία ἄν τις ἔχοι λέγειν , ἀλλ’ Ὅμηρος πῶς ἐξαγγέλλει τὸν ἀγῶνα τὸν ἐπὶ Πατρόκλῳ γενέσθαι ; 
οὐχ αἱ μὲν ἄρισται τῶν ἵππων αἱ Θετταλαὶ , τὰς Εὔμηλος ἔλαυνε ποδώκεας , ὄρνιθας ὥς , ὕσταται πάντων ἐγένοντο ἐν τῷ τότε , καὶ ὁ Εὔμηλος αὐτὸς ἐκπίπτει τοῦ ἅρματος , οὔπω πρόσθεν παθὼν αὐτὸ , ἀλλ’ ἔποχος μένων , καὶ ταῦτά γε ὡς ἐπ’ ὀρνίθων τῶν ἵππων ὀχούμενος · ὃ μηδενί πω τῶν ἄλλων ἦν ῥᾴδιον . 
ὥστε καὶ ἰδὼν αὐτὸν Ἀχιλλεὺς ᾤκτειρέ τε καὶ λέγει λοῖσθος ἀνὴρ ὤριστος ἐλαύνει μώνυχας ἵππους . 
ἆρ’ οὖν οὐ παράδοξον ἑξῆς οὑτωσὶ θεῖναι παρ’ ἄλληλα καὶ τὸν αὐτὸν λοῖσθόν τε καὶ ἄριστον προσειπεῖν ; 
ἀλλ’ ὅμως τοιαῦτά φησι τἀνθρώπεια—τοῦτο γάρ μοι δοκεῖ τῶν ῥημάτων τὸ βούλημα εἶναι—ὁ αὐτὸς ἄριστός τε ἀνὴρ καὶ ἔσχατος , ὅπερ περὶ τοῦ δακτύλου φασί ποτ’ εἰπεῖν Ὀρόντην τὸν Πέρσην ὡς αὐτὸς ὢν τῇ θέσει ποτὲ μὲν τὰ μύρια σημαίνει , ποτὲ δὲ οὐ πλέον ἢ ἕν . 
ὥστ’ ἐμοὶ μὲν ἄντικρυς εἰς τὸ Πλάτωνος παράδειγμα ὁ Εὔμηλος τείνειν δοκεῖ κατά τε τἄλλα καὶ ὅτι οὐχ ὅσον τῆς νίκης ἐστερήθη , ἀλλὰ καὶ ἀγκῶνάς τε περιδρύφθη στόμα τε ῥῖνάς τε ὑπὸ τῶν ἵππων τῶν ἀρίστων καὶ ὑφ’ ὧν οὐδεπώποτ’ ἐσφάλη , ἄγων δ’ αὐτὰς ὅποι βούλοιτ’ ἀεὶ καὶ παρὰ πάντας ἐθαυμάζετο . 
ὁ δέ γε Αἴας νὴ Δί’ ὁ τάχιστος τῶν 
Ἑλλήνων θεῖν καὶ πλείστους ἐν ταῖς φυγαῖς αἱρῶν , ἐφ’ οὗ τοῦτ’ εἴρητο οὐ γάρ οἵ τις ὁμοῖος ἐπισπέσθαι ποσὶν ἦεν ἀνδρῶν τρεσσάντων ὅτε τε Ζεὺς ἐν φόβον ὄρσῃ · 
καὶ οὗτος τοιαῦθ’ ἕτερα ἀπέλαυσε τοῦ δρόμου , γυμνός τε καὶ πολεμίων καθαρὸς τρέχων , ἀπῆλθε τῆς τε νίκης στερηθεὶς καὶ τῆς ὄνθου προσέτι ἐμπεπλησμένος . 
βλάψεν γὰρ Ἀθήνη , φησὶν ὁ ποιητής · τὴν δ’ αὐτὴν ταύτην καὶ τὸν Εὔμηλον ἐκ τοῦ ἅρματος ἐκβαλεῖν . 
τί τοῦτο λέγων ; 
τὴν τύχην διὰ τῆς Ἀθηνᾶς , ὥς γ’ ἐμοὶ δοκεῖ , δηλῶν , ὅτι τἀνθρώπεια ὅπη βούλεται στρέφει , καὶ οὐ πάντη τῶν προεχόντων τὰ ἆθλα . 
ὁ δέ γ’ ἕτερος νὴ Δία Αἴας , ὁ τοῦ 
Τελαμῶνος , τὸ μέγα ἕρκος τῶν Ἀχαιῶν καὶ ὃς ἦν ἀντὶ τείχους τοῖς Ἕλλησιν οὐ μόνον αὐτὸς , ἀλλὰ καὶ ἡ ἀσπὶς αὐτοῦ , οὗτος περὶ μὲν τὸν δίσκον ὡς ἔπραξεν ἔλαττον ἂν ἴσως εἴη λέγειν , καίτοι δόρυ γ’ εἰωθὼς ἔχειν ἐν ταῖν χεροῖν κολλητὸν βλήτροισι , δυωκαιεικοσίπηχυ , καὶ πάντας τοὺς Τρῶας ἐκείνῳ σοβῶν καὶ ἀπείργων ἀπὸ τῶν νεῶν , ἦ που ῥᾳδίως τόν γε δίσκον ἔμελλε μεταχειριεῖσθαι καὶ παῖδας τόν τε δὴ Πολυποίτην καὶ τοὺς ἄλλους ἀποφανεῖν , τοῦ γ’ εἰκότος νικῶντος . 
ἀλλὰ δῶμεν τοῦτο ἑτέρας τινὸς ἕξεως δεῖσθαι · ἀλλὰ πῶς ἔπραξε περὶ τὴν πάλην ; 
εἰ δὲ καὶ τοῦτ’ ἔλαττον , ἀλλ’ ἀναλαβών γε τὰ ὅπλα , οὗ μέγιστος καὶ κάλλιστος ἦν αὐτὸς αὑτοῦ καὶ ἰσχυρότατος καὶ ῥωμαλεώτατος , πολὺν θόρυβον παρέσχε τοῖς Ἕλλησι . 
καὶ τὰ μὲν ἄλλα ἐῶ · ἔδεισαν δὲ περὶ ἐκείνου μᾶλλον ἢ τοῦ 
Διομήδους . 
οὕτως ἔπραξε κἀνταῦθα . 
καίτοι ὅ γε κήρυξ ἀνεῖπεν οὑτωσὶ γιγνομένης ποτὲ τῶν Ἀχαιῶν ἁπάντων ἐξετάσεως ἀνδρῶν αὖ μέγ’ ἄριστος ἔην Τελαμώνιος Αἴας . 
καὶ οὐχ ἅπαξ γε οὐδὲ τοσοῦτον μόνον εἰπὼν ἀπηλλάγη , ἀλλ’ ὥσπερ ἐξεπίτηδες πανταχοῦ διατελεῖ κηρύττων καὶ διαμαρτυρόμενος , 
Αἴαντός θ’ , ὃς ἄριστος ἔην εἶδός τε δέμας τε τῶν ἄλλων Δαναῶν μετ’ ἀμύμονα Πηλείωνα . 
καὶ 
Αἴας , ὃς πέρι μὲν εἶδος , πέρι δ’ ἔργ’ ἐτέτυκο . 
καὶ ἀνδρὶ δ’ οὐκ εἴξειε μέγας Τελαμώνιος Αἴας , καὶ ἄλλα τοιαῦτα , ὥσπερ προκαταλαμβάνων ἡμῶν τὰς γνώμας , ὅπως μὴ ἐπὶ τοῦ ἀγῶνος ταραχθείημεν μηδ’ εἴ τινος ἄλλου χεῖρον ἠγωνίσατο , ταύτῃ φαυλότερον αὐτὸν ἡγοίμεθα , μηδὲ χείρω μηδενὸς ἄλλου τῶν Ἀχαιῶν ἀλλ’ ἢ τοῦ Ἀχιλλέως . 
καὶ μὴν καὶ ὁ ἀδελφὸς μετεῖχεν αὐτῷ τῆς τύχης ἐπιθήκην , ὁ Τεῦκρος , περὶ τὴν τοξικὴν , ὅς γε τῆς μηρίνθου μὲν ἔτυχε , τὴν δὲ περιστερὰν αὐτὴν παρῆκεν ἑτέρῳ λαβεῖν , καὶ οὗτος ἑαυτοῦ χείρονι . 
ταῦτα πάντα ἐφεξῆς οὕτως ἔχοντα τί χρὴ νομίζειν εἶναι ; 
ἆρ’ οὐ χρησμούς τινας εἰς ἅπαντα ἡγεῖσθαι τἀνθρώπεια ; 
ὥστ’ οὔτ’ εἴ τις ῥώμῃ σώματος ἢ μεγέθει προφέρειν δοκεῖ οὔτ’ εἴ τις ἵππους ἀρίστους κέκτηται οὔτ’ εἰ ταχὺς αὐτὸς ἢ καλὸς , οὐδὲν αὐτῷ τούτων κύριον , ἂν μὴ δοκῇ τοῖς κρείττοσιν . 
εἰ φίλοις ἰσχύεις , εἰ χρήμασιν , εἰ δόξαν ἔχεις ἐν τῇ πόλει , μηδενὶ τούτων ἐπαρθῇς , μηδὲ μεῖζον φρονήσῃς τῆς ἐξουσίας . 
εἰ πάντων κρατήσεις , ἡττήσει τῆς τύχης . 
ταῦτ’ ἐστὶν ὁ ἀγὼν οὗτος , ταῦθ’ Ὅμηρος λέγει . 
οὐδὲν τῶν ἀνθρωπείων ἀσφαλὲς οὐδ’ ὁμαλὸν οὐδ’ αὔταρκες , ἀλλ’ ἡττήσεται μὲν ὁ ἰσχυρὸς τοῦ ἀσθενοῦς , ὅταν καιρὸς ᾖ τούτου , ἁλώσεται δὲ Βαβυλὼν αὐτοῖς τείχεσι , πάλιν δὲ τοὺς Πέρσας πορθήσουσιν ἕτεροι . 
πάντα ταῦτ’ ἐναλλὰξ περιέρχεται . 
οὕτω καὶ τὸ σὸν , ὦ Πλάτων , σώζεται , τὸ ἄνθρωπον εἶναι θεοῦ παίγνιον . 
ὅταν ἐκπίπτῃ μὲν τοῦ ἅρματος ὁ ἡνίοχος , ἐν ᾧ πρόσθεν εἱστήκει βεβαίως , ἀπορῇ δὲ ὁ κυβερνήτης ὅπως χρὴ σώζειν τὴν ναῦν πολλάκις ἤδη σεσωκὼς , ἰλιγγιᾷ δὲ ὁ κρείττων ὑπὸ τοῦ χείρονος , κιχάνῃ δὲ βραδὺς ὠκὺν , πάντα δ’ ἄνω καὶ κάτω περιχωρῇ , τότ’ ἄν τις ἴδοι τὸν σὸν λόγον , τόθ’ ὡς ἀληθῶς προφήτου τινὸς εἶναι δόξειεν ἂν , ὡς θεὸς μὲν καὶ τύχη πάντ’ ἄγουσι , τὸ δ’ ἡμέτερον πᾶν ἦν ἄρα παιδιά . 
εἰ δ’ ἔσωζον μὲν οἱ κυβερνῆται πάντες ἅπαντας τοὺς ἐμπλέοντας , ἔσωζον δ’ οἱ ἰατροὶ πάντες ἅπαντας τοὺς κάμνοντας , ἐνίκων δ’ οἱ κρείττονες , ἐνίκων δ’ οἱ μείζονες , τὸ δ’ ἀεὶ τούτοις πᾶσι προσῆν , μηδεὶς δὲ ἐσφάλλετο τῶν ἀρξαμένων κατορθοῦν , εὐχὴ δὲ καὶ δύναμις μηδὲν διέφερεν , ἀθάνατ’ ἂν πάντ’ ἦν τὰ τῶν ἀνθρώπων πράγματα καὶ οὐδὲν ἂν εὐχῆς ἴσως προσέδει , οὐδ’ ἂν κακτέκλυζεν ἡμᾶς τῶν πίθων ἅτερος ὥσπερ νῦν . 
νῦν δ’ οἱ ποιηταὶ πολλὰ χρήσιμοι κἀνταῦθα πρόσκεινται καὶ παρακολουθοῦσιν ἡμῖν , ὑπομιμνήσκοντες ἀεὶ τῆς φύσεως , ἐφημέρους τε καλοῦντες καὶ χαμαὶ ἐρχομένους , καὶ πάντα τρόπον τὴν ἀλαζονείαν καθαροῦντες , ὅπως μηδ’ εἴ τις εὖ πράττειν δοκοίη , τούτῳ θρασύνοιτο , μηδ’ ἑτέρῳ πταίσαντί που προφέροι τὴν τύχην ῥαδίως . 
καὶ τί δεῖ τἄλλα λέγειν ὡς ἔχει ; 
ἀλλὰ τὰ τῶν δικῶν πῶς εἶχεν ἐξ ἀρχῆς ; 
ἔλθωμεν γὰρ ἐπ’ αὐτὸ τὸ κυριώτατον ἤδη . 
ὁ Παλαμήδης σοφώτατος ὢν τῶν Ἀχαιῶν ἑάλω τὴν δίκην τῆς προδοσίας . 
καὶ οὐκ ἐρεῖς ὡς ἐκείνου γε Ἀθηναῖοι κατεψηφίσαντο . 
ἀλλὰ πᾶσα μὲν ἡ Ἑλλὰς συνεληλύθει , ἐγένετο δὲ ἡ κρίσις ἐν μέσῳ , καὶ ἀδικεῖν ἔδοξεν , ὅτι δὲ οὐχὶ δικαίως ἔδοξεν αὐτὸς σὺ λέγεις ἐν Σωκράτους ἀπολογίᾳ . 
καίτοι τίς οὐκ ἂν φήσειεν οὑτωσὶ πολλὴν εἶναι τὴν ἀλογίαν , ὄντα μὲν αὐτὸν κυριώτερον τοῦ Ὀδυσσέως εἰς σοφίας λόγον , ὡς ἔφη 
Πίνδαρος , εἶθ’ ἡττηθῆναι τοῦ χείρονος , καὶ ταῦτ’ οὐκ εἰς χειρῶν κρίσιν οὐδ’ εἰς ἄλλο τι τοιοῦτον ἐλθόντος τοῦ πράγματος , ἀλλ’ εἰς αὐτὸ τοῦτο ἐν ᾧ κρείττων ἦν ; 
αὖθις δ’ αὖ τοὺς Ἀχαιοὺς οὕτω πολλὰ καὶ μεγάλα ὑπ’ αὐτοῦ πεπονθότας εὖ , δῑ ἃ καὶ φιλεῖν καὶ θαυμάζειν αὐτὸν προσῆκεν , εἶθ’ οὕτως ἀγνώμονα καὶ ἀνόμοιον ἀποδοῦναι τὴν χάριν , ὅς γε καὶ σπουδαίων καὶ τῶν εἰς ψυχαγωγίαν ἡγεμὼν αὐτοῖς ἐγεγόνει σχεδὸν ἁπάντων . 
ἓν δὲ μέγιστον καὶ τελεώτατον καὶ πλείστης ἄξιον τιμῆς ἐξεῦρε τὰ τακτικὰ , ὑφ’ ὧν ἅμα σώζεσθαι καὶ τῶν ἐναντίων κρείττοσιν εἶναι περιῆν αὐτοῖς . 
ὡς μὲν γὰρ ἡ τραγῳδία φησὶν , οὐδὲ τῶν βοσκημάτων οὐδὲν διέφερον πρὶν ἐκείνῳ συγγενέσθαι . 
οἱ δὲ τοσοῦτον ἀπεῖχον τοῦ σύμπαντας ἂν αὐτοὺς ἀριθμῆσαι , ἢ τὰς ναῦς ὁπόσαι τινὲς ἦσαν ἃς ἦγον , ὥστ’ οὐδ’ ὁπόσοι τινὲς αὐτοῖς εἰσὶν οἱ βασιλεῖς ὅ τε Ἀγαμέμνων καὶ ὁ Μενέλαος ἔμελλον εὑρήσειν , οὐδέ γε , ὡς ἔοικεν , ἐκεῖνοι τοὺς αὑτῶν πόδας ἢ καὶ τὰς χεῖρας ἑκάτερος , μὴ ὅτι τὴν στρατιάν . 
ἀλλὰ ταῦτα μὲν Πλάτων τε ἡμῖν προσπαίζει τοὺς τραγικοὺς καὶ ἡμεῖς συνεπαίξαμεν . 
τὸ δ’ οὖν πολλῶν καὶ μεγάλων ὀφείλοντας τῷ Παλαμήδει χάριν καὶ δικαίως ἂν καὶ ἐπὶ μειζόνων ἐκτίνοντας , μηδ’ εἰς αὐτὴν τὴν σωτηρίαν ἀπομνημονεῦσαι , πῶς οὐ πολλῆς ἄν τις φήσαι τῆς ἀτοπίας εἶναι , καὶ τό γ’ αὐτὸν ἐκεῖνον τὰ μὲν ἄλλα σοφίζεσθαι , τῶν δ’ εἰς τὴν ἀπολογίαν ἀπορῆσαι , καὶ ταῦθ’ οὕτω ῥᾳδίαν οὖσαν καὶ τῶν πραγμάτων αὐτῶν βοηθούντων ; 
ἀλλ’ ὑπὲρ μὲν τῶν ἄλλων σοφὸς ἦν , αὐτὸν δ’ ὠφελεῖν οὐκ εἶχε , καὶ ταῦτα τὸν περὶ τῆς ψυχῆς τρέχων , ὃν χρῆν , εἰ καὶ ἐν τοῖς Τρωσὶν ἐκρίνετο , συλληφθεὶς ὑπὸ τῆς σοφίας ἔχειν ἑαυτὸν ἂν σῶσαι . 
ὁ δὲ τῶν φίλων καὶ τῶν συμμάχων καὶ ὧν εὐεργέτης ἦν χαλεπωτέρων ἢ τῶν πολεμίων ἀπῄει τυχὼν , καὶ πάσας τὰς ἄλλας εὑρίσκων μηχανὰς μίαν οὐχ εὗρεν ὅπως σωθήσεται . 
ἀλλ’ ἐπειδὴ κατεψηφίσαντο ἀδικεῖν αὐτοῦ , οὐ ταυτὸν τοῖς Ἀθηναίοις ἐποίησαν · οὐ γὰρ χρημάτων ἐτίμησαν οὐδὲ φυγῆς οὐδ’ ὅσον δέκα ἔτη μετέστησαν , ἀλλ’ ἄρδην ἀπέκτειναν . 
οὕτω μέχρι μὲν τοῦ μὴ κατὰ νοῦν ἀγωνίζεσθαι καὶ τοῦ τῶν συκοφαντῶν ἔλαττον ἔχειν κοινωνεῖ τῷ Παλαμήδει τῆς τύχης ἡμῖν ἡ τοῦ Περικλέους φατρία , τὰ δ’ ἐφεξῆς καὶ διαφέρει , καὶ οἵ τε Ἀθηναῖοι συμπάντων τῶν Ἑλλήνων ἡμερώτεροι πολλῷ τινι φαίνονται καὶ οἱ ῥήτορες αὖ τῶν ῥητόρων πρᾳότερον ἐπταικότες , καὶ ταύτῃ γε σοφώτεροι τοῦ Παλαμήδους ὄντες , τοσοῦτον , εἰ μή τι ἄλλο , πεῖσαι δυνηθέντες , ὡς οὐ θανάτου γ’ ἄξιοι τοῖς Ἀθηναίοις εἶεν , οὐχ ὥσπερ ἐκεῖνος οὐδ’ εἰς τὸ τίμημα χρήσιμος οὐδὲν ἦν αὑτῷ . 
ἀλλ’ οἶμαι καὶ 
Παλαμήδει καὶ Μιλτιάδῃ καὶ Περικλεῖ καὶ πᾶσιν ἀνθρώποις μέτεστι τῆς κοινῆς ἀπολογίας ἣν αὐτὸς Πλάτων ἐνδίδωσιν , ἧς ἀρτίως ἐμνήσθην , ὡς τύχαι καὶ καιροὶ τὰ τῶν ἀνθρώπων ἄγουσι πράγματα , ἐπεὶ καὶ ὃ προσδιωρθώσατο καὶ προσέθηκε πρὸς τῷ θεῷ καὶ τῇ τύχῃ καὶ τὴν τέχνην τρίτον ὡρίσατο , εὖ φρονῶν . 
φησὶ γοῦν οὕτως ἡμερώτερον μέντοι τρίτον συγχωρῆσαι τούτοις δεῖν ἕπεσθαι τὴν τέχνην. ἄριστά γε καὶ θειότατα , ὦ Πλάτων , ὡς ἀληθῶς . 
εἰ τοίνυν καὶ τῇ τάξει καὶ τῇ δυνάμει τρίτον ἡ τέχνη , πῶς ἀποχρῶν ἂν εἴη καθάπαξ ; 
ἢ πῶς ἄν τις τὸ ἐλάχιστον καὶ τὸ φαυλότατον τῶν πλειόνων καὶ τῶν μειζόνων ἀξιοίη κρατεῖν ; 
οὐκ ἔστιν ὅπως δικαίως . 
μὴ τοίνυν θαυμάσῃς , εἰ Περικλῆς ἔχων ἐπιστήμην καὶ τέχνην τοῦ θεοῦ καὶ τῆς τύχης ἡττᾶτο , μηδ’ ἀμνημόνει τῶν καιρῶν , οὓς αὐτὸς φὴ|ς οὐκ ὀλίγον δύνασθαι , οἷς οὐ πρᾳοτάτοις ἐκεῖνος τότε χρησάμενος φαίνεται . 
πολλὰ καὶ παράδοξα κατ’ ἀνθρώπους καὶ γέγονε καὶ γενήσεται . 
ὧν ἐστι καὶ τὰ τούτοις τοῖς ἀνδράσι συμβάντα . 
τίς δ’ οὐκ ἂν φαίη ; 
ἀλλ’ οὔπω ταῦτ’ ἐστὶν ἔλεγχος κατ’ αὐτῶν ὡς οὔτε ἠπίσταντο χρηστὸν οὐδὲν οὔτ’ ἠδύναντο βελτίους ποιεῖν , ἀλλ’ ἐξῆν αὐτοῖς τήν τε τέχνην ἔχειν δήπουθεν καὶ τὸ χρηστοὺς εἶναι , εἰ καὶ τῶν μειζόνων ἐπικουριῶν ἔν γε τῷ τότε ἐστέρηντο · μηδέ γ’ ἐλάττους φῶμεν αὐτοὺς τῶν ἀντιπάλων γενέσθαι , μὴ δῆτα ἡμεῖς γε , ἀλλ’ ὥσπερ ὀλισθεῖν κρείττους ὄντας τοῖς ὅλοις . 
ἐκράτει Κλέων Περικλέους . 
ὁ δέ γε αὐτὸς οὗτος καὶ Λακεδαιμονίων ποτὲ , ὡς ᾤετο , καὶ δεδεμένους γε ἤγαγεν ἐν πέδαις Ἀθήναζε , καὶ ὃ τούτου μεῖζον εἶναι δοκεῖ , καὶ χρόνον προειπὼν ἡνίκ’ ἐξῄει , καὶ τοῦτον οὐ πλεῖστον , ἀλλ’ ὅσον εἴκοσιν ἡμερῶν , ἀλλ’ ὅτι γ’ οὐ πάνυ κρείττων ἦν τῶν Λακεδαιμονίων ἔδειξεν Ἀμφίπολις , πρὸς ἣν μαχόμενος οὐ πολὺ τῷ Βρασίδᾳ παρέσχε τὸ ἔργον . 
ἀλλὰ κἀκείνου τεθνεῶτος ἤρκεσε πελταστὴς Μυρκίνιος φεύγοντα βαλὼν ἀποκτεῖναι , ὥς φησιν ὁ μηνυτής . 
ὁ δέ γε αὐτὸς οὗτος λέγει καὶ περὶ τῶν ἑκατέρωθεν νεκρῶν ὡς οὐκ ὀλίγον τὸ διάφορον συνέβη γενέσθαι . 
ἑπτὰ γὰρ οἶμαι πρὸς ἑξακοσίους ἀντιλογίζεται . 
οὕτω τοίνυν κἀν τῇ δίκῃ οὐ τῶν Περικλέους λόγων οὐδὲ τῆς ἐπιστήμης ἐκράτησεν , οὐδέ γε ὡς ἀνεπιστήμονος περιεγένετο , ἀλλ’ ἀπέλαυσε τοῦ καιροῦ , ὥσπερ κἀν τῇ Πύλῳ τῇ τύχῃ καὶ τῷ καιρῷ προσεχρήσατο · ἐπεὶ Περικλῆς γε καὶ τεθνεὼς ἐκράτει Κλέωνος , εἰ δεῖ τἀληθὲς εἰπεῖν . 
μέγα δὲ σημεῖον · 
τὸν μὲν γὰρ οὐδεὶς ἦν ὅστις οὐκ ἂν εὔξαιτο ἀναστῆναι , ὥστε κἀν τοῖς δράμασιν ὡς ἀνεστῶτα ὁρῶντες εὐφραίνοντο , τὸν δ’ οὐκ ἔστιν ὅστις οὐκ ἂν ἐβούλετο ἀντ’ ἐκείνου κεῖσθαι . 
τοσούτῳ κρείττων ἦν τεθνεὼς Περικλῆς ἐκείνου ζῶντος . 
πάρες οὖν τοῖς συκοφάνταις ταῦτα , αὐτὸς δὲ πάλιν σαυτοῦ τι μνημόνευσον . 
ὅτι γὰρ οὐδὲν οὔτε τῶν ἀδυνάτων οὔτε τῶν ἀπεικότων καὶ τὰ βέλτιστα λέγοντας ὑπὲρ τοῦ δήμου τῷ δήμῳ προσκροῦσαι , ἀλλὰ καὶ τοῦτ’ αὐτὸ τῶν συμφορῶν ἐπιεικῶς αἴτιον γίγνεται , τὸ μὴ βούλεσθαι τῆς ὀρθοτάτης ἀφεῖσθαι γνώμης , οὐ τῶν μάντεων ἀκούσαντα δεῖ γνῶναι , ἀλλ’ ὁ πολλῶν δήμων καὶ πόλεων ἀντάξιος Πλάτων ὁ τοῦ Ἀρίστωνος διαμαρτύρεται διαρρήδην οὑτωσὶ λέγων , καὶ ταῦτ’ ἐν αὐτοῖς οἷς Σωκράτης ἐκινδύνευσεν οὐχὶ δικαίως αὐτῷ . 
τίνα οὖν ἐστι τὰ ῥήματα ; 
οὐ γὰρ ἔστιν ὅστις ἀνθρώπων σωθήσεται οὔθ’ ὑμῖν οὔτ’ ἄλλῳ τινὶ πλήθει οὐδενὶ γνησίως ἐναντιούμενος καὶ διακωλύων πόλλ’ ἄδικα καὶ παράνομα ἐν τῇ πόλει γενέσθαι , ἀλλ’ ἀναγκαῖόν ἐστι τὸν τῷ ὄντι μαχούμενον ὑπὲρ τοῦ δικαίου , καὶ εἰ μέλλει ὀλίγον χρόνον σωθήσεσθαι , ἰδιωτεύειν , ἀλλὰ μὴ δημοσιεύειν. εἶεν , ὦ φιλότης . 
εἶτα ἔτι θαυμάζεις εἰ Μιλτιάδης καὶ Θεμιστοκλῆς καὶ Περικλῆς καὶ Κίμων προσέκρουσαν Ἀθηναίοις , τὰ βέλτιστα λέγοντες αὐτοῖς καὶ φεύγοντες τὰ πρὸς ἡδονήν ; 
ἀλλὰ μὴν αὐτός γ’ ἔφης ἐντεῦθεν ὡρμῆσθαι τοὺς κινδύνους , καὶ οὐδ’ ὀλίγον χρόνον ἐγχωρεῖν διαφεύγειν . 
πότερον οὖν εἰ προσέκρουσαν θαύμαστόν ἐστι καὶ τοῦτ’ ἄξιον αὐτῶν κατηγορεῖν , ἢ ’κεῖνο πολλῷ μᾶλλον ἄξιον αὐτῶν θαυμάσαι , ὅτι τόν γε τοσοῦτον χρόνον διεγένοντο , καὶ μήτε θᾶττον τοῦτ’ ἔπαθον μήθ’ ὅτε καὶ προσέκρουσαν θανάτῳ γ’ ἐζημιώθησαν , ἀλλὰ μέσην τινὰ ὁ δῆμος ἐχώρησε , καὶ τῇ μὲν ὡς εὖ καὶ καλῶς ὑπ’ αὐτῶν ἀχθεὶς ᾐσχύνθη καί τινα πρᾳότητος τύπον διεσώσατο , τῇ δὲ οὐκ ἠδυνήθη τὴν τοῦ πράγματος φύσιν διαφυγεῖν , ἀλλ’ ὧν δήμῳ προσῆκεν ἁμαρτεῖν , μέρος γοῦν τι μετέσχεν ; 
ἡδέως δ’ ἂν ἐροίμην , ὅστις βούλεται δέξασθαι τὸ ἐρώτημα ὑπὲρ 
Πλάτωνος , αὐτὸς δὲ δὴ τί μαθὼν ἡμῖν ὁ Πλάτων οὐκ ἐπολιτεύσατο ; 
ἆρ’ ἄλλο τι φήσειεν ἂν ὁστισοῦν ἢ τὸ αὐτὸ τοῦτο ὅπερ καὶ Σωκράτης λέγων ἐκείνῳ φαίνεται ; 
τί μὴν ἕτερον ; 
εἶθ’ ἃ φοβηθεὶς μὴ πάθῃς οὐκ ἐδημηγόρεις , ταῦτ’ εἴ τις ἐκείνων πέπονθεν , ὡς οὐ τὰ βέλτιστα συνεβούλευεν ἰσχυρίζει ; 
καὶ μὴν εἰ μὲν οὐδεὶς ἐπῆν κίνδυνος , τοῦ χάριν οὐδὲν ὤνησας τὴν πατρίδα ; 
εἰ δ’ ἕτοιμον ἦν ἀπολωλέναι , τί θαυμάζεις εἴ τις ἐκείνων ἐχρήσατο συμφορᾷ καὶ τῷ τὰ βέλτιστα λέγειν τιθεὶς αὐτὸς ἕπεσθαι τὸ κινδυνεύειν , ἐκείνους ἐξ ὧν ἠτύχησαν ἀποστερεῖς τὸ λέγειν τὰ βέλτιστα ; 
φέρε δὴ κἀκεῖνο σκεψώμεθα · ὁπότ’ ἦν ἐν τῷ τὰ δίκαια πράττειν προαιρεῖσθαι τοιοῦτόν τι λαβεῖν παρ’ αὐτῶν , πότεροι πρὸς θεῶν πῶς ἂν εὐπρεπῶς εἴποιμι κοινότεροι τὴν γνώμην , καὶ εἰ μὴ τὸ ὅλον βελτίους , τῇ γε πόλει χρησιμώτεροι , πότερ’ οἵτινες προορώμενοι τὸν προσόντα κίνδυνον εἶτ’ ἐκποδὼν ἔστησαν , ἢ οἵτινες εἰδότες οὐκ ἀπώκνησαν ; 
ἐμοὶ μὲν γὰρ δοκεῖ τὸ μὲν μηδὲν εἰπεῖν αἰσχρὸν κοινὸν ἀμφοῖν εἶναι , τὸ δ’ ἐγχειρῆσαι τὰ βέλτιστα εἰπεῖν τοῦ μηδ’ ὅλως εἰπεῖν οὐ τῶν φαυλοτέρων ὂν ἐκείνοις ὑπάρχειν . 
εἰ γάρ τι καὶ διήμαρτον , οἷς γε προείλοντο φήσει τις αὐτοὺς νικᾶν . 
εἰ τοίνυν μὴ μόνον προείλοντο , ἀλλὰ καὶ κατώρθωσαν πολλὰ καὶ καλὰ καὶ δίκαια καὶ κοινῇ συμφέροντα , μὴ πρὸς ἐλαττώματος αὐτοῖς γένηται . 
τοῦτο γὰρ ἔξεστι δήπουθεν αὐτοῖς εἰπεῖν . 
εἰ δὲ καὶ τοῦτ’ ἔξεστιν ἐρωτῆσαι , πότεροι τῷ Σωκράτους αὐτοῦ καὶ Πλάτωνος λόγῳ μᾶλλον συμβαίνοντα καὶ βεβούλευνται καὶ πεποιήκασι ; 
τῷ ποίῳ δὴ λέγω τούτῳ λόγῳ ; 
ὅσπερ ἐστὶν ἁπάντων λόγων οἶμαι κάλλιστος . 
τίς οὗτος ; 
οὐ καλῶς φησὶ λέγεις , ὦ ἄνθρωπε , εἰ οἴει δεῖν κίνδυνον ὑπολογίζεσθαι τοῦ ζῆν ἢ τεθνάναι ἄνδρα ὅτου τι καὶ σμικρὸν ὄφελός ἐστιν , ἀλλ’ οὐκ ἐκεῖνο μόνον σκοπεῖν , ὅταν πράττῃ , πότερον δίκαια ἢ ἄδικα πράττει καὶ ἀνδρὸς ἀγαθοῦ ἔργα ἢ κακοῦ. οὐκοῦν ὅτ’ ἐκεῖνοι φαίνονται μηδὲν τῶν μελλόντων αὐτοῖς ἔσεσθαι δυσχερῶν ὑπολογισάμενοι πρὸς τὸ δίκαιον , ἀλλ’ ἀφειδῶς καὶ ἁπλῶς δόντες αὑτοὺς ὑπὲρ τοῦ κοινῇ βελτίστου τῷ Σωκράτους κέχρηνται λόγῳ . 
ὥστ’ ἢ δεικτέον ἐστὶν ὡς οὔτε δίκαια οὔτε ἀγαθῶν ἀνδρῶν ἦν ἔργα ἃ προείλοντο καὶ οἷς ἐνεχείρησαν , ἢ συγχωρητέον χρηστοὺς εἶναι τοὺς ἄνδρας , εἰ καὶ ὁτιοῦν ἀπήντησε , καὶ τοσούτῳ μᾶλλον καὶ μειζόνως , ὅσῳ τὴν δυσκολίαν τοῦ πράγματος οὐκ ἔδεισαν . 
φαῦλοι γὰρ ἂν τῷ γε σῷ λόγῳ εἶεν—λέγω δὲ ἤδη τὰ Πλάτωνος αὐτοῦ— τῶν ἡμιθέων ὅσοι ἐν Τροίᾳ τετελευτήκασιν , οἵ τε ἄλλοι καὶ ὁ τῆς Θέτιδος υἱὸς , ὃς τοσοῦτον τοῦ κινδύνου κατεφρόνησε παρὰ τὸ μὴ αἰσχρόν τι ὑπομεῖναι ὥστ’ ἐπειδὴ εἶπεν ἡ μήτηρ αὐτῷ , καὶ πάντα δὴ λέγω τἀπὶ τούτοις . 
οὐ γὰρ δή που τοὺς μὲν εἰς Τροίαν τῶν Ἑλλήνων ἐλθόντας ἐπαινεσόμεθα , ὅτι εἵλοντο καλῶς ἀποθανεῖν , τοὺς δ’ εἴ τι πείσονται δυσχερὲς ἐκ τῆς πολιτείας οὐ προτιμήσαντας οὐδὲ παρέντας τῷ φόβῳ τὸ βέλτιστον , τούτους ἀπὸ τῶν συμβάντων κρινοῦμεν · οὐδὲ τοὺς μὲν ὑπὲρ μιᾶς γυναικὸς ὑβρισθείσης ἀγανακτήσαντας ἀνδρῶν ἀγαθῶν λογισμῷ χρῆσθαι φήσομεν , τοὺς δ’ ἁπάσης τῆς Ἑλλάδος προστάντας , ἡνίχ’ ὑπὲρ παίδων ὁμοῦ καὶ γυναικῶν καὶ ἱερῶν καὶ τάφων καὶ πάντων τῶν ὄντων ἐκινδύνευον , τούτους μετὰ τῶν ὀψοποιῶν καταλέξομεν , πρὸς τοὺς ἡμιθέους ἀφέντες κρίνειν · οὐδ’ εἰ μέν τις φίλῳ τιμωρῶν ὑπέμεινε τελευτᾶν , εἰς μακάρων νήσους πέμψομεν , εἰ δέ τινες τῇ τε πόλει πάσῃ καὶ τοῖς τῶν Ἑλλήνων πράγμασιν ἀντὶ πάντων τῶν ἄλλων κατέστησαν , τούτοις εἴ τί ποθ’ ὕστερον συνέβη , τὸ κακῶς ἀκούειν προσθήσομεν . 
οὐχ ἕως γ’ ἂν τοὺς περὶ τῶν δικαίων λόγους φυλάττωμεν . 
ἀφαιρεῖν γὰρ τοῖς χρηστοῖς τῶν συμφορῶν εἰκὸς ἦν , εἴ πως ἐνῆν , μᾶλλον ἢ τοῦτο οὐκ ἔχοντας ἐπεμβαίνειν , ὃ δὴ λέγεται , κειμένοις . 
βούλομαι τοίνυν καὶ Δημοσθένους τοῦ Παιανιέως μνησθῆναι βραχύ τι , οὐδὲν γὰρ ἦν χεῖρον , ἄλλως τε καὶ περὶ ῥητόρων ὄντος τοῦ λόγου . 
μνησθήσομαι δ’ ὅσον εἰς τούτους ἀνήκει . 
πῶς οὖν ἐκεῖνος περὶ τῶν αὐτῶν τούτων διείλεκται , κατηγορηκότος μὲν Αἰσχίνου ὡς ἀνάξιος εἴη τοῦ στεφάνου , παρεξετάσαντος δὲ αὐτὸν πρὸς τοὺς πρότερον καὶ μόνον οὐκ ἀνάγκην προσθέντος ὥστ’ ἐξαχθῆναι καὶ παρὰ γνώμην εἰπεῖν , καὶ φιλονεικῆσαι πρὸς τοὺς ἄνδρας ἕνεκα τῆς ἐκείνου βλασφημίας ; 
ὁ δέ πως μάλα πρᾴως καὶ σωφρόνως καὶ ἀξίως ἑαυτοῦ τὴν μὲν δεινότητα εἰς τὸν Αἰσχίνην ἔτρεψε , τοῖς δ’ ἀνδράσι τὴν εὐφημίαν ἐτήρησε . 
λέγει γὰρ , ὡς ἐγᾦμαι , ταυτὶ εἶτα τῶν πρότερον γεγενημένων ἀνδρῶν ἀγαθῶν μέμνησαι · καὶ καλῶς ποιεῖς . 
πρῶτον μὲν δὴ τοῦτο τὸ μικρὸν τὸ τῆς προσθήκης πῶς οὐ φιλάνθρωπον ἅμα καὶ γενναῖον , τὸ καὶ καλῶς ποιεῖς ; 
οὐχ ὥσπερ Πλάτων φησὶν ὅτι οὐ καλῶς ποιεῖς , Καλλίκλεις , μεμνημένος τῶν ἀνδρῶν τούτων ὡς ἀγαθῶν · οὐ γὰρ ἦσαν τοιοῦτοι . 
ἔπειτα τοσούτου ἐδέησε τῆς ὑπαρχούσης ἐκείνοις δόξης ἀφελεῖν ἐπιχειρεῖν , ἵνα δὴ μείζων αὐτὸς φανείη , ὥστε τὴν αὑτοῦ πολιτείαν εἰς τὴν ἐκείνων ἀνενήνοχε , φάσκων ταὐτὰ βουλομένην εἶναι . 
λέγει γὰρ οὕτως , ὅσον ἐγὼ μέμνημαι καὶ μὴν εἰ καὶ τοῦτ’ ἄρα εἰπεῖν δεῖ , ἡ μὲν ἐμὴ πολιτεία καὶ προαίρεσις , ἐάν τις ὀρθῶς σκοπῇ , ταῖς τῶν τότε ἐπαινουμένων ἀνδρῶν ὁμοία καὶ ταὐτὰ βουλομένη φανήσεται , ἡ δὲ σὴ ταῖς τῶν τότε τοὺς τοιούτους συκοφαντούντων. καίτοι τρία γ’ εἰς ὑπερβολὴν ὑπῆρχεν εἰπεῖν αὐτῷ τὰ μέγισθ’ ὑπὲρ τῆς αὑτοῦ πολιτείας · πρῶτον μὲν ὅτι οὐχ ὁμοίως εἶχε τὰ τῶν καιρῶν οὔτε τοῖς 
Ἀθηναίοις οὔτε τοῖς ἄλλοις Ἕλλησι τότε καὶ καθ’ αὑτὸν , ἀλλ’ οἱ μὲν ἐν εὐθενοῦσι τοῖς πράγμασι τὴν αὑτῶν ἀρετὴν ἔδειξαν , οὗτος δὲ νοσούντων καὶ μόνον οὐκ ἀπολωλότων ἤδη πάντων ἐπὶ τὴν προστασίαν τῶν κοινῶν παρῆλθεν . 
ἔπειθ’ ὅτι οὐδὲ τὰ τῶν ἀντιπάλων παραπλήσια , ἀλλὰ πρὸς ἄνδρας ὀξεῖς καὶ δεινοὺς καὶ συγκεκροτημένους καὶ τούτους ὁμόρους καὶ προσοικοῦντας , καὶ ἅμα τῷ κηρυκείῳ καὶ τῷ σιδήρῳ χρωμένους , καὶ τὰ πλεῖστα τῶν πραγμάτων ἐξ ἀφανοῦς ἀφαιρουμένους , αὐτός θ’ ἑαυτὸν ἔταξεν ἀγωνίζεσθαι καὶ τὴν πόλιν ἠξίου καὶ ἃ μηδὲ τοῖς μάντεσιν ἦν προϊδέσθαι μηδὲ προειπεῖν , ταῦθ’ ὁμοῦ προλέγειν καὶ διακωλύειν ἠναγκάζετο . 
τρίτον δ’ ἐπὶ τούτοις ὅτι καὶ μόνος ὡς ἔπος εἰπεῖν ἀντετάξατο τῇ κατὰ τῶν 
Ἑλλήνων τύχῃ , τῶν μὲν ταὐτὰ προῃρημένων καὶ συνεργούντων πολλῆς τινος ἐνδείας οὔσης , τῶν δ’ ὑπὲρ τῶν ἐναντίων λεγόντων καὶ πραττόντων ἀφθονίας θαυμαστῆς , ὧν κρατῆσαι πολὺ μεῖζον ἦν ἢ τῶν ἔξω καὶ φανερῶν πολεμίων . 
ἀλλ’ ὅμως ἐκ τοσούτων καὶ τοιούτων ἐλαττωμάτων κατάλογόν τινα ποιεῖται συμμάχων καὶ πόρων καὶ δυνάμεων , ὧν συνήγαγεν αὐτοῖς ἐκ τοῦ δικαιοτάτου , ἰδίᾳ που τοῦ λόγου λέγων ταῦτα καὶ πρὶν τῶν ἀνδρῶν τούτων μνησθῆναι . 
μνησθεὶς δὲ τούτων οὐδὲν ἔτι τοιοῦτον , ἀλλ’ ἔχων ἃς εἶπον ὑπερβολὰς οὐκ ἐλύπησεν , ἀλλ’ ἀποχρῆν ἡγήσατο ὁμοίαν τὴν ἑαυτοῦ πολιτείαν τῇ ἐκείνων προσειπεῖν · καὶ πρός γ’ ἔτι τὴν ὑπερβολὴν ἐκείνοις ἀπέδωκεν εἰπὼν οὑτωσὶ κἀκεῖνο λογίζου καὶ σκόπει . 
πότερον κάλλιον καὶ ἄμεινον τῇ πόλει διὰ τὰς τῶν προτέρων εὐεργεσίας οὔσας ὑπερμεγέθεις , οὐ μὲν οὖν εἴποι τις ἂν ἡλίκας , τὰς ἐπὶ τὸν παρόντα βίον γιγνομένας εἰς ἀχαριστίαν καὶ προπηλακισμὸν ἄγειν , ἢ πᾶσιν ὅσοι τι μετ’ εὐνοίας πράττουσι τῆς παρὰ τούτων τιμῆς καὶ φιλανθρωπίας μετεῖναι ; 
κἀνταῦθα μὲν οὕτως · ἑτέρωθι δ’ αὖ πολλοῖς πρότερον χρόνοις δημηγορῶν ἐν τοῖς Ἀθηναίοις καὶ παρρησιαζόμενος , πείθων αὐτοὺς τὰ βέλτιστ’ ἀντὶ τῶν ἡδέων αἱρεῖσθαι , ἐξὸν αὐτῷ καὶ χωρὶς τοῦ μνησθῆναι τῶν ἄνω ῥητόρων περαίνειν τὰ τῆς ὑποθέσεως , ὥσπερ ἐπεισόδιον χρηστὸν ἐπεισήγαγε , καὶ τοῦ τε Περικλέους αὐτοὺς ὑπεμίμνησκε καὶ ἄλλων ὡδὶ λέγων ἀλλὰ δικαίου πολίτου κρίνω τὴν τῶν πραγμάτων σωτηρίαν ἀντὶ τῆς ἐν τῷ λέγειν χάριτος αἱρεῖσθαι . 
καὶ γὰρ τοὺς ἐπὶ τῶν προγόνων ἡμῶν λέγοντας ἀκούω , ὥσπερ ἴσως καὶ ὑμεῖς , οὓς ἐπαινοῦσι μὲν οἱ παριόντες ἅπαντες , μιμοῦνται δ’ οὐ πάνυ , τούτῳ τῷ ἔθει καὶ τῷ τρόπῳ τῆς πολιτείας χρῆσθαι , τὸν Ἀριστείδην ἐκεῖνον , τὸν Νικίαν , τὸν ὁμώνυμον τὸν ἐμαυτοῦ , τὸν 
Περικλέα. δύο τοίνυν ταῦτ’ ἄν τις τῶν λόγων τούτων ἐπισημαίνοιτο · ἓν μὲν ὅτι οὐ κατ’ ἀνάγκην , ἀλλ’ ἐκ περιουσίας καὶ γνώμης ἐπιεικείᾳ τὴν μνήμην τῶν ἀνδρῶν καὶ τὸν ἔπαινον τούτων ἐποιήσατο , ἕτερον δὲ ὅτι καὶ αὐτὰ τὰ ἐναντιώτατα αὐτοῖς ἀπέδωκεν ὧν κατηγόρηκεν ὁ Πλάτων . 
ὁ μὲν γὰρ κολακείας καὶ δουλείας καὶ τῆς ἡδονῆς θεραπευτὰς , καὶ μηδὲν πλέον τούτου σκοπεῖν αὐτοὺς , ὁ δ’ ὡς παρρησίᾳ τῇ δικαιοτάτῃ χρωμένους καὶ τὸ χαρίζεσθαι μηδαμοῦ τιθέντας πρὸς τὸ βέλτιστον , οὕτως ἐπαινῶν φαίνεται , τὴν αὐτὴν τῷ Θουκυδίδῃ φωνὴν ἀφιεὶς , ἐπεὶ κἀκεῖνος , ὥσπερ ἐν τοῖς ἄνω λόγοις ἐπεδείκνυμεν , θαυμαστὸν ὅσον φησὶ περιεῖναι τῷ Περικλεῖ τῆς ἐλευθερίας καὶ παρρησίας , οὐ γὰρ ἄγεσθαι μᾶλλον ἢ ἄγειν τὸν δῆμον , καὶ μὴ τί λέγων χαριεῖται σκοπεῖν , ἀλλ’ ὅ τι βέλτιστον αὐτοῖς ἡγοῖτο , τοῦτο συμβουλεύειν . 
ἐπαινεῖ δέ που καὶ τὸν Νικίαν διὰ τὸ πᾶσαν ἀρετὴν ἐπιτηδεύειν . 
οὕτω καὶ ἔντιμα καὶ ὁμολογούμενα ὑπὲρ τῶν ἀνδρῶν εἴρηκεν ὁ Δημοσθένης . 
φέρε δὴ σκεψώμεθα τἀπὶ τούτοις μετὰ πάσης εὐμενείας , ὥσπερ ἐν κοινῷ τινι τῶν Ἑλλήνων συλλόγῳ . 
πάντως δὲ ἄκρω μὲν ἀμφοτέρω τὼ ἄνδρε , ὑπὲρ μεγάλων δὲ καὶ οἱ λόγοι . 
ἀλλὰ μὴν τό γε τοῦ λέγοντος αὐτοῦ ὅπως τις βούλεται τιθέναι , οὕτως ἐχέτω τὰ νῦν . 
ἀλλ’ ὅ γ’ ἐβουλόμην εἰπεῖν , πότερος καὶ τὴν ὅλην γνώμην φιλανθρωπότερος καὶ περὶ αὐτοὺς τοὺς λόγους δεξιώτερος κατὰ τοῦτο τὸ μέρος , πότερ’ ὅστις αὐτῷ μηδεμιᾶς ἀνάγκης ὑπαρχούσης κακῶς λέγειν εἵλετο τοὺς ἄνδρας , ἢ ὅστις ὄντος μὲν τοῦ παροξύνοντος οὐ προήχθη οὐδ’ ἠξίωσεν αὑτὸν σεμνύνειν , ἐν οἷς ἑτέρους ἔμελλε κακῶς ἐρεῖν , πάλιν δὲ μηδεμιᾶς ἀνάγκης ὑπαρχούσης ἐπὶ τοῖς βελτίστοις αὐτῶν ἐμνημόνευσεν ἐξεπίτηδες ; 
εἰ μή τῳ φαυλοτέρα τῆς διαλεκτικῆς ἡ ῥητορικὴ φαίνεται . 
καίτοι ἔγωγ’ ᾤμην οὐ πάνυ ταῦτ’ ἀλλήλων κεχωρίσθαι , ἀλλ’ εἶναι τὴν διαλεκτικὴν μέρος τι τῆς ῥητορικῆς , ὥσπερ τὴν ἐρώτησιν τοῦ παντὸς λόγου , καὶ τὸν αὐτὸν τρόπον ὅνπερ τοῖς δρομεῦσι μέτεστι τοῦ βαδίζειν , οὐ μὴν τοῖς βαδίζουσιν ἅπασι τὸ θεῖν οἷόν τε , οὕτω καὶ τοὺς ῥητορικοὺς πρὸς τοὺς διαλεκτικοὺς ἔχειν . 
Πλάτωνα δὲ ἐξαιρῶ τοῦ λόγου , ἱκανὸς γὰρ καὶ ἀμφότερα . 
ἀλλ’ οὔ τί γε τοῖς περὶ τῶν ἀνδρῶν τούτων λόγοις ἄγων ἡμᾶς οἰχήσεται , ἐπεὶ ὅτι γε οὐκ ἀλόγως οὐδ’ ἀπεικότως συνήγαγον τὰς δυνάμεις Πλάτων ἐστὶ σύμψηφος , οὐδὲ γὰρ τοῦτ’ ἴσως ἔξω τοῦ πράγματος . 
ὅταν γὰρ περὶ τῆς τῶν ὀνομάτων ὀρθότητος διαλεγόμενος τοὺς ἥρωας ῥήτορας εἶναι λέγῃ , καὶ πάλιν διαλεκτικοὺς , τότ’ ἄμφω δή που μαρτυρεῖ , καὶ τὴν ῥητορικὴν οὐ κολάκων ἔργον , ἀλλ’ ἡρώων τινῶν εἶναι · ὥστε μὴ τοῖς μαγείροις γε προσήκειν ἀπεικάζειν τοὺς ἐπιτηδεύοντας αὐτὴν , ἀλλὰ τοῖς ἥρωσι μᾶλλον , καὶ τὴν διαλεκτικὴν αὖ τῇ ῥητορικῇ προσήκειν . 
ὅταν γὰρ διὰ μέσου τοῦ τῶν ῥητόρων ὀνόματος τοὺς διαλεκτικοὺς τοῖς ἥρωσι συνάπτῃ , πῶς οὐχ ὃ λέγω μαρτυρεῖ ; 
ἀλλ’ ὑπὲρ μὲν τούτων οὐ διαφέρομαι · ὅτι δ’ οὐ μόνον ἐξ ὧν Δημοσθένης καὶ Θουκυδίδης καὶ Αἰσχίνης μαρτυροῦσιν , ἀλλὰ καὶ ἀφ’ ὧν αὐτὸς Πλάτων ὡμολόγησεν ἐν αὐτοῖς τούτοις τοῖς διαλόγοις , καὶ νὴ Δί’ ἐν αὐτῷ γε τούτῳ τῷ μέρει τῶν λόγων ἐν ᾧ περὶ τῶν ἀνδρῶν διείλεκται , καὶ μάτην ἅπαντα εἰρῆσθαι καὶ ψευδεῖς εἶναι τὰς βλασφημίας συμβαίνει , τοῦτ’ ἤδη βούλομαι δεῖξαι , εἰ μή τῳ δοκῶ πολυπραγμονεῖν λίαν ἀκριβῶς ἅπαντ’ ἐξετάζων . 
ὅμως δὲ τοσοῦτον προειπεῖν βούλομαι · εἰ γὰρ ἁλοίην ψευδόμενος , δίδωμι καὶ πάντ’ ἐξαλεῖψαι τῷ βουλομένῳ , καὶ χάριν προσείσομαι · εἰ δ’ ἀλήθειαν λέγων οὐχ ἥδιστα ἐρῶ πᾶσιν , ἄλλος ἂν εἴη λόγος . 
τὴν γοῦν ἀλήθειαν , ὡς χρὴ τιμᾶν πολλοὶ μὲν εἰρήκασιν , οὐ μὴν ἔσθ’ ὅστις πλείονος ἄξιος ἢ Πλάτων . 
πάρεστι δ’ ὃ λέγω σκοπεῖν ἤδη . 
ὡρμήθη μὲν γὰρ ἅπας αὐτῷ δήπουθεν ὁ περὶ τῶν ἀνδρῶν λόγος ἐκ τούτου , δύο τούτων παρασκευῶν οὐσῶν , τῆς μὲν πρὸς ἡδονὴν ὁμιλεῖν , τῆς δὲ πρὸς τὸ βέλτιστον , τοὺς ῥήτορας εἶναι τούτων ἄρα τῶν πρὸς τὸ χαρίζεσθαι βλεπόντων , καὶ δημηγορεῖν οὕτω τοῦ ἰδίου ἕνεκα τοῦ ἑαυτῶν , ἄλλο δὲ μηδὲν βλέπειν . 
μνησθεὶς δὲ καὶ τούτων τῶν ἀνδρῶν , διὰ τὸ τὸν Καλλικλέα δὴ τούτους γε ὑπεξελέσθαι , βουλόμενος δεῖξαι παραπλησίως τοῖς ἄλλοις ἔχοντας καὶ οὐδὲν βελτίους ὄντας , ἀλλὰ καὶ αὐτοὺς διακόνους καὶ τοιούτους οἵους τὰς ἐπιθυμίας ἐμπιμπλάναι , κατηγορήσας ἃ ἐβούλετο καὶ τὰς συμφορὰς ὀνειδίσας αὐτοῖς , εἶθ’ ὥσπερ τῶν πρώτων ἐπιλαθόμενος , μᾶλλον δὲ καὶ τῆς ὑποθέσεως ὅλης , ἐπέθηκεν ἐπὶ τελευτῆς ὥστ’ εἰ τοιοῦτοι ῥήτορες ἦσαν , οὔτε τῇ ἀληθινῇ ῥητορικῇ ἐχρῶντο , οὐ γὰρ ἂν ἐξέπεσον , οὔτε τῇ κολακικῇ . 
ἔχε δὴ πρὸς θεῶν . 
πῶς ἄν τις μᾶλλον ἁλοίη τἀναντία λέγων αὐτὸς αὑτῷ , ὅστις λέγων μὲν ὡς ἦσαν κόλακες καὶ τοῦτ’ ἀγωνιζόμενος , εἶτ’ αὐτὸς αὖ φησιν ὡς οὐκ ἐχρῶντο τῇ κολακικῇ , πάλιν δ’ ὧν ἀφῆκεν αὐτοὺς , ταῦτα κατηγορεῖ , καὶ δῑ ὧν μὲν ἐλέγχειν προὐθυμεῖτο , διὰ τούτων ἀφεῖναι ἠναγκάσθη , διὰ δ’ ὧν ἀφῆκεν οὓς ᾐτιάσατο τῆς κολακείας , διὰ τούτων ῥητορικὴν ὡς κολακείαν ἐλέγχειν ἀξιοῖ , καὶ ἅμα μέν φησιν ἐξ ἴσου τοῖς ἄλλοις εἶναι τούτους , ἅμα δ’ οὐ χρήσασθαι τῇ κολακείᾳ , τοῖς ἄλλοις κολακείαν ἐγκαλῶν . 
καὶ μὴν εἰ μὲν τῆς τῶν διακόνων καὶ τῆς τῶν κολάκων ἐπωνυμίας εἰσὶ δίκαιοι τυγχάνειν , τί τοῦτο λέγεις , ὡς οὐκ ἐχρῶντο τῇ κολακικῇ ; 
εἰ δ’ αὖ μηδὲν μετῆν αὐτοῖς τῆς κολακικῆς , πῶς μετὰ τῶν κολάκων αὐτοὺς τίθης ; 
ὅρα μὴ οὐχ ὁμολογῇ ταῦτα ἀλλήλοις , ἀλλ’ ὡς ἀληθῶς ἔχῃ τὴν τοῦ Ἀμφίονος ἀνταποδοῦναι ῥῆσιν ὁ 
Καλλικλῆς , ὅτι ἄρα οὐ συμφωνεῖ Πλάτων αὐτὸς αὑτῷ κατὰ ταῦτά γε . 
καίτοι ποτέροις τῶν λόγων χρὴ πιστεῦσαι , πότερον τοῖς αἰτιωμένοις τοὺς ἄνδρας καὶ διαβάλλουσιν , ἢ τοῖς ἀφιεῖσιν ; 
ἤρξατο μὲν γὰρ ὡς κατήγορος , ἔληξε δὲ ὡς ἄν τις μάρτυς ἥκων αὐτοῖς . 
καὶ μὴν εἰ μὲν ἔμελλε , τοῦτο γάρ ἐστιν ἤδη τὸ ἰσχυρότατον , κόλακας τρόπον τιν’ αὐτοὺς ἐκ τῶν αἰτιῶν δόξειν ἀποφαίνειν , κἀνταῦθα στήσεσθαι τοῦ λόγου , τάχ’ ἂν εἰ καὶ τὰ μὴ ὄντα κατηγόρησεν , ἀλλ’ οὖν ἐδόκει γ’ ἄν τι προὔργου τῶν λόγων εἶναι · ὅτε δ’ εἰπὼν ἅπανθ’ ὅσ’ ἔχειν ἡγεῖτο κατ’ αὐτῶν , εἶθ’ ὥσπερ δικαστὴς ἑτέρου λέγοντος ἀκηκοὼς ἀφῆκε τῆς αἰτίας αὐτοὺς , τίς ἔσθ’ ἡ χρεία τῶν λόγων ; 
ἢ πῶς οὐχ ἅμα τε ψευδῆ καὶ μάτην ἅπαντ’ εἴρηται ; 
μὴ γὰρ μελλόντων φανεῖσθαι τοιούτων ὁποίους τινὰς αὐτοὺς ὄντας ἐβούλετο δεικνύναι , τί τηνάλλως ἔδει βλασφημεῖν ; 
ὅπου γὰρ εἰ καὶ τὰ μάλιστα ἠλέγχοντο , ὑπέρ γε πάσης τῆς ῥητορικῆς λόγος κατελείπετο , ὡς οὐ τοιοῦτον εἴη , πῶς εἰκὸς ἔκ γε τῶν ἀφειμένων αὐτὴν δοκεῖν ἐλέγχεσθαι ; 
τὸ δὲ δὴ λέγειν ὡς οὐδὲ τῇ ἀληθινῇ ῥητορικῇ ἐχρῶντο , οὐ γὰρ ἄν ποτ’ ἐξέπεσον , πῶς οὐχ ὑπερφυὲς ἤδη καὶ παρ’ ἐκεῖνον αὖ τὸν λόγον , ὃν μικρῷ πρόσθεν ἐδείκνυμεν αὐτῷ , ὡς οὐκ ἔστιν ὑπὲρ τῶν δικαίων λέγοντα πρὸς δῆμον σωθῆναι ; 
πάλιν δὲ μνημονεύσωμεν τῶν ῥημάτων καὶ παρ’ ἄλληλα θεασώμεθα ἅ τ’ ἐκεῖ λέγει καὶ ἅ φησιν ἐνταῦθα . 
οὐ γὰρ ἔστιν ὅστις ἀνθρώπων σωθήσεται οὔθ’ ὑμῖν οὔτ’ ἄλλῳ πλήθει οὐδενὶ γνησίως ἐναντιούμενος καὶ διακωλύων πόλλ’ ἄδικα καὶ παράνομ’ ἐν τῇ πόλει γίγνεσθαι , ἀλλ’ ἀναγκαῖόν ἐστι τὸν τῷ ὄντι μαχούμενον ὑπὲρ τοῦ δικαίου , καὶ εἰ μέλλει ὀλίγον χρόνον σωθήσεσθαι , ἰδιωτεύειν , ἀλλὰ μὴ δημοσιεύειν. φέρε δὴ τί αὖ φησιν ἐνταῦθα ; 
προστάτης γὰρ πόλεως οὐδ’ ἂν εἷς ποτὲ ἀδίκως ἀπόλοιτο ὑπ’ αὐτῆς ταύτης τῆς πόλεως ἧς προστατεῖ . 
ταῦτ’ , ὦ πρὸς 
Διὸς , πῶς τις εἶναι φῇ τῆς αὐτῆς γνώμης ἢ πρὸς τὸ αὐτὸ τελευτᾶν , ἅμα μὲν τὸν τῷ δικαίῳ βοηθοῦντα ἀναγκαίως ἔχειν ἀπολέσθαι ὑπὸ τῆς πόλεως ἧς προστατεῖ , ἅμα δ’ ἂν ἀπόληται , οὐκ ἄν ποτε τοῦτ’ ἀδίκως παθεῖν ὑπὸ τῆς πόλεως ἧς προστατεῖ ; 
ποῦ ταῦτ’ ἐστὶν ἐοικότα , ἢ πῶς εἰς ταυτὸν τελεῖ ; 
εἰ δὲ δὴ καὶ τὰ μάλιστα μήτε τῇ ἀληθινῇ ῥητορικῇ ἐχρῶντο μήτε τῇ κολακικῇ , δῶμεν γὰρ , κακῶς λέγειν αὐτοὺς οὐδ’ οὕτως οἶμαι προσῆκε . 
τί γὰρ μᾶλλον κόλακας καὶ φαύλους ὑποληπτέον αὐτοὺς , εἰ μὴ τῇ ἀληθινῇ ῥητορικῇ ἐχρῶντο , ἢ σπουδαίους τε καὶ χρηστοὺς , ὅτι οὐκ ἐχρῶντο τῇ κολακικῇ ; 
εἰ γὰρ μεταξὺ τούτων ἦσαν οἱ λόγοι καὶ αἱ προαιρέσεις αὐτῶν , οὐ κολάκων γε ἦσαν οὐδὲ φαύλων ἀνθρώπων . 
σὺ γοῦν αὐτὸς τὰ μεταξὺ τῶν ἀγαθῶν καὶ τῶν κακῶν οὐδὲν μᾶλλον κακὰ δή που καλεῖς . 
πῶς γὰρ ἂν καὶ αὐτὸ τοῦτ’ ἔτι λείποιτο αὐτοῖς τὸ μεταξὺ τούτων ἀμφοτέρων εἶναι , εἰ τοῖς γε ἑτέροις ἐνέχοιντο ; 
ὥστε τί μᾶλλον ψέγειν αὐτοὺς ἢ ἐπαινεῖν προσῆκεν , εἰ μηδετέρου γε μετεῖχον , μήτε τοῦ καλοῦ μήτε τοῦ φαύλου ; 
θαυμάζω δὲ τί ἄν ποτ’ ἐποίησεν , ἢ τίνος ἂν μετέδωκεν αὐτοῖς εὐφημίας , εἰ τὴν κολακείαν ἐλέγχειν ἔμελλεν , ὁπότ’ αὐτοῦ τοῦ λόγου πρὸς τοῦτ’ ἐκφέροντος ὡς οὐχ οἷόν τε μετεῖναι τούτου τοῦ πράγματος αὐτοῖς , ὅμως οὐκ ὤκνησε τὰ μηδαμῆ συμβαίνοντα κατηγορεῖν . 
ἀλλὰ μὴν ὅτε γ’ αὐτὸς δύο ταῦτα διείλου , καὶ τὴν μὲν ἀληθινὴν προσεῖπες ῥητορικὴν , τὴν δὲ κολακικὴν , πῶς ῥητορικῆς καθάπαξ ὡς κολακείας κατηγορεῖς , καὶ ὅπου τοὺς ἄνδρας ἀφῆκας οὓς ᾐτιάσω , πῶς ἐλέγχεις ῥητορικὴν ἣν αὐτὸς καὶ χρηστὴν προσείρηκας ; 
εἶεν . 
τίνι μὴν καὶ τὸ λοιπὸν ἐχρῶντο τῷ τύπῳ τῶν λόγων , ἢ τίν’ ἐρητόρευον τρόπον ; 
εἰ γὰρ μήθ’ ὡς ἄν τινες κηδόμενοι μήθ’ ὡς ἄν τινες χαριζόμενοι , ἄλλος γέ τις αὐτοῖς τρόπος κατελείπετο . 
εἰ γὰρ αὖ καὶ τρίτος τίς ἐστι παρὰ τούτους , οὐ σύ γ’ ἐμνήσθης αὐτοῦ , ἀλλὰ δύ’ εἶναι ταύτας παρασκευὰς διωρίσω , τὴν μὲν πρὸς ἡδονὴν ὁμιλεῖν , τὴν δὲ πρὸς τὸ βέλτιστον . 
ὥσθ’ ὅτε μήτε πρὸς ἡδονὴν ὡμίλουν μήτε πρὸς τὸ βέλτιστον , πρὸς τί λοιπὸν ὡμίλουν ; 
ἢ πῶς οὐ τούς γε σοὺς ὅρους ἐκπεφεύγασιν , οὓς ἔστησας αὐτοῖς ὡς ἀφύκτως καὶ βεβαίως αἱρήσων ; 
ἀλλὰ μή τις αὖ τῶν ἐκείνοις τοῖς ἀνδράσιν εὐμενῶν εἰς ὑμᾶς μᾶλλον τοῦθ’ ὑπολάβῃ τοὺς σοφοὺς , ὡς ἄρα παντὸς μᾶλλον οὔτε τῇ ἀληθινῇ ῥητορικῇ ἐχρήσασθε πρὸς τὸν δῆμον οὔτε τῇ κολακικῇ . 
τοῦτο γὰρ ἦν δήπουθεν ἐν τῷ τὴν ἡσυχίαν ἄγειν . 
καίτοι ὅθ’ ὑμεῖς οὐδετέρᾳ τούτων φαίνεσθε κεχρημένοι , τί δεινὸν ἐκείνοις πεποίηται , εἰ καὶ δημηγοροῦντες μηδετέρᾳ τούτων ἐχρήσαντο ; 
ἀλλ’ ἴσως ἀναγκαῖον ἦν τῇ γε ἑτέρᾳ χρήσασθαι , ἐπειδὴ ὅλως ἐφθέγγοντο καὶ οὐχ οἷόν τε ἀμφοτέρων αὐτοὺς ἐκπεσεῖν . 
ὅτι μὲν τοίνυν διακονεῖν ὥρμηντο Πλάτων εἴρηκε μόνος , ὡς δ’ οὐ τοιοῦτον τὸ ἐκείνων πρᾶγμα πάντες τε λέγουσι καὶ προσέτι αὐτὸς Πλάτων προσωμολόγηκεν , ὥσθ’ ἣν ἐπήνεγκε μόνος αἰτίαν , εἰ φαίνεται λύων αὐτὸς , λείπεται τὴν ἐξ ἀρχῆς δόξαν κρατεῖν , ὡς ἀγαθοί τ’ ἦσαν πολῖται καὶ τὰ βέλτιστ’ ἐδημηγόρουν . 
ἐγὼ μὲν οὖν οὕτως ἂν μᾶλλον φαίην , ἢ ῥήτορας ὄντας αὐτοὺς μηδετέρᾳ χρήσασθαι τῇ ῥητορικῇ . 
σκοπῶ δὲ κἀκεῖνο , ὡς εἰ μέν ἐστιν ἡ ῥητορικὴ κολακεία , καθάπαξ δεῖ τῇ κολακείᾳ χρωμένους αὐτοὺς φαίνεσθαι , ἐπειδή γε ἦσαν ῥήτορες . 
ὥστε πῶς ἢ ’κείνους ἀπολύει τῆς αἰτίας , ἢ ῥητορικὴν προσείρηκέ τινα ἀληθινήν ; 
εἰ δ’ αὖ χρηστὸν ἢ σπουδαῖον ἡ ῥητορικὴ , δεῖ τοῦ βελτίστου δοκεῖν μέλειν αὐτοῖς . 
ὥστε πῶς ἢ ’κείνους μὴ πρὸς τὸ βέλτιστον λέγειν αἰτιᾶται , ἢ τὴν ῥητορικὴν κολακείαν καλεῖ ; 
εἰ δ’ αὖ διπλοῦν τι τὸ τῆς ῥητορικῆς ἐστι , καὶ τὸ μὲν αὐτοῦ κολακεία τε καὶ αἰσχρὰ δημηγορία , τὸ δ’ ἕτερον προστασία τοῦ δικαίου , ἀναγκαῖον ἐκείνοις τοῦ γ’ ἑτέρου μετεῖναι σαφῶς γε οὑτωσί . 
πῶς οὖν ἀμφοτέρων ἀποστερεῖς αὐτούς ; 
καὶ μὴν εἴ γε καὶ δικαίως ἀποστερεῖς ἀμφοτέρων , τρίτη τις ἂν εἴη παρ’ ἀμφοτέρας ταύτας ῥητορικὴ πάλιν . 
ὥστ’ οὐδὲ διπλοῦν ἔτι τούτῳ τῷ λόγῳ τὸ τῆς ῥητορικῆς , οὐδ’ ἔδειξε δή που Πλάτων ἥτις ἔσθ’ ἡ τρίτη . 
καὶ μὴν εἰ μέσον τι τούτων ἐστὶ τοῦ τε πρὸς ἡδονὴν λέγειν καὶ τοῦ πρὸς τὸ βέλτιστον , οὐδ’ οὕτως ἐκείνους γε προσῆκεν ἀκούειν κακῶς . 
καὶ γὰρ εἰ μὴ τὰ βέλτιστα ἐδημηγόρουν , οὐκ ἐδημηγόρουν γε πρὸς ἡδονήν . 
οὐ τοίνυν μόνον ἐξ ὧν αὐτοὺς ἀφῆκε τῆς τοῦ κολακεύειν αἰτίας δείκνυται μάτην τὰς βλασφημίας τὰς κατ’ αὐτῶν πεποιημένος , ἀλλὰ καὶ ἐξ ὧν τὸν Ἀριστείδην ἐπῄνεσε λαμπρῶς οὕτως μετ’ ἐκείνους . 
εἰ μὲν γὰρ μηδένα μηδαμῶς εἶχεν ἐπαινέσαι , μηδ’ ἦν εὑρεῖν ὅστις ῥήτωρ δίκαιος καὶ χρηστὸς γεγένηται , τάχ’ ἄν τις ἔφησεν ὡς ἐκ περιουσίας ἐπὶ τοῦθ’ ἧκε τὸ μέρος , τὸ ἐλέγχειν τοὺς ἄνδρας , ἵνα πανταχόθεν τὸν κατὰ τῆς ῥητορικῆς λόγον βεβαιώσηται · μέλλοντι δ’ ἐπαινέσεσθαι καὶ ὁντινοῦν τί κέρδος ἦν τούτους κακῶς εἰπεῖν ; 
οὐ γὰρ τίς ἄριστος τῶν πολιτευσαμένων προὔκειτο λέγειν , οὐδ’ εἰ βελτίων τούτων Ἀριστείδης , ἀλλ’ εἰ ἔνεστι τῇ ῥητορικῇ τὸ ὑπὲρ τοῦ δικαίου λέγειν . 
ὥσθ’ ὅτε καὶ ὁστισοῦν εὑρέθη τοιοῦτος , παραπλήσιον ἂν ἦν ὥσπερ ἂν εἰ καὶ τούτων ὁστισοῦν τοιοῦτος εὕρητο . 
τὸ δὲ δὴ καὶ ἄλλας γεγενῆσθαι φάσκοντα καὶ Ἀθήνησι καὶ ἑτέρωθι , καὶ νὴ Δία προσθέντα γε καὶ ἔσεσθαι , ὅμως εἰς τοσοῦτον φιλονεικίας πρὸς τούτους ἐλθεῖν τίν’ ἔχει λόγον ; 
ἐκεῖνο μὲν γὰρ ἦν ὑπὲρ τοῦ πράγματος δοκεῖν σπουδάζειν , τοῦτο δὲ ἰδίᾳ τινὰς κακῶς εἰπεῖν βεβουλῆσθαι . 
ὥστε δικαίως μὲν αὐτῶν ἐγκεκλημένων οὐδὲν πλέον εἰς τοὺς κατὰ τῆς ῥητορικῆς λόγους , ἀκηκοότων δ’ ἃ μὴ προσῆκε μάταιος ἐξ ἀμφοῖν ἡ βλασφημία . 
ἀλλ’ οἶμαι ἅμα μὲν τοῖς εἰρημένοις κατ’ ἐκείνων λόγοις αἰσχυνθεὶς , ἅμα δ’ ἡττηθεὶς τῆς ἀληθείας , οὐ κακῷ τὸ κακὸν , οὐ μὴν καλῶς γ’ ἰάσατο , μᾶλλον δ’ ἀγαθῷ τὸ κακὸν ἐξήλεγξε , τῷ γ’ Ἀριστείδῃ τὰ πρέποντ’ ἀποδούς . 
καίτοι εἰ μὲν μηδεὶς ῥήτωρ ἐπιεικὴς , τί τοῦτον κοσμεῖς ; 
εἰ δ’ οὗτός γε σαφῶς δίκαιος , τί σοι πλέον τῆς ἐκείνων κακίας ; 
οὐδὲ γὰρ ἂν ἐλέγχῃς , ὃ βούλει ποιεῖς . 
οὐδὲν γὰρ μᾶλλον ἡ ῥητορικὴ φαῦλον τοῖς ὅλοις . 
πόθεν οὖν εἰς ταῦθ’ ὑπήχθη ; 
καὶ πῶς ταῦθ’ ἅμα τε καὶ ἐκεῖνα λέγων φαίνεται ; 
ὅθεν ἐρώτημ’ ἐκεῖνο πότερόν σοι δοκοῦσι πρὸς τὸ βέλτιστον ἀεὶ λέγειν οἱ ῥήτορες , τούτου στοχαζόμενοι ὅπως οἱ πολῖται ὡς βέλτιστοι ἔσονται διὰ τοὺς αὐτῶν λόγους , ἢ καὶ οὗτοι πρὸς τὸ χαρίζεσθαι τοῖς πολίταις ὡρμημένοι καὶ ἕνεκα τοῦ ἰδίου τοῦ ἑαυτῶν ὀλιγωροῦντες τοῦ κοινοῦ ὥσπερ παισὶ προσομιλοῦσι τοῖς δήμοις , χαρίζεσθαι αὐτοῖς πειρώμενοι μόνον , εἰ δέ γε βελτίους ἔσονται ἢ χείρους διὰ ταῦτα οὐδὲν φροντίζουσιν ; 
ἐχρῆν γὰρ αὐτὸν εἰ τὰ μάλιστ’ ἐβούλετο τὴν ῥητορικὴν κακῶς λέγειν , τό γ’ ἐρώτημα φυγεῖν , διπλοῦν ὂν τῷ μέλλοντι ὑπολήψεσθαι , καὶ καθάπερ τὰ παραδείγματα ἁπλῶς οὑτωσὶ περαίνειν · λέγω τὸ τοῦ κυβερνήτου καὶ τοῦ μηχανοποιοῦ καὶ τἄλλα . 
νῦν δ’ οὔτ’ ἐκ τῶν ἑτέρων ἀναγκαίας οὔσης τῆς ἀποκρίσεως οὔτε κατ’ ἀμφότερα ἁλωσίμου , σχίζει τὴν ὑπόθεσιν καὶ δίδωσι τὰ δεύτερα τῷ Καλλικλεῖ ἀμέλει καὶ λέγει οὐχ ἁπλοῦν ἔτι τοῦτ’ ἐρωτᾷς . 
εἰσὶ μὲν γὰρ οἳ κηδόμενοι τῶν πολιτῶν λέγουσιν ἃ λέγουσιν , εἰσὶ δὲ καὶ οἵους σὺ λέγεις. νὴ Δί’ , εἴποι τις ἂν , αὐτὸ γὰρ τοῦτο προθυμεῖ , τὸ δεῖξαι καὶ διελέσθαι διττὸν εἶναι τὴν ῥητορικὴν , τὴν μὲν ὑπὲρ τοῦ βελτίστου , τὴν δὲ πρὸς ἡδονήν . 
ἐγὼ δ’ εἰ μέν ἐστι διπλοῦν ἡ ῥητορικὴ ἢ μὴ τότε δεῖν οἰήσομαι ζητεῖν , ὅταν καὶ τὴν φιλοσοφίαν εἰ διπλοῦν ἐστιν ἐπισκοπώμεθα καὶ τήν γε ἰατρικὴν καὶ τὴν κυβερνητικὴν , διὰ τοὺς ἐφ’ ἑκάστῃ τῶν ἐπιστημῶν τοῦ δέοντος ἁμαρτάνοντας . 
πολλὰ δ’ ἂν φαίην , πρῶτον μὲν ὅτι οὐχ οὕτως ἐλέγετο ἐν τοῖς λόγοις τοῖς πρὸς Πῶλον , ἀλλ’ ἁπλῶς οὑτωσὶ πολιτικῆς μορίου εἴδωλον ἤκουεν ἡ ῥητορική · ἔπειθ’ ὅτι εἰ τὰ μάλιστα διπλοῦν ὑπελάμβανε τὴν ῥητορικὴν , οὐκ ἐν οἷς γε λόγοις κακῶς αὐτὴν λέγειν προῄρητο , ἐν τούτοις προσῆκεν ἐπαινοῦντα φαίνεσθαι , οὐδ’ ἐξ ὧν ἤλεγχεν ἀφιέναι . 
χωρὶς γάρ ἐστι διπλοῦν εἶναι φάσκειν καὶ πειρώμενον καθάπαξ φαῦλον ὂν δεῖξαι μὴ δύνασθαι . 
πῶς γὰρ οὐκ ἄτοπον , εἰ μὲν ἤλεγξεν ὡς ἔστι κολακεία τοῦτ’ ἂν ἰσχυρὸν μένειν , ἐπεὶ δ’ οὐδαμοῦ τοῦτο διδάξαι δεδύνηται , καταφεύγειν εἰς τὸ διπλοῦν εἶναι λέγειν ; 
τὸ δὲ δὴ πάντων μέγιστον , εἰ γὰρ ᾤετο χρῆναι τοὺς μὲν ἐπαινεῖν τῶν ῥητόρων , τοὺς δὲ κακῶς λέγειν , τί δή ποθ’ ὁ Σωκράτης , αὐτὰ δὴ ταῦθ’ ὑπολαβὼν ἐξαρκεῖ · 
εἰ γὰρ καὶ τοῦτ’ ἐστὶ διπλοῦν , τὸ μὲν ἕτερον τούτου κολακεία ἂν εἴη καὶ αἰσχρὰ δημηγορία , τὸ δ’ ἕτερον καλὸν , τὸ παρασκευάζειν ὅπως ὡς βέλτισται ἔσονται τῶν πολιτῶν αἱ ψυχαὶ , καὶ διαμάχεσθαι λέγοντα τὰ βέλτιστα , εἴτε ἡδίω εἴτ’ ἀηδέστερ’ ἐστὶ τοῖς ἀκούουσιν · οὕτω θεὶς καὶ διελόμενος πάλιν πρὸς θάτερον φιλονείκως ἀπέκλινεν ἐπειπὼν ὅτι ἀλλ’ οὐ πώποτε σὺ ταύτην εἶδες τὴν ῥητορικήν · 
ἢ εἴ τιν’ ἔχεις τῶν ῥητόρων τοιοῦτον εἰπεῖν , τί οὐ καὶ ἐμοὶ αὐτὸν ἔφρασας ὅστις ἐστί ; μὴ γὰρ ὅτι οὑτωσὶ λέγει τῷ ῥήματι , οὐ πώποτε εἶδες · μάλιστα μὲν γὰρ τί σοι τοῦτο διαφέρει , εἰ καὶ μὴ εἶδον , ἔχω δ’ εἰπεῖν . 
ἔπειτ’ οὐδὲ οὓς ἐλέγχει δὴ τούτους , τῶν τότε ὄντας ἐλέγχει ῥητόρων , οὐδ’ οὓς εἶδεν ὁ Καλλικλῆς , ἀλλ’ οὓς ἀκούειν αὐτὸν εἰκὸς εἶναί φησιν . 
οὐκοῦν ὅτε τούτους ἐλέγχειν πειρᾶται , κατὰ πάντων ἐθέλει λέγειν . 
οὕτω κατηγορῶν μὲν ὡς ἁπλῶς κακοῦ τῆς ῥητορικῆς ἠναγκάσθη διπλοῦν αὐτὸ θέσθαι , θέμενος δὲ διπλοῦν αὖθις αὖ τοῦτ’ ἀναιρεῖν πειρᾶται τῷ κατὰ πάντων ἐθέλειν λέγειν . 
δῆλον δὲ καὶ τοῖς ἀμοιβαίοις . 
ἔχει γὰρ οὑτωσὶ ἀλλὰ μὰ τὸν Δί’ οὐκ ἔχω σοι εἰπεῖν τῶν νῦν ῥητόρων οὐδένα . 
τί δαί ; 
τῶν παλαιῶν ἔχεις τιν’ εἰπεῖν ; δῆλον ὅτι ὡς οὐδ’ ἐκείνων οὐδενὸς χρηστοῦ γεγενημένου . 
τί γὰρ ἂν βουλόμενος ἢ τούτους ἔψεγε τῶν παλαιῶν ὄντας , ἢ ’κεῖνον ὅλως εἴ τινα τῶν πάντων εἰπεῖν ἔχει προὐκαλεῖτο ; 
καίτοι πῶς οὐκ ἐναντίον περιφανῶς λέγειν μὲν ὡς οὔπω ταύτην εἶδε τὴν ῥητορικὴν , ὅπερ αὐτῷ βούλεται μηδένα πω τοιοῦτον γεγενῆσθαι ῥήτορα , πάλιν δ’ ἀποφαίνειν ὡς Ἀριστείδης τοιοῦτος εἴη γεγονώς ; 
τούτων γὰρ ἀνάγκη δή που θάτερον ψεῦδος εἶναι . 
καὶ πρὸς τοσοῦτον ἧκε τοῦ διαφωνεῖν αὐτὸς αὑτῷ ὥσθ’ ἅμα μὲν λέγειν ὡς οὐδεὶς Ἀθήνησι πολίτης εἴη ἀγαθὸς γεγενημένος , ἅμα δ’ ὡς καὶ ἄλλοθι τοιοῦτοι γεγόνασι μαρτυρεῖν , καὶ προσμαντεύεσθαί γε ὅτι καὶ γενήσονται . 
ἴσως δ’ ἄν τις κἀκεῖνο θαυμάσειεν , ὅτι τέτταρας μὲν ἐφεξῆς εἶπε κακῶς , καὶ ταῦτα τῶν Ἑλλήνων οὐ τοὺς φαυλοτάτους , ἑνὸς δὲ πρὸς εὐφημίαν ἐμνήσθη μόνου , καὶ παρῆλθε μὲν , Νικίαν τὸν Νικηράτου , καὶ ταῦτα τῶν ἐφ’ αὑτοῦ ῥητόρων ὄντα , ὅτι μὴ καὶ τούτου πρὸς διαβολὴν μᾶλλον ἐμνημόνευσεν ἐν ᾧ γ’ ἐμνημόνευσε μέρει τοῦ λόγου . 
οὐ γὰρ τῆς γε πολιτείας αὐτοῦ λόγον οὐδένα ἐποιήσατο . 
καίτοι Νικίας οὕτως ἦν πόρρω τοῦ πρὸς ἡδονὴν τοῖς πολίταις δημηγορεῖν καὶ τοῦ τὰς ἐπιθυμίας συναύξειν αὐτοῖς , ὥστε κρατοῦντας μὲν τῷ προτέρῳ πολέμῳ Λακεδαιμονίων τοσοῦτον ἔπεισεν εἰρήνην ποιήσασθαι καὶ μηδὲν πλέον ζητεῖν , πάλιν δὲ τινῶν τῶν Σωκράτους μὲν ἀκηκοότων πολλὰ δὴ καὶ πολλάκις περὶ τούτων , πειθομένων δ’ οὐ πάνυ τοῖς ἐκείνου λόγοις , ἐναγόντων Ἀθηναίους πλεῖν εἰς Σικελίαν καὶ πράγμαθ’ αἱρεῖσθαι πρὸς ἅπαντας ἀνθρώπους , ἁπάσας ἠφίει φωνὰς , ἀντιλέγων ὑπὲρ τοῦ βελτίστου καὶ διαμαχόμενος ὡς οἷά τις ἂν τῶν ἐπ’ ἔσχατον ἡκόντων φιλοσοφίας . 
εἰ δὲ τοὺς μὲν ὡς τῷ δήμῳ προσκειμένους κόλακας προσεροῦμεν , τοῖς δ’ ὡς ὀλιγαρχικοῖς ἐπιτιμήσομεν οὑτωσὶ δῑ ἀπορρήτων , καὶ τὰ μὲν οὐκ ὄντα ἐλέγχειν πειρασόμεθα , δῑ ὧν δ’ ἐλεγχόμεθα ἑκόντες παραλείψομεν , οὐκ ἔστιν ὅπως οὐ λαβήν τινι τῶν ῥητόρων δώσομεν . 
χρῆν μὲν οὖν ἴσως καὶ Νικίαν εἶναί τι συγχωρῆσαι , κἂν εἰ μὴ ἐπαινεῖν αὐτὸν ἐβούλετο , οὑτωσὶ μεμνημένον , αἰσχυνθῆναί τε παρ’ αὐτῷ καὶ τὴν πολιτείαν αὐτοῦ νομίσαι τοῖς κατὰ πάντων λόγοις ἐμποδὼν εἶναι . 
εἴτε γὰρ καὶ τοῦτον ἃ τοὺς ἄλλους ἔψεγεν οὐκ ἀληθῆ λέγων ἂν ἐφαίνετο εἴτ’ οὐδὲν ἔχων τοῦτον αἰτιάσασθαι πάντας ὁμοίως ἔλεγε κακῶς , οὐδ’ οὕτως ἀληθὴς ὁ λόγος . 
καὶ μὴν ὅτι καὶ τοῦτον κακῶς εἴρηκε δῆλον . 
ἔστι γὰρ εἷς τῶν ἐπ’ ἐκείνου ῥητόρων , τούτους δ’ ἅπαντας εἴρηκε δή που κακῶς . 
εἰ δ’ ἄρα καὶ τὸν Νικίαν εὐκαταφρόνητον ἡγεῖτο , ἀλλ’ οὐχ ὅ γε δή που Σόλων ἐλάνθανεν αὐτὸν ὅσου τινὸς ἄξιος γένοιτο ἐπὶ τῶν προτέρων τῇ πόλει . 
οὐ γὰρ καὶ περὶ ἐκείνου γ’ ἔμελλεν ἐρήσεσθαι τίνα βελτίω τῶν δούλων ἢ τῶν ἐλευθέρων ἐποίησεν , οὐδ’ ὡς ἄνευ τάξεως καὶ κοσμιότητος τὴν πόλιν φόρων καὶ φλυαριῶν ἐνέπλησεν ὀνειδιεῖν . 
ἀλλ’ εἰ μὴ ἐκεῖνος αὐτοὺς νομίμους καὶ κοσμίους ἐκ τῶν δυνατῶν ἐποίησεν , ἄλλος γέ τις ἂν δόξειεν . 
ἐκεῖνος μέντοι παρὸν αὐτῷ στασιαζούσης τῆς πόλεως ὁποτέρων βούλοιτο προστάντι τυραννεῖν , ἀπεχθάνεσθαι μᾶλλον ἀμφοτέροις εἵλετο ὑπὲρ τοῦ δικαίου · καὶ τῶν μὲν πλουσίων ὅσον καλῶς εἶχεν ἀφεῖλε , τῷ δήμῳ δ’ οὐκ ἔδωκεν ὅσον ἐβούλετο , ἔστη δ’ ἐν μεθορίῳ πάντων ἀνδρειότατα καὶ δικαιότατα , ὥσπερ τινὰς ὡς ἀληθῶς ἐκ γεωμετρίας περιγραπτοὺς φυλάττων ὅρους · καὶ οὔτε φόβος τῶν ἰσχυροτέρων οὔτε τιμὴ παρὰ τῶν πολλῶν οὔτ’ ἄλλο τοιοῦτον οὐδὲν προηγάγετο αὐτὸν , οὐδ’ ἐξέστησεν , οὐδ’ ἐπῆρε παρ’ ἃ βέλτιστα ἡγεῖτο πρᾶξαί τι . 
οὕτως οὔτ’ αὐτὸς ᾤετο δεῖν τοῦ ἰδίου ἕνεκα τοῦ αὑτοῦ δημηγορεῖν καὶ τοῦ τοῖς ἄλλοις ἀποπιμπλάναι τὰς ἐπιθυμίας παμπληθὲς ἀπεῖχε . 
καίτοι τί φησι Πλάτων ; 
εἰς τοὺς ποιητὰς αὐτὸν τιθέναι . 
νὴ Δία τῶν τριμέτρων ἕνεκα καὶ τῶν ἐλεγείων . 
ἔστω ταῦτα . 
σὺ τοίνυν αὐτὸς φὴ|ς ὅτι εἴ τις τῆς ποιήσεως περιέλοι τὸ μέτρον καὶ τὸν ῥυθμὸν , δημηγορία δὴ τὸ λειπόμενόν ἐστιν . 
ὥστ’ εἰ καὶ μηδεπώποτ’ ἐφθέγξατ’ ἐπὶ τοῦ βήματος , τὰ δὲ ποιήματα ᾖδε μόνα , κατά γε σὲ καὶ τὴν σὴν ψῆφον ἐδημηγόρει . 
ἢ πρὸς θεῶν ἂν μέν τι δέῃ κακῶς εἰπεῖν ἐκ ποιητικῆς ῥητορικὴν , ἕν τι καὶ ταυτὸν εἶναι φήσομεν , ἢ μικρόν τι διαλλάττειν , ὅταν δ’ ὡς ἀληθῶς οἱ ποιηταὶ ῥητορεύωσι καὶ τὰ βέλτιστα καὶ τὰ χρησιμώτατα ἀκούειν λέγωσιν , ἄλλο τι τοῦτ’ ἤδη φήσομεν εἶναι καὶ διαφέρειν πολλῷ τινι ; 
οὔκουν δίκαιόν γε οὐδ’ εἰκός . 
καίτοι Σόλων τὰ μὲν εἰς Μεγαρέας ἔχοντα ᾆσαι λέγεται , τοὺς δὲ νόμους οὐκ ᾖδε περιιὼν , οὐδὲ τοὺς λόγους τοὺς ὑπὲρ τῶν εὐπόρων πρὸς τὸν δῆμον , οὐδὲ τοὺς ὑπὲρ τῶν πολλῶν πρὸς τοὺς πλουσίους οὐκ ᾖδεν , οὐδ’ ὅσα ἄλλα ἐπολιτεύετο , οὐκ ᾄδων οὐδ’ ἐν μέτροις ἐπολιτεύετο , ἀλλὰ τῷ τῆς ῥητορικῆς τύπῳ καθαρῶς χρώμενος , ἐν οἷς ἅπασι κάλλιστα ἐπέδειξεν ὅτι τῷ γε ὀρθοτάτῳ τῶν λόγων αὐτὸς ἂν εἴη ῥήτωρ καὶ σοφὸς , ἀμφοτέρας γοῦν ἔσχε τὰς ἐπωνυμίας τε καὶ δυνάμεις , καὶ ὅτι γε ἡ ῥητορικὴ καὶ ἡ νομοθετικὴ τῆς αὐτῆς εἰσι φύσεως . 
ἀλλ’ οὐ μὰ Δί’ οὐχ ἡ ῥητορικὴ τοσούτῳ χείρων τῆς νομοθετικῆς ὥστε τοῦ δευτέρου καὶ χείρονος εἴδωλον εἶναι κατεψευσμένον . 
καὶ μὴν εἰ τῶν ἄλλων μηδεὶς μηδένα τῶν ἐφ’ αὑτοῦ βελτίω ποιήσας φαίνεται , Σόλων γε καὶ τοὺς μέλλοντας Ἀθηναίων ἔσεσθαι φαίνεται βελτίους εἰς ὅσον ἐξῆν πεποιηκὼς , καὶ ταῦτά γε ἃ μάλιστα Πλάτων σπουδάζει . 
νομίμους γὰρ καὶ δικαίους καὶ τάξιν σώζοντας ἠξίωσε ποιῆσαι τὸ καθ’ αὑτόν . 
οἶμαι δ’ οὐκ Ἀθηναίους μόνον , ἀλλὰ καὶ πολλοὺς ἄλλους τῶν Ἑλλήνων , οἳ τοῖς ἐκείνου χρῆσθαι νόμοις ἔγνωσαν . 
εἶτα τούτου μὲν οὐ μέμνηται Πλάτων , ἑτέρους δ’ ἐξετάζει τινάς . 
καὶ τὸν μὲν Ἀριστείδην ἐπαινέσας , γεγόνασιν , ἔφη , καὶ ἄλλοι , καὶ τοσοῦτον ἀρκεῖν ἡγήσατο προσθεῖναι · ἐπ’ ἐκείνων δ’ οὐ ταυτὸν τοῦτ’ ἐποίησεν , οὐδ’ εἰ μηδ’ οἷός τ’ ἦν κατασχεῖν ἑαυτὸν , ἕνα τιν’ αὐτῶν κακῶς εἰπὼν ἀπηλλάγη , ἀλλὰ πάντων ἐφεξῆς κατέδραμε . 
καίτοι τί τὸ κωλῦον ἦν ὥσπερ ἐνταῦθα ἑνὸς μνησθεὶς τοὺς ἄλλους παρῆλθεν , οὕτω κἀκεῖ μὴ πάντας κακῶς λέγειν ὀνομαστί ; 
νῦν δ’ ὥσπερ ὡς ἀληθῶς τέταρτον μόριον τῇ πολιτικῇ νέμων παρὰ τὴν κολακείαν ἑνὸς μὲν ἐπ’ εὐφημίᾳ , τεττάρων δ’ ἐπὶ τοῖς ἑτέροις ἐμνημόνευσεν . 
ὅτι τοίνυν οὐδ’ ὃν ἐπῄνεσεν οὐδαμῶς ἐν καιρῷ τοῖς λόγοις ἐπῄνεσε τοῖς ἑαυτοῦ , ἀλλὰ κἀνταῦθα οὗ ἥκιστα αὐτῷ συνέφερεν ἐμνημόνευσεν , ὑπερβολὴ μὲν εἶναι δόξει τις , ὅμως δ’ ἔγωγε καὶ τοῦτο οὐ χαλεπῶς οἴομαι δείξειν . 
κατηγόρηκε γὰρ τοῦ Μιλτιάδου καὶ Κίμωνος καὶ Θεμιστοκλέους δὴ καὶ Περικλέους , ὅτι τῷ δήμῳ προσέκρουσαν , καὶ μέγιστον τοῦτο σύμβολον πεποίηται τοῦ μηδὲν βελτίους ὑπ’ αὐτῶν Ἀθηναίους γεγονέναι , προσῆκον , εἴπερ γε ἦσαν αὐτοὶ δίκαιοι καὶ δικαίους ἐποίουν . 
τὸν δὲ Ἀριστείδην ἐπῄνεκεν ὡς καλὸν κἀγαθὸν καὶ δίκαιον . 
φαίνεται δὲ καὶ οὗτος οὐδὲν πρᾳοτέρων τῶν Ἀθηναίων τυχὼν εἰς αὑτὸν , ἀλλὰ καὶ αὐτὸς ἐξοστρακισθεὶς εὖ καὶ καλῶς , καὶ νὴ Δί’ , ὡς ἐγᾦμαι , πρότερος μὲν τοῦ Κίμωνος , πρότερος δὲ καὶ τοῦ Θεμιστοκλέους . 
ἑλοῦ δὴ κἀνταῦθα ὁπότερον βούλει δυοῖν . 
εἰ μὲν γὰρ ἐκ τῶν συμφορῶν δεῖ τοὺς ἄνδρας θεωρεῖν , κἂν ὁ δῆμός του καταψηφίσηται , φαῦλον εὐθέως ἡγεῖσθαι , οὐδὲν βελτίων ἐκείνων οὗτος · οὐδὲ γὰρ αὐτὸς ἀθῶος φαίνεται διαφυγὼν , ἀλλὰ ταὐτὰ παθὼν ἐκείνων ἐνίοις · εἰ δ’ αὖ μηδὲν κωλύει τὸν Ἀριστείδην χρηστὸν νομίζεσθαι , μηδ’ εἰ πολλάκις ἐξωστρακίσθη , τί λέγεις κατ’ ἐκείνων ὡς ἰσχυρὸν τὸ προσκροῦσαι ; 
τὸ γὰρ αὐτὸ δίκαιον ἐπ’ ἀμφοῖν , καὶ οὐδ’ αὐτὸς ἐκεῖνος ἄλλως ἂν , εἰ περιῆν , ἔφη , δίκαιός γε ὢν , ὡς σὺ φῄς . 
ἢ τοίνυν καὶ τοῦτον ψέγειν ἢ μηδ’ ἐκείνους αἰτιᾶσθαι προσῆκον ἐκ τῶν αὐτῶν δείκνυται . 
ὡς τοίνυν καὶ πάντας ἐπαινεῖ λαμπρῶς καὶ οὐ μόνον ἐξ ὧν τῆς αἰτίας ἀφῆκεν αὐτοὺς ἣν ᾐτιάσατο , οὐδ’ ἐξ ὧν τῷ γε Ἀριστείδῃ τὴν πρέπουσαν εὐφημίαν ἀπέδωκεν , οὐδὲν κύριόν ἐστι τῶν βλασφημιῶν , ἀλλὰ καὶ ἐξ ὧν ἄντικρυς ταὐτὰ ἐμοὶ φθέγγεται , περὶ τούτων βραχὺς ἀρκέσει μοι λόγος . 
ὁ γὰρ τοὺς Μαραθῶνι προκινδυνεύσαντας ἐπαινῶν εἰς ἀρετὴν καὶ φάσκων πατέρας τῆς ἐλευθερίας τοῖς 
Ἕλλησιν εἶναι , καὶ προσέτι γε τῇ ἠπείρῳ πάσῃ , καὶ πάλιν τοὺς τὰ δεύτερα ἐκδεξαμένους ἐγκωμιάζων , τοὺς ἐπ’ Ἀρτεμισίῳ καὶ Σαλαμῖνι ναυμαχήσαντας , καὶ τούς γε εἰς Κύπρον καὶ Παμφυλίαν πλεύσαντας , καὶ βεβαίους τῆς ἐλευθερίας τοῖς Ἕλλησι στήσαντας τοὺς ὅρους , καὶ τοὺς Ἕλληνας αὖ τῆς ἀγνωμοσύνης αἰτιασάμενος τοὺς ἐπὶ τὴν γῆν ἐκείνων στρατεύσαντας , καὶ τοὺς ἑλόντας τοὺς ἡγουμένους αὐτῶν ἐπαινῶν τὰ πρέποντα , καὶ λόγον πανηγυρικὸν διεξιὼν αὐτοκέλευστος ἐπ’ αὐτοῖς , τί ἄλλο οὗτος ἢ τὸν Μιλτιάδην καὶ τὸν Θεμιστοκλέα καὶ τὸν Κίμωνα καὶ τὸν 
Περικλέα κοσμεῖ τοῖς λόγοις τούτοις ; 
ὅταν γὰρ τὰ πολιτεύματ’ αὐτῶν ἐπαινῇ , πῶς οὐκ αὐτοὺς ἐπαινεῖ ; 
οὐ γὰρ ἐκεῖνό γ’ ἔστιν εἰπεῖν . 
ὡς ἃ τοῖς πεισθεῖσιν ἀρετῆς ἔχει δείγματα , ταῦτ’ ἐν κακίᾳ χρὴ κατὰ τῶν πεισάντων λαμβάνειν , οὐδ’ ὡς τοὺς μὲν διακονήσαντας ὡς ἀγαθοὺς ἄνδρας ἐπαινεῖν , τοὺς δ’ εἰσηγησαμένους ταῦτα καὶ συμβουλεύσαντας διακόνους πειρᾶσθαι τῷ λόγῳ ποιεῖν · οὐδ’ ὧν αἱ προαιρέσεις τῆς ἐλευθερίας τοῖς Ἕλλησιν ἦρξαν , τούτους ὡς ταῖς τῶν πολιτῶν ἐπιθυμίαις ἐδούλευον λέγειν . 
εἰ μὲν γὰρ ἄλλως ταῦτ’ ἐστὶ λόγου χάρις τε καὶ ἡδονὴ , τί τῆς ῥητορικῆς ταῦτα κατηγορεῖ ; 
καὶ τί τῶν κολάκων εἷς γίγνεται λέγων τὰ ἡδίω πρὸ τῶν ὄντων , καὶ ταῦτα μηδεμιᾶς ἀνάγκης ἐπούσης ; 
εἰ δ’ ἐφ’ ἅπασι δικαίοις καὶ μετὰ τῆς ἀληθείας εἴρηται , τίνι χρὴ μείζονι λῦσαι τὰς βλασφημίας ; 
ἢ τίνα καλλίω ποιήσασθαι μάρτυρα αὐτοῦ 
Πλάτωνος , ὅταν ἐνταυθοῖ μὲν καὶ παραχρῆμα ἀφιεὶς φαίνηται τῆς αἰτίας αὐτοὺς , ἑτέρωθι δὲ καὶ καθάπαξ ἐγκωμιάζων καὶ τὸν Στησίχορον μιμούμενος τῇ παλινῳδίᾳ ; 
καὶ μὴν καὶ τοὺς νόμους γε τιθεὶς τῶν Μηδικῶν * 
* 
ἄλλα τε δὴ περὶ τῆς πολιτείας τῆς κατ’ ἐκείνους τοὺς ῥήτορας ἥκιστα τοῖς τῆς κολακείας ἐγκλήμασι συμβαίνοντα καὶ ὅτι εἰ μὴ τὸ Ἀθηναίων καὶ Λακεδαιμονίων διανόημα ἔσωσε τοὺς Ἕλληνας , τῆς γε ἄλλης Ἑλλάδος οὐδαμῶς ἄν τις εὐσχήμονα κατηγοροίη , δίκαια λέγων καὶ τὰ ὄντα . 
οὐκοῦν τοῖς γε Ἀθηναίοις εὐσχημόνως ταῦτα ἐπράττετο · εἰ δὲ εὐσχημόνως , καὶ τεταγμένως · εἰ δὲ τεταγμένως , καὶ κοσμίως . 
κοσμίως ἄρα ἦγον αὐτοὺς οἱ κεκοσμηκότες καὶ οὔτ’ αὐτοὶ ᾤοντο δεῖν λέγειν εἰκῆ οὔτ’ ἐκείνους πράττοντας ὅ τι τύχοιεν περιορᾶν . 
οὐκ ἄρα χωρὶς σωφροσύνης φόρων καὶ συμμάχων καὶ τῶν τοιούτων ἐνέπλησαν τὴν πόλιν , εἴπερ δεῖ τοῖς Πλάτωνος πείθεσθαι λόγοις καὶ νόμοις . 
ἔτι δ’ αὐτὸ δείξω σαφέστερον καὶ κατὰ ῥῆμα ἐπεξιών · ἔστι γὰρ οὕτως ἔχοντα ἡμῖν γὰρ κατ’ ἐκεῖνον τὸν χρόνον , ὅτε ἡ Περσῶν ἐπίθεσις τοῖς Ἕλλησιν , ἴσως δὲ σχεδὸν ἅπασι τοῖς τὴν Εὐρώπην οἰκοῦσιν ἐγίγνετο , πολιτεία τε ἦν παλαιὰ καὶ ἐκ τιμημάτων ἀρχαί τινες τεττάρων , καὶ δεσπότις ἐνῆν τις αἰδὼς , δῑ ἣν δουλεύοντες τοῖς τότε νόμοις ζῆν ἠθέλομεν. οὐκοῦν ὅταν αἰδουμένους μοι διδῷς αὐτοὺς , ἐπιεικεῖς ἄνδρας εἶναι δίδως . 
καὶ πρὸς τούτοις δὴ τὸ μέγεθος τοῦ στόλου κατά τε γῆν καὶ κατὰ θάλατταν γενόμενον φόβον ἄπορον ἐμβαλὸν δουλείαν ἔτι μείζονα ἐποίησεν ἡμᾶς τοῖς τε ἄρχουσι καὶ τοῖς νόμοις δουλεῦσαι. εὖ γε , ὦ φίλτατε Ἑλλήνων . 
τόν τε γὰρ δῆμον οἷς μάλιστα προσήκει δουλεῦσαι λέγεις ἄρχουσι καὶ νόμοις , τούς τε προεστηκότας αὐτῶν ἄρχειν καὶ κρατεῖν , οὐ κολακεύειν οὐδὲ ἄρχεσθαι . 
καὶ διὰ ταῦτα πάνθ’ ἡμῖν ξυνέπεσε πρὸς ἡμᾶς αὐτοὺς σφοδρὰ φιλία. ταῦτα πάνθ’ ὡς ἀληθῶς εὐφημίας μεστὰ καὶ κατὰ τοῦ δήμου καὶ κατὰ τῶν προεστηκότων . 
ἔπειτα προελθὼν ἐπὶ δὲ τῆς ἐλπίδος φησὶν ὀχούμενοι ταύτης εὕρισκον καταφυγὴν αὑτοῖς εἰς αὑτοὺς μόνους εἶναι καὶ τοὺς θεούς. οὐκοῦν ἐσωφρόνουν πάντες γε , ὡς ἔγωγε οἶμαι , μᾶλλον . 
ταῦτ’ οὖν αὐτοῖς πάντα φιλίαν ἀλλήλων ἐποίει , ὁ φόβος ὁ τότε παρὼν ὅ τ’ ἐκ τῶν νόμων τῶν ἔμπροσθεν γεγονὼς , ᾧ δουλεύοντες τοῖς ἔμπροσθεν νόμοις ἐκέκτηντο , ἣν αἰδῶ πολλάκις ἐν τοῖς ἄνω λόγοις εἴπομεν , καὶ ᾗ δουλεύειν ἔφαμεν δεῖν τοὺς μέλλοντας ἀγαθοὺς ἔσεσθαι. ἀπήλλαξας ἅπασαν ἀμφισβήτησιν , ἀγαθοὺς προσειπὼν τοὺς ἄνδρας , καὶ ταῦτα οὐ μόνον αὐτοὺς , ἀλλὰ καὶ τοὺς προσέχοντας αὐτοῖς . 
πῶς οὖν ἢ ’κείνους ὡς διεφθαρμένους , ἢ τούτους ὡς διεφθαρκότας αἰτιᾷ ; 
ἢ πῶς ἔνεστι μὴ ἀγαθοὺς εἶναι οἷς τὸ δουλεύειν ἀγαθὸν εἶναι τίθης ; 
εἶεν . 
κοινῇ μὲν δὴ τοὺς ἄνδρας οὕτως ἐπῄνεκεν ἡμῖν λέγων τοὺς τότε προστάντας , πανηγυρίζων τε καὶ νομοθετῶν , ἰδίᾳ δ’ αὖ τὸν Περικλέα ποῦ καὶ πῶς , ὃν ἐνταῦθα προθυμότατα εἴρηκε κακῶς ; 
τὸ μὲν τοίνυν ὅπου τί δεῖ λέγειν ; 
τὸ δὲ ὅπως εἰρήσεται . 
προσπεσὼν γὰρ , οἶμαι , τοιούτῳ ὄντι Ἀναξαγόρᾳ μετεωρολογίας ἐμπλησθεὶς καὶ ἐπὶ φύσιν νοῦ τε καὶ διανοίας ἀφικόμενος , ὧν γε δὴ πέρι τὸν πολὺν λόγον ἐποιεῖτο 
Ἀναξαγόρας , ἐντεῦθεν εἵλκυσεν ἐπὶ τὴν τῶν λόγων τέχνην τὸ πρόσφορον αὐτῇ. οὐκοῦν ἐνταυθοῖ δύο μαρτυρεῖ , καὶ τὴν ῥητορικὴν οὐκ ἄτεχνον τριβὴν εἶναι , ἀλλὰ τέχνην περὶ λόγους , καὶ τὸν Περικλέα κράτιστον ἐν αὐτῇ , καὶ τὴν αἰτίαν προστίθησι . 
τοσοῦτον ἀπέχει τοῦ κολακείαν ἢ διακονίαν ὀνειδίζειν . 
οὐκοῦν οὐχ ἡ ῥητορικὴ φαῦλον ἐκ τῆς τοῦ Περικλέους πολιτείας φαίνεται , ἀλλ’ ὁ Περικλῆς ἄριστος τὴν ῥητορικὴν ἐν τούτοις τοῖς λόγοις ἐγγέγραπται . 
φαίνεται τοίνυν αἰτιασάμενος μὲν κοινῇ τοὺς ἄνδρας ὡς διακόνους καὶ κόλακας , πάλιν δὲ τῆς αἰτίας ἀφιεὶς αὐτοὺς , τούτου δ’ ἕνεκ’ αἰτιασάμενος , τοῦ μηδένα δόξαι ῥήτορα χρηστὸν Ἀθήνησι γεγονέναι , πάλιν δ’ αὖ τῶν ῥητόρων ἕνα τῶν Ἀθήνησιν ἐπαινῶν , καὶ ταῦτα τοῖς αὐτοῖς ἐνεχόμενον οἷσπερ οὗτοι , τὸν Ἀριστείδην λέγω , καὶ δυοῖν θάτερον , ἢ μὴ προσήκοντα ἐπαινούμενον , ἢ ’κείνους δεικνύντα ἃ μὴ προσῆκεν ἀκηκοότας , ἔτι δ’ οὐ τοῦτον μόνον , ἀλλὰ καὶ πάντας ἐφεξῆς αὐτοὺς ἐπῃνεκὼς ἑτέρωθι , ἡνίκ’ οὐδεμιᾶς ἐστι φιλονεικίας , καὶ πάλιν γ’ ἰδίᾳ τὸν Περικλέα φάσκων τελεώτατον εἰς τὴν ῥητορικὴν γεγονέναι . 
πῶς οὖν ἄν τις νεμεσῴη δικαίως ἡμῖν , ὅταν αὐτὸς Πλάτων ὡς ἀληθῆ λέγομεν ἐπιψηφίζῃ ; 
ἃ μὲν γὰρ οὗτος αἰτιᾶται τοὺς ἄνδρας παρ’ ἡμῶν οὐχ ὁμολογεῖται , ἃ δ’ ἡμεῖς ἐπαινοῦμεν , τούτοις ἐστὶν αὐτὸς σύμψηφος . 
ὥστε τὸ νικᾶν ἡμᾶς παρ’ ἀμφοῖν ὁμολογεῖται , τὸ δ’ ἐκεῖνον οὐδὲ παρ’ αὐτοῦ συμβαίνει . 
εἰς τοσοῦτον δ’ ἥκει τοῦ τἀναντία τῶν ὄντων λέγειν ὥστε φησὶν ὡς Περικλῆς παραλαβὼν Ἀθηναίους ἡμερωτέρους ἀγριωτέρους καὶ χαλεπωτέρους ἀπέδειξε , καὶ ταῦτα εἰς αὐτὸν ὃν ἥκιστα ἐβούλετο . 
πῶς , ὦ μακάριε ; 
εἰ γάρ ἐστιν ἀληθὴς ὁ σὸς λόγος ὡς Μιλτιάδην γε μικροῦ εἰς τὸ βάραθρον ἐνέβαλον , πᾶν τοὐναντίον ἤδη φαίνεται , ὁ μὲν Θεμιστοκλῆς ἀγριωτάτους παραλαβὼν ἡμερωτέρους ποιήσας , τὸ γοῦν ἐξοστρακισθῆναι , καὶ πρός γε , εἰ βούλει , φυγῇ ζημιωθῆναι , κέρδος παρ’ ἐκείνην τὴν συμφοράν . 
πάλιν δ’ ὁ Κίμων ἐξωστρακίσθη μὲν , φυγῇ δὲ οὐ προσεζημιώθη , ἀλλὰ καὶ κατῆλθε πρὸ τοῦ χρόνου . 
οὕτως ἔτι πρᾳοτέροις οὗτος ἐχρήσατο · ὁ δ’ αὖ Περικλῆς ἔτι τούτου μετριώτερα δυστυχήσας , ὅστις χρήματα ἐζημιώθη μόνον καὶ πάλιν ὁ αὐτὸς ἦν τῇ τάξει καὶ ταῖς τιμαῖς . 
οὕτως ἐκ τραχυτέρων καὶ χαλεπωτέρων ἀεὶ πρᾳότεροι καὶ ῥᾴους φαίνονται γεγενημένοι , καὶ σχεδὸν πάντων ἐπιεικεστάτοις αὐτοῖς ὁ Περικλῆς χρησάμενος καὶ ἀποδείξας ἡμερωτέρους ἢ παρέλαβε . 
πρὸς ταῦτ’ ἔστων οἱ δίκαιοι καὶ ἥμεροι , καὶ Ὅμηρος μαρτυρείτω , προστίθει γὰρ , εἰκότως ἄρα καὶ ζῶντα ἐτίμων αὐτὸν καὶ τεθνεῶτα ἐπόθουν καὶ προαχθέντες μετέγνωσαν · ὃ τοίνυν ἄξιον μετὰ τῶν ἄλλων ἐπισημήνασθαι , οὕτω γὰρ καὶ σαφῶς τὰ δίκαια ἐπαινέσας τὸν Περικλέα δῑ ὧν ἐπεδείξαμεν ἀρτίως πάλιν ἀλλαχοῦ φαυλίζων φαίνεται . 
αἰτιασάμενος γὰρ τὸν Ἀλκιβιάδην ἀμαθίᾳ συνοικεῖν καὶ φήσας οὐ μόνον αὐτὸν τοῦτο πεπονθέναι , ἀλλὰ καὶ τοὺς πολλοὺς τῶν τὰ τῆς πόλεως πραττόντων , κατασκευάσας κἀνταῦθα ὁδόν τινα αὑτῷ κατὰ τοῦ Περικλέους , πειρᾶται κἀκείνῳ τὴν αὐτὴν αἰτίαν περιάπτειν , οὐδὲν προκαλυπτόμενος , ἀλλ’ ὡς τὸ λεγόμενον δὴ τοῦτο , οὔτε γράμματα οὔτε νεῖν εἰδότα ἐλέγχειν ἀξιῶν . 
καίτοι χωρὶς τοῦ μὴ ὁμολογεῖν ταῦτ’ ἐκείνοις , πότερον κρεῖττον ἦν , εἴπερ καὶ τἀναντία ἔδει λέγειν περὶ τοῦ ἀνδρὸς , πρὸς μὲν τὸν Φαῖδρον τὸν Μυρρινούσιον καὶ μηδὲν προσήκοντα τὰ δυσχερέστατα εἰπεῖν , πρὸς δὲ τὸν 
Ἀλκιβιάδην ἐκεῖνα τὰ ἐπιεικέστερα , ἢ πρὸς τὸν Φαῖδρον ἐπαινέσαντα κακῶς λέγειν πρὸς ἐκεῖνον ; 
ἐγὼ μὲν ἐκεῖνο οἶμαι . 
ἐλέγχειν μὲν γὰρ δή που καὶ τοῦτον κἀκεῖνον βούλεται καὶ οὐκ ἔνεστ’ εἰπεῖν ὡς τὸν Ἀλκιβιάδην μὲν , τὸν 
Φαῖδρον δὲ οὔ . 
ὥστ’ εἰ πρὸς τοῦτον διὰ τοῦτο κατηγόρηκε τοῦ Περικλέους , εἰκὸς ἦν καὶ πρὸς ἐκεῖνον . 
τὸ διάφορον δὲ οὐ μικρόν . 
πρῶτον μὲν γὰρ περὶ συγγενοῦς πρὸς τοῦτον ἐβλασφήμει καὶ ἐπιτρόπου , καίτοι ὥσπερ οὐκ ἦν εἰκὸς τὸν πατέρα αὐτοῦ πρὸς αὐτὸν ψέγειν , οὐδ’ εἰ φαυλότατος τῶν πολιτῶν ἦν , οὕτως οὐδὲ τὸν θεῖον κακίζειν , οὐδ’ εἰ συνῄδει τι τοιοῦτον , εἰς καιρὸν ἐγίγνετο . 
οὐ γὰρ ὁμοίως ἐκείνῳ τε κακῶς ἀκούειν καὶ τούτῳ τῶν κατ’ ἐκείνου λόγων ἀκούειν προσῆκεν . 
ἔπειτα πρὸς ἄνθρωπον ἐγίγνονθ’ οἱ λόγοι μὴ ὅτι Περικλέους ῥᾳδίως ἂν ὑπερφρονήσαντα , ἀλλὰ τοιοῦτον ὥσθ’ ὅ γ’ Αἰσχίνης φησὶ περὶ αὐτοῦ ὅτι κἂν τοῖς δώδεκα θεοῖς ἥδιστα ἐπετίμησε . 
τοσοῦτον αὐτῷ φρονήματος περιῆν καὶ τοῦ μηδένα μηδενὸς ἄξιον εἶναι νομίζειν . 
διόπερ καὶ ὅ γ’ ἐκείνου Σωκράτης οὐ τὴν αὐτὴν ἐτράπετο . 
ἀλλὰ τί φησί ; 
γνοὺς οὖν αὐτὸν ἐγὼ ζηλοτύπως ἔχοντα πρὸς Θεμιστοκλέα ἔπειτ’ ἐστὶν ὁ τοῦ Θεμιστοκλέους ἔπαινος , δυοῖν ἕνεκεν ὀρθῶς ἔχων οἶμαι , τῆς τε ἀληθείας καὶ τοῦ καιρὸν ἔχειν τῷ μειρακίῳ τοὺς λόγους . 
καὶ οὐ κακῶς λέγει τὸν Θεμιστοκλέα παρόντος ἐκείνου , ὅπως μὴ ἔτι μᾶλλον ἀκούων διαφθείροιτο , οὐδέ γε εἰς παραμυθίας μέρος αὐτῷ κατατίθεται τὸ μὴ μόνον αὐτὸν τῇ ἀμαθίᾳ συνοικεῖν , ἀλλὰ καὶ πάντας εἶναι τοιούτους ὅσοι τὰ τῆς πόλεως πράττουσιν · οὐδαμῶς · ἀλλ’ ἀναγκάζει κλάειν θέντα τὴν κεφαλὴν ἐπὶ τὰ γόνατα ἀθυμήσαντα , ὡς οὐδ’ ἐγγὺς ὄντα τῷ Θεμιστοκλεῖ τὴν παρασκευήν · καὶ προσέτι συμμέτρως ἐπέτεινε τὸν λόγον . 
εἶπε γάρ που μεταξὺ λέγων ὡς οὐδ’ ἐκείνῳ ἡ ἐπιστήμη τοσαύτη οὖσα ἤρκεσεν , ἀλλ’ ἐνεδέησεν , ὥστε τὴν μὲν βλασφημίαν περιῃρῆσθαι , ὃ δ’ ἦν χρήσιμον εἰς τὸ προτρέψαι , παρ’ ἀμφοῖν ἐνεῖναι , καὶ παρὰ τῆς εὐφημίας καὶ παρὰ τοῦ μηδὲ ταῦτα ἀρκέσαι φῆσαι τῷ γε Θεμιστοκλεῖ . 
οὕτω καίτοι τοῖς ἄλλοις Αἰσχίνης λειπόμενος Πλάτωνος , τοῦτό γε ἄμεινόν πως διεχείρισεν . 
ἀλλὰ γὰρ ὡς μὲν οὐκ ἄριστος τῶν Ἑλλήνων Πλάτων κάκιστος ἂν εἴη καὶ βαρβάρων ὅστις οὐκ ἐθέλει λέγειν . 
ἔοικε δέ τι καὶ τῆς φύσεως ἀπολαύειν , ὥσπερ οἱ βασιλεῖς τῆς ἐξουσίας , οἷον καὶ περὶ αὐτὴν τὴν λέξιν ἔστιν οὗ φανήσεται ποιῶν , ἀδείᾳ λόγων πλείονι χρώμενος , καὶ περί γε αὐτὰς τὰς ὑποθέσεις , οἷόν ἐστιν ἐν τῷ λόγῳ οὗ μικρῷ πρόσθεν ἐμεμνήμεθα . 
ὑπόκειται μὲν γὰρ αὐτῷ δή που Σωκράτης τὸν ἐπιτάφιον διεξιὼν , μέμνηται δὲ τῶν ἐν Κορίνθῳ τετελευτηκότων καὶ τῶν ἐν Λεχαίῳ καὶ τῆς εἰρήνης τῆς ἐπὶ Ἀνταλκίδου κληθείσης . 
καίτοι ἐτελεύτησε μὲν Σωκράτης ἐπὶ Λάχητος ἄρχοντος , τῆς δ’ ἐν 
Κορίνθῳ μάχης καὶ τῆς ἐν Λεχαίῳ μέσος ἄρχων Εὐβουλίδης . 
ἀπὸ δὲ Λάχητος εἰς Εὐβουλίδην ἕβδομος ἄρχων Εὐβουλίδης αὐτὸς , ἀπὸ δὲ Εὐβουλίδου πάλιν ἄρχων ὄγδοος Θεόδοτος , ἐφ’ οὗ ἡ εἰρήνη ἐγένετο . 
ὁμοῦ τετταρεσκαίδεκα οἱ σύμπαντες ἄρχοντες εἰς τὴν εἰρήνην ἀπὸ Λάχητος ἄρχοντος . 
ὥστε οὐ μόνον Σωκράτης οὐδὲν ἑοράκει τούτων , ἀλλ’ οὐδ’ ἠπίστατο δήπουθεν εἰ γενήσεται · οὐδ’ ἂν τὸ δαιμόνιον προὔλεγεν αὐτῷ περὶ τῶν τοσοῦτον μετ’ αὐτόν . 
ἕτερον τοίνυν . 
ἐν γὰρ τῷ Συμποσίῳ συνάγει μὲν εἰς ταυτὸν Ἀριστοφάνη καὶ Σωκράτη καὶ Ἀγάθωνα , ἔτι μειράκιον ὄντα , ὥς φησι . 
προάγει δὲ εἰς τοσοῦτον τοὺς χρόνους , ὥστε λέγων ὁ 
Ἀριστοφάνης , ἐπειδὴ τῆς λυγγὸς ἐπαύσατο , τὸν προβληθέντα λόγον μέμνηται καὶ οὗτος αὖ πάλιν Ἀρκάδων ὑπὸ 
Λακεδαιμονίων διῳκισμένων . 
διῳκίσθησαν δὲ Μαντινεῖς ὑπὸ 
Λακεδαιμονίων ἤδη τῆς εἰρήνης ὀμωμοσμένης . 
οὕτως ἐστὶ ταῦτ’ ἐκείνων ἔτι νεώτερα . 
πῶς οὖν ἢ Ἀριστοφάνης ἂν εἴη λέγων ταῦτα , ἢ Σωκράτης ἀκούων ἢ Ἀγάθων ἔτι μειράκιον περὶ τούτους τοὺς χρόνους ; 
πῶς δ’ ἂν καὶ Ἀλκιβιάδης κωμάζοι παρ’ αὐτοὺς , καὶ οὗτος νέος τε ὢν ἔτι καὶ καλὸς , ὃς πρότερος τοῦ Σωκράτους ἐτεθνήκει , βιοὺς τόσα καὶ τόσα ἔτη τὰ σύμπαντα ; 
εἰ μὴ ἄρα ἐν τῷ Ἠλυσίῳ πεδίῳ τὸ συμπόσιον συνεκροτεῖτο . 
τίς δὲ καὶ ἡ λὺγξ ἡ τοῦ 
Ἀριστοφάνους ; 
καὶ ποῦ σὺ τοῦτ’ ἐτήρησας ; 
ἀλλ’ οἶμαι λύζειν αὐτὸν ἔδει , ἵνα εἰς ἀπληστίαν σκωφθῇ . 
εἰ δέ τις τῇ Πλάτωνος δόξῃ περὶ πάντων ἰσχυρίζοιτο , καὶ φάσκοι μὲν ζῆν Σωκράτη , ὅτε ὁ τῶν ἐν Κορίνθῳ καὶ Λεχαίῳ τετελευτηκότων ἐλέγετο ἐπιτάφιος , πίνειν δ’ ἐν Ἀγάθωνος μετὰ τὴν εἰρήνην , λύζειν δ’ Ἀριστοφάνη ἐν τῷ συμποσίῳ , κωμάζειν δὲ Ἀλκιβιάδην , μειράκια δ’ εἶναι τηνικαῦτα Ἀγάθωνα καὶ Ἀλκιβιάδην , ὁμοῦ δ’ εἶναι πάντα χρήματα , πῶς οὐχὶ ληρήσει μὴ προσεξετάζων , εἴ τι καὶ κατ’ ἐξουσίαν ἁνὴρ λέγοι , ἀλλ’ ὥσπερ παῖς ἔμβραχυ τοῦτ’ ἀρκεῖν ὑπολαμβάνων ὅ τι φαίη Πλάτων ; 
ἢ εἴ τις αὖ πείθοιτο τὸν Αἰγύπτιον δαίμονα τὸν Θεῦθ , οὕτω γὰρ αὐτὸς εἴρηκε τοὔνομα αὐτοῦ , τοῦτον περὶ Ναύκρατιν τῆς Αἰγύπτου γενέσθαι , καὶ μὴ ἐθέλοι συγχωρεῖν ὅτι ἐστὶ μὲν Ἑλλήνων 
Ἑρμῆς φωνὴ , ἀπὸ δὲ Ναυκράτιδος εἰς τὴν ἐπώνυμον πόλιν αὐτοῦ καὶ οὗ πάντες αὐτὸν ὁμολογοῦσιν Αἰγύπτιοι γενέσθαι ἀνάπλους ἡμερῶν ἐστιν οὐκ ὀλίγων ; 
οὐ τοίνυν εἰ 
Πλάτων πολὺ πρῶτος τῶν Ἑλλήνων , ταυτόν ἐστι Ναύκρατίς τε καὶ Ἑρμοῦ πόλις , οὐδ’ αὖ περὶ Ναύκρατιν , ἀλλ’ οὐκ ἐν τῇ ἑαυτοῦ πόλει δεῖ δὴ τὸν Ἑρμῆν γεγενῆσθαι δοκεῖν · οὐδέ γε Εὐριπίδου φήσομεν οἶμαι τὸ ἰαμβεῖον εἶναι τὸ σοφοὶ τύραννοι τῶν σοφῶν συνουσίᾳ , οὐδ’ εἴ τις οὕτω τῶν σοφῶν εἴρηκεν · ἔστι γὰρ ἐξ Αἴαντος Σοφοκλέους , Αἴαντος τοῦ Λοκροῦ . 
ἀλλ’ ἐστὶ ταῦτα ἀπὸ τῆς τῶν διαλόγων ἐξουσίας καὶ συνηθείας ὡρμημένα . 
τῷ γὰρ ἅπαντας αὐτοὺς ἐπιεικῶς εἶναι πλάσματα καὶ πλέκειν ἐξεῖναι δῑ ὧν ἄν τις βούληται , ἔνεστί τι κἀν τοῖς λόγοις αὐτοῖς οὐ σφόδρα τηροῦν τὴν ἀλήθειαν . 
καὶ ἅμα μοι δοκεῖν ἐφέλκεταί τι τῆς ἐλευθερίας καὶ τῆς μεγαλοπρεπείας , καὶ οὐ παντάπασιν ἀκριβολογεῖται , ἀλλ’ , ὥσπερ ἔφην , συγχωρεῖ τῇ φύσει . 
ἔπειτα ταῦθ’ ἡμεῖς ἁπλῶς οὕτως παραδεξόμεθα ; 
οὐκ ἄρ’ εἰδέναι τἀκείνου δόξομεν . 
οὐδέ γε τῶν Πλάτωνος σύγγραμμά ἐστι Πλάτωνος οὐδὲν οὐδὲ ἔσται · πόθεν ; 
ἀλλὰ ταῦτ’ ἐστὶ Σωκράτους νέου καὶ καλοῦ γεγονότος , εἶθ’ ὁ μὲν γράψας οὐ γέγραφε ** 
λοιπὸν οὖν αὐτῷ καὶ τοὔνομα ἐξαρνουμένῳ πείθειν οὐχ ἡμᾶς γε , ἐὰν σωφρονῶμεν , ἀλλ’ εἰσόμεθα αὐτοῦ τὰς παιδιὰς—εἰρήσθω γὰρ ὃ κἂν αὐτὸς εἶπε περὶ αὑτοῦ—οἷα κἀν τούτοις ἀμέλει τοῖς λόγοις , ἵνα μὴ τὰ πόρρω λέγωμεν , ἢ περὶ γυμναστικῆς καὶ ἰατρικῆς ἔνεστι θέσις , ὡς ῥᾳδίως καὶ ἁπλῶς ἔχουσα , τῷ παντὶ βελτίω γυμναστικὴν ἰατρικῆς εἶναι . 
καίτοι γε ἤδη ἔγωγέ τινος ἤκουσα λέγοντος τῶν ἰατρῶν ὅτι ἡ μὲν γυμναστικὴ τοῖς ἀθληταῖς ἐπίπαν διαλέγεται καὶ περὶ τοῦτό ἐστιν , ἡ δ’ ἰατρικὴ συλλήβδην ἅπασιν ἐπιστατεῖ , καὶ πολὺ τοὐμμέσῳ . 
ὅπου γὰρ οὐδ’ αὐτοῖς τοῖς ἀθληταῖς οἷόν τε τῇ ῥώμῃ χρήσασθαι , μὴ τοῦ ὑγιαίνειν ὑπάρχοντος , πῶς οἷόν τε ἡττᾶσθαι τὴν ἅπασι τοῦτο παρασκευάζουσαν τέχνην τῆς τοῖς ὀλίγοις ἐκεῖνο ὃ μηδέποτ’ ἔστι χωρὶς τούτου λαβεῖν ; 
τό τε σύμπαν οὐ συνεχώρει τοσοῦτον εἶναι τὴν ἰατρικὴν , ὅσον τοὺς κάμνοντας ἐπισκοπεῖν , ἀλλ’ εἶναι διττόν . 
δεῖν γὰρ τὸν ἰατρὸν τὴν μὲν ὑπάρχουσαν ὑγίειαν διασώζειν , τὴν δ’ οὔπω παροῦσαν ἐμποιεῖν , ὥσπερ τὸν γυμναστὴν τὴν μὲν ὑπάρχουσαν ῥώμην διασώζειν , τὴν δ’ οὔπω παροῦσαν ἐμποιεῖν . 
οὐ γὰρ ἄλλου μέν ἐστι τοὺς ὄντας ἀθλητὰς δή που γυμνάσαι , ἑτέρου δὲ τοὺς μέλλοντας ἔσεσθαι παρασκευάσαι , ἀλλ’ ἑνὸς ἀνδρὸς καὶ τῆς αὐτῆς τέχνης . 
εἰ δὲ τοῦθ’ οὕτως ἔχει , ῥᾴδιον ἤδη καταμαθεῖν ὅτι δευτέρα τῆς ἰατρικῆς ἡ γυμναστικὴ καὶ παντελῶς ὑπ’ αὐτὴν γίγνεται . 
καὶ γὰρ αὐτὸ τὸ γνῶναι τίνι δεῖ γυμνασίων καὶ πότε καὶ πόσων καὶ ποίων τινῶν ἑκάστῳ λέγω τῶν ἰδιωτῶν τῆς τοῦ ἰατροῦ σοφίας ἤδη γίγνεται , καὶ οὗτός ἐστιν ὁ πέμπων παρὰ τὸν γυμναστὴν , ἂν δέῃ . 
παραλαβὼν δὲ ἐκεῖνος τὸ τοῦ διακόνου πράξει , καὶ οὐ φιλοτιμήσεται πρὸς τὸν ἰατρὸν , ἀλλ’ ἐν τῇ τοῦ ἡνιόχου τάξει μενεῖ . 
καὶ γὰρ ἐκεῖνος παραλαβὼν παρὰ τοῦ ἰατροῦ τὸν μέλλοντα αἰωρήσεσθαι παρέχει τὴν διακονίαν καὶ γυμνάζει τὸν αὑτοῦ τρόπον . 
εἰ δ’ αἰωρεῖσθαι βέλτιον ἢ μὴ , τὸν ἰατρὸν ἤδη δεῖ τοῦτο ἐσκέφθαι . 
καὶ νὴ Δί’ ὁ μὲν ναύτης εἰς τὸ πλοῖον ἐνθέμενος κομιεῖ παρὰ τὰς ἀκτὰς ἢ καὶ μέσον πόρον , εἰ βούλοιτο , καὶ κινήσει διὰ τῆς εἰρεσίας ἄνω καὶ κάτω περιάγων , ἢ καὶ τοῖς ἱστίοις προσχρώμενος , καὶ καθεδεῖται , καθάπερ τις αὐτοκράτωρ ποιῶν ὅ τι βούλεται . 
εἰ δ’ ἄμεινόν τῳ πλεῦσαι τὸ παράπαν καὶ ὑγιεινότερον αὐτὸν τοῦτο ποιήσει , τῆς ἰατρικῆς τοῦτο τέχνης ἴδιον ἦν , ἀλλ’ οὐ τῆς ναυτικῆς . 
καὶ μὴν ὅτι καὶ πολλοὺς ἤδη καὶ τὰ τοιαῦτα ὤνησε καὶ οὐδὲν ἔλαττον ἢ τὰ ἐν ταῖς παλαίστραις γυμνάσια πάντες ὡς ἔπος εἰπεῖν σύνισμεν , ἀλλ’ οὐ διὰ τοῦτο οἱ ἡνίοχοι τοῖς ἰατροῖς ἀμφισβητοῦσιν , οὐδὲ οἱ ναῦται λέγουσιν ὡς αὐτοὶ μὲν φύλακες τῆς ὑγιείας θαυμαστοί τινες εἶεν καὶ γυμνάζοιεν ἅπαντας τοὺς βουλομένους , ἐκεῖνοι δ’ οὐδὲν ἄρα εἰδεῖεν πλὴν καθείρξαντες ἀπολλύναι . 
καίτοι εἰ βελτίων ἡ γυμναστικὴ τῆς ἰατρικῆς , τί κωλύει καὶ τούτους ἐκ τῶν αὐτῶν ἀμείνους εἶναι τῶν ἰατρῶν , ἐπειδή γε καὶ αὐτοῖς μέτεστιν ἀμηγέπη τῆς γυμναστικῆς ; 
ἢ κατὰ πασῶν τούτων τῶν τεχνῶν ἓν τοῦτ’ ἰσχυρὸν τῆς ἰατρικῆς , καὶ τὸ τῆς Αἰσώπου κυνὸς ἑξῆς ὑπάρξει λέγειν , ὅτι εἰ μὴ αὕτη ἦν , οὐδ’ ἂν τούτων οὐδεμία ἦν χρησίμη , ἀλλὰ αὐτὸ τὸ τούτων τινὶ χρήσασθαι καὶ πάλιν μὴ δεῖν ἐπ’ αὐτὴν ἔρχεται ; 
ὥσπερ οἶμαι κἀν τοῖς σιτίοις · 
κρίνει μὲν τὰ δέοντα ὁ ἰατρὸς , παρασκευάζει δὲ ὁ μάγειρος , ἀλλ’ οὐκ ἀμφισβητήσει γε τῷ ἰατρῷ τῆς ἡγεμονίας , οὐ μᾶλλόν γε ἢ καὶ τῷ δεσπότῃ . 
τοιοῦτόν τι καὶ τὸ τῆς γυμναστικῆς φαίη τις ἂν εἶναι πρὸς τὴν ἰατρικὴν , δεύτερον καὶ ὑπακοῦον καὶ πάντα μᾶλλον ὡς ἔπος εἰπεῖν ἢ κρεῖττον . 
ἀλλ’ ὑπὲρ μὲν τούτων τοῖς ἰατροῖς ὑπέρ τε σφῶν αὐτῶν ὅ τι γιγνώσκουσί τε καὶ βούλονται παρείσθω λέγειν . 
ἀξιοῖ δὲ καὶ τῆς δικαιοσύνης κρεῖττον εἶναι τὴν νομοθετικήν . 
καίτοι πότερον κρεῖττον ἡ νομοθετικὴ τῆς δικαιοσύνης , ἢ μέρος ; 
ἐγὼ γὰρ οἶμαι πάντας ἂν ὡς ἔπος εἰπεῖν συμφῆσαι ὅτι καὶ νόμους θεῖναι καὶ ψήφους ἐνεγκεῖν καὶ συνειπεῖν τὰ δίκαια καὶ συμβουλεῦσαι καὶ χειροτονῆσαι , καὶ νὴ Δία περὶ αὐτοὺς τοὺς θεοὺς ἃ χρὴ πράττειν καὶ πάντα τὰ τοιαῦτα εἰς ἓν κεφάλαιον κοινὸν τὴν δικαιοσύνην ἀναφέρει . 
ὁ δὲ τοῦ μείζονος τοὔλαττον καὶ τοῦ παντὸς τὸ μέρος πρότερον καὶ κρεῖττον εἶναί φησι . 
καὶ εἰ μέν γε τὴν εὐσέβειαν τῆς δικαιοσύνης ἔφασκεν εἶναι κρεῖττον , ἐξῆν ἂν ἐπαινεῖν , ὡς δυοῖν μὲν τῆς δικαιοσύνης μερῶν ὄντων τῶν ἀνωτάτω , πρεσβυτέρου δὲ καὶ κρείττονος τοῦ περὶ τοὺς θεούς · νῦν δ’ οὐ τοιοῦτόν ἐστιν , ἀλλ’ ἁπλῶς καὶ καθάπερ νόμον ὡς ἀληθῶς τιθεὶς ἀνεξέταστον γνώμην ἀποφαίνεται . 
ἔπειτα τίθησι δύο μὲν τὰς τοῦ σώματος εἶναι θεραπείας , τὴν γυμναστικὴν καὶ τὴν ἰατρικὴν , δύο δ’ αὖ τὰς ἐπὶ τῆς ψυχῆς , τήν τε νομοθετικὴν καὶ τὴν δικαιοσύνην . 
αὐτὴ δ’ ἡ φρόνησις ἡμῖν ποῦ πρὸς θεῶν ; 
ποῦ δ’ ἡ σωφροσύνη ; 
ποῦ δ’ ἡ ἀνδρεία ; 
ταυτὶ γὰρ δή που τέτταρα μέρη τῆς ἀρετῆς ἔστιν ἀκούειν ἀεὶ θρυλούντων , τὴν φρόνησιν , τὴν σωφροσύνην , τὴν δικαιοσύνην , τὴν ἀνδρείαν · 
ὧν ἓν μὲν τίθησι διπλοῦν , τὴν δικαιοσύνην , μέρος αὐτοῦ προσλαβὼν τὴν νομοθετικὴν , τὰ δὲ λοιπὰ πάντα παρῆκε . 
πῶς οὖν ὀρθῶς ἢ δικαίως ταῦτα ὑπόκειται κατ’ αὐτὸν τὸν περὶ τῆς δικαιοσύνης λόγον ; 
εἶτα καὶ ποῦ παραπλήσιον ; 
ἡ μὲν γὰρ γυμναστικὴ καὶ ἰατρικὴ οὐκ ἀρεταὶ δή που τοῦ σώματός εἰσιν , ἀλλ’ ἐπιστῆμαι περὶ τὴν τοῦ σώματος χρείαν , ἡ δὲ δικαιοσύνη τῆς περὶ τὴν ψυχὴν ἀρετῆς ἄντικρυς μόριόν ἐστιν . 
οὐδὲν οὖν ἄλλο ἢ σοφίζεται κατ’ ἐπωνυμίαν ὥσπερ παῖδα Σωκράτης τὸν Πῶλον . 
καὶ οὔπω ταῦτ’ ἐστὶ τὰ κάλλιστα , ἀλλ’ ὅτι καὶ τὴν σοφιστικὴν τῆς ῥητορικῆς ἀμείνονα λέγει , ὥσπερ τὴν γυμναστικὴν τῆς ἰατρικῆς καὶ τὴν νομοθετικὴν τῆς δικαιοσύνης , φυλάττων μὲν οἶμαι τὸν αὐτὸν ἐφ’ ἅπασι λόγον , τὸ δ’ αὐτὸ πταίων περὶ ἅπαντα , ὥσπερ οἱ τὸ πρῶτον σφαλέντες ἐν τοῖς διαγράμμασι , χρῶμαι δ’ αὐτοῦ Πλάτωνος τῷ παραδείγματι · καὶ τοτὲ μέν γέ φησι ταυτόν ἐστιν , ὦ μακάριε , ῥήτωρ καὶ σοφιστὴς , τοτὲ δ’ αὖ τὴν σοφιστικὴν κρεῖττον εἶναι τῆς ῥητορικῆς καὶ διαφέρειν . 
ἀλλ’ ἵνα μὴ πάντα ἀκριβολογεῖσθαι δοκῶ , συγχωρήσωμεν τὸ αὐτὸ λέγειν αὐτὸν ἀεὶ , κρεῖττον τὴν σοφιστικὴν εἶναι . 
σκεψώμεθα δὴ πρὸς τί ποθ’ ἡμᾶς οὗτος ὁ λόγος προάγει . 
φανήσεται γὰρ ἐνταῦθα δὴ καὶ καθαρῶς πᾶσα ἡ ὕβρις , εἰ οἷόν τε εἰπεῖν . 
οὐκοῦν σοφισταὶ μὲν 
Πρωταγόρας καὶ Ἱππίας καὶ Πρόδικος καὶ οἱ περὶ τούτους , ῥήτορες δ’ αὖ Μιλτιάδης καὶ Κίμων καὶ Περικλῆς καὶ Θεμιστοκλῆς . 
φαίνεται δ’ αὖ τοὺς σοφιστὰς κατὰ τοὺς ἐν Ἅιδου κολαζομένους τιθεὶς καὶ καταλέγων , Καὶ μὴν 
Τάνταλον εἰσεῖδον καὶ τὸν δὲ μετ’ εἰσενόησα τοῖς ἐκ Νεκυίας αὐτοὺς κόσμοις τιμῶν , Πρόδικον μὲν ὡς Τάνταλον ὄντα , Ἱππίαν δὲ ὡς τὸ εἴδωλον τοῦ Ἡρακλέους . 
Πρωταγόρας δ’ αὖ μετὰ τούτων διαιτᾶται , μέρος τι τῆς οἰκίας κατειληφὼς καὶ τούτοις ἐνδείκνυσθαι βούλεται , καὶ ἔστι θαυμαστὸς καὶ οὗτος τὴν φρόνησιν . 
ἐρωτᾷ δὲ Σωκράτης 
Ἀπολλόδωρον εἰ οὐκ αἰσχύνοιτο σοφιστὴν ἐθέλων παρέχειν ἑαυτὸν εἰς τοὺς Ἕλληνας . 
καὶ τί ἄν τις ἀγωνίζοιτο ; 
ῥᾴδιον γὰρ καὶ τῷ τυχόντι γνῶναι τοῦτό γε , ὁπόσον τι 
Πλάτων ἀεὶ τῶν σοφιστῶν καταγελᾷ καὶ ὁπόσου τινὸς ἀξίους αὐτοὺς ἡγεῖται . 
ὅτε τοίνυν κρείττων μὲν ἡ σοφιστικὴ τῆς ῥητορικῆς , σοφισταὶ δὲ οὓς εἶπον οὗτοί εἰσι κατὰ τὸν Τάνταλον , καὶ τὸ γενέσθαι τούτων ἕνα καὶ τὸ λαβεῖν τὴν τούτων προσηγορίαν αἰσχύνη σαφὴς , ποῖ ποτε ἐκπίπτει τῆς ῥητορικῆς τὰ πράγματα , ἢ τί τῷ Μιλτιάδῃ καὶ τῷ Κίμωνι καὶ τῷ Περικλεῖ καὶ τῷ Θεμιστοκλεῖ καταλείπεται ; 
ἆρα ἄλλο τι ἢ τῷ ὄντι ὥσπερ εἴδωλον ἔλαττον φέρεσθαι , καὶ τίς ταῦτα ἀνέξεται ; 
καίτοι ὅταν οἱ μὲν σοφισταὶ μηδὲν τῶν ἐν Ἅιδου κολαζομένων διαφέρωσιν , οἱ δὲ ῥήτορες χείρους ἔτι τούτων ὦσι , καὶ μηδὲν αὖ τῶν μαγείρων οὗτοι σεμνότεροι , κωμῳδίαν δὲ καὶ τραγῳδίαν μὴ οὐδὲ διδάσκειν δέῃ τὸ παράπαν , ἀλλ’ ἐκκηρύττειν ἐκ τῆς ἀγαθῆς πόλεως , ὁ δὲ διθύραμβος κολακεία τις ᾖ , φαῦλον δ’ οἱ χοροὶ , κἂν παιᾶνας ᾄδωσιν , Ὅμηρον δὲ εἰσαλείψαντες ἐκπέμπωμεν ὡς οὐκ ἐπιτήδειον συνεῖναι τοῖς νέοις , ἀλλὰ ὄντα γόητα καὶ τοῦ πρὸς ἡδονὴν θηρευτὴν , πάντες δ’ ὦσι τοῦ μηδενὸς ἄξιοι , οὐ φροῦδα τὰ τῶν Ἑλλήνων πράγματα ; 
ἢ πῶς οὐκ εἰς πονηρὸν κάτεισι τοῖς 
Ἕλλησι τὰ πράγματα ; 
ἢ τοῦ ποτε λοιπὸν ἡμῖν ὁ Σωκράτης ἔσται βελτίων , εἰ πάντας ἐφεξῆς οὑτωσὶ διαγράψομεν καὶ ξενηλασίαν τοσαύτην τῶν Ἑλλήνων ποιησόμεθα , ὅσην οὐδ’ ἐν Λακεδαίμονί πω συμβᾶσαν ἀκούομεν ; 
οὐ οὐ πρὸς ἡμέρων ταῦτα καὶ δικαίων , ὥς φασιν οἱ πρῶτοι τῶν Ἑλλήνων Ὅμηρος καὶ Πλάτων . 
καὶ ταῦτ’ οὐχὶ Πλάτωνος λέγω καθαπτόμενος . 
πόθεν ; 
μὴ μὲν οὖν ἔμοιγε κατ’ 
Αἰσχύλον μήτε παρασπιστὴς μήτ’ ἐγγὺς εἴη ὅστις μὴ φίλος τῷ ἀνδρὶ τούτῳ μηδὲ τιμᾷ τὰ πρέποντα · ἀλλ’ ὥσπερ ἔφη Λυσίας κοινὸν ἑαυτὸν εἶναι φίλον τῆς πόλεως , οὕτως καὶ περὶ ἡμῶν χρὴ διανοεῖσθαι κοινούς τινας εἶναι τοῖς 
Ἕλλησι φίλους , καὶ νῦν ὑπὲρ τῶν κοινῶν δικαίων ἀγωνίζεσθαι . 
οὔτοι φιλαθηναίου γέ ἐστι τὴν Ἀκαδημίαν μόνην ἀσπάζεσθαι τῆς Ἀττικῆς , τὴν δ’ ἄλλην ἅπασαν ὥσπερ ἐχθρὰν κρίνειν καὶ πολεμίαν · οὐδὲ γὰρ καταγελάστους ἀποφήναντα τοὺς ἄλλους ἅπαντας οὕτω καὶ τότε χρὴ 
Πλάτωνα θαυμάζειν ἀναμεῖναι . 
τοῦτο γὰρ οὐ Πλάτωνος ἂν εἴη τιμὴ , ἀλλ’ ἀτιμία τῶν ἄλλων μᾶλλον , σχεδὸν δέ τι καὶ αὐτοῦ Πλάτωνος . 
τὸ γὰρ ἡγεῖσθαι χρηστοῦ τινος ἄλλου κριθέντος μὴ εἶναι τούτῳ πλείονος ἀξίῳ δόξαι πῶς οὐ τοιοῦτόν ἐστιν ; 
ἀλλ’ ὥσπερ Ὅμηρος ἐπαινεῖ λέγων πρόσθε μὲν ἐσθλὸς ἔφευγε , δίωκε δέ μιν μέγ’ ἀμείνων · 
καὶ πάλιν ἀνδρῶν αὖ μέγ’ ἄριστος ἔην Τελαμώνιος Αἴας , ὄφρ’ Ἀχιλεὺς μήνιεν · ὁ γὰρ πολὺ φέρτερος ἦεν . 
καὶ ἑτέρωθι θηρσὶν ὀρεσκῴοισι , καὶ ἐκπάγλως ἀπόλεσσαν · 
οὕτως καὶ ἡμᾶς εἰκός ἐστιν ἔχειν πρὸς τοὺς ἐπαίνους , πρεσβεύειν μὲν ὃν ἂν βουλώμεθα καὶ ὃν ἂν ᾖ δίκαιον , μὴ διασύρειν δὲ οὓς οὐκ ἄξιον , μηδὲ νομίζειν τὴν πρὸς τοὺς ἑτέρους ἀπέχθειαν ἀφορμὴν τῆς πρὸς τοὺς ἑτέρους πίστεως εἶναι , ἀλλ’ ἡγεῖσθαι παραπλήσιον νῦν ἡμᾶς ποιεῖν , ὥσπερ ἂν εἴ τις ἐν συμποσίῳ φίλων κοινῶν μαχομένων συστασιάζειν μὲν μηδετέροις ἀξιοίη , μηδ’ οὓς ἀδικεῖσθαι νομίζοι , πραΰνειν δ’ ἐπιχειροίη τοὺς ὑπάρξαντας καὶ διαλλάττειν εἰς τὸ δυνατόν . 
εἰ γὰρ τοῦ Πλάτωνα κακόν τι λέγειν ἀφέμενοι τοῖς ἀνδράσι τὰ πρέποντα ἀπεδώκαμεν , οὐκ ἀδικοῦμεν οἶμαι . 
ταῦτα γὰρ καὶ πολιτικὰ καὶ ἀνθρώπινα καὶ θεοῖς ἀρέσκοντα ἐκ τοῦ παντὸς χρόνου . 
δεῖ γὰρ καὶ τραγῳδίαν , ὦ Πλάτων , ἐπίστασθαι ἐπαινέσαι καὶ κωμῳδίαν γε ἃ προσήκει καὶ διθύραμβον καὶ χοροὺς , οὐδ’ ἂν ὅ γε Ἀπόλλων ἱστάναι χοροὺς προσέταττεν , εἰ πάντη φαῦλον ἦν , οὐδέ γε , ὃ τούτου μεῖζόν ἐστι , τὸν ἀποκτείναντα Ἀρχίλοχον , ὃς τὸ πάντων ἔξοχον καὶ δυσχερέστερον εἶδος τῆς ποιήσεως μετεχειρίζετο , τοὺς ἰάμβους , ἐξεῖργεν ἂν τοῦ νεὼ , φάσκων οὐκ εἶναι καθαρὸν , καὶ ταῦτ’ ἐν πολέμῳ τοῦ φόνου συμβάντος . 
ἀλλ’ ὅμως ἐτίμησε τὸν 
Ἀρχίλοχον καὶ Μουσάων γε θεράποντα προσεῖπεν , ἀλλ’ οὐκ ἀνθρώπων διάκονον οὐδενός . 
οὐ τοίνυν οὐδ’ Ἀρχίλοχος περὶ τὰς βλασφημίας οὕτω διατρίβων τοὺς ἀρίστους τῶν Ἑλλήνων καὶ τοὺς ἐνδοξοτάτους ἔλεγε κακῶς , ἀλλὰ 
Λυκάμβην καὶ Χειδὸν καὶ τὸν δεῖνα τὸν μάντιν , καὶ τὸν 
Περικλέα τὸν καθ’ αὑτὸν , οὐ τὸν πάνυ , καὶ τοιούτους ἀνθρώπους ἔλεγε κακῶς . 
μὴ τοίνυν ἡμεῖς ἐκεῖνον ὑπερβαλώμεθα , μηδὲ Τιμοκρέοντος τοῦ σχετλίου πρᾶγμα ποιῶμεν , ἀλλ’ εἰδῶμεν εὐφημεῖν τὰ γιγνόμενα , καὶ ταῦτα παντὸς μᾶλλον δυνάμενοι , καὶ τὸ τοῦ Ὁμήρου νομίζωμεν εὖ ἔχειν οὐ μὲν γὰρ τιμή γε μί’ ἔσσεται οὐδ’ ἠβαιόν . 
ἀλλὰ κἂν ἄλλο τι τοιοῦτον εἴη . 
διὸ τῆς ἐπιβαλλούσης μερίδος δικαίως ἂν μεταλαμβάνοι . 
εἰ δ’ ἄρ’ ἐπαινεῖν μὴ ἔχοιμεν , ἀλλὰ σιωπᾶν γε δήπουθεν ἔξεστιν . 
εἰ δ’ οὖν καὶ τἄλλα πάντα ἀτιμάζομεν , ἀλλ’ οὐ πρὸς ῥητορικὴν εἰκὸς ἦν οὕτω φιλονείκως οὐδὲ πικρῶς ἔχειν · εἰ δέ τοι καὶ πρὸς τοὺς ἄλλους ῥήτορας , ἀλλ’ οὐ πρός γε τοὺς ἀρίστους τῶν 
Ἑλλήνων , οὐδ’ οἷς μέγιστα ἀντὶ μεγίστων ὀφείλεται , καὶ οὐ μόνον παρὰ τῶν κατ’ ἐκείνους ἢ μετ’ ἐκείνους εὐθὺς γενομένων , ἀλλὰ καὶ παρὰ τῶν ὕστερον ὡς εἰπεῖν ἁπάντων . 
ἔπειτα τῆς μὲν κωμῳδίας κατηγορεῖς , αὐτὸς δὲ κωμῳδεῖς Ἱππίαν , Πρόδικον , Πρωταγόραν , Γοργίαν , Εὐθύδημον , Διονυσόδωρον , Ἀγάθωνα , Κινησίαν , πάντας ἀνθρώπους . 
καὶ τὸ μὲν τοὺς ἄλλους ἔλαττον · ἀλλ’ αὐτὸν τὸν Ἀριστοφάνη τίς ἔσθ’ ὁ κωμῳδῶν ; 
ὅτῳ πολὺ τῆς κωμῳδίας , φαίη τις ἂν , περίεστι . 
καὶ τὴν μέν γε τραγῳδίαν λοιδορεῖς , πάλιν δ’ ἐπαινῶν τι τῶν συγγραμμάτων τῶν σαυτοῦ , τοὺς Νόμους οἶμαι , τραγῳδίαν προσείρηκας , καὶ ἀρίστην τῶν τραγῳδιῶν ἐτίθεις , καὶ αὐτὸς ὁμολογεῖς τραγῳδίας εἶναι ποιητής · ἀληθῆ λέγων , ὡς ἐγὼ φαίην ἄν . 
ἀλλ’ εἴ τι φαῦλόν γε ἡ τραγῳδία καὶ φαύλων ἀνθρώπων , πῶς σε φῶμεν τραγῳδίαν ποιεῖν ; 
οὐ γὰρ τό γε ὅλως αἰσχρὸν οὐδαμῶς ἔνι δή που ποιῆσαι καλόν . 
καὶ λέγεις μὲν ὡς οὐ χρὴ μιμεῖσθαι τοὺς φαύλους οὐδ’ ἀφομοιοῦν αὑτὸν τοῖς χείροσιν , αὐτὸς δ’ οὐ πάνυ χρῇ τούτῳ διὰ τέλους , ἀλλὰ μιμεῖ σοφιστὰς , μιμεῖ συκοφάντας , μιμεῖ 
Θρασύμαχον τὸν οὐδεπώποτε ἐρυθριάσαντα , θυρωροὺς , παιδία , μυρίους . 
ἀλλ’ οἶμαι τὸ τῆς φύσεως Ἑλληνικὸν καὶ εὔκολον καὶ εὔχαρι καὶ ποικίλον καὶ θεῖον ἐφ’ ἅπαντα ταῦτ’ ἄγον σε ποιεῖ μαρτυρεῖν ὅτι καὶ τούτων ἑκάστου χρῆσίς ἐστι καιρὸν ἔχουσα καὶ χάριν ἐμμελῆ . 
ὁρῶ δ’ ὅτι κἀν τῇ σεμνοτάτῃ τῶν πολιτειῶν μνησθείς τι καὶ περὶ τούτου Ἑλληνίδα τὴν πόλιν ἀξιοῖς εἶναι . 
δεῖν γὰρ αὐτὴν φὴ|ς ὥς τι διάφορον δηλονότι . 
οὐκοῦν ταῦτά γε τῶν Ἑλλήνων ἐπιχώρια . 
καίτοι πῶς εἰκὸς ὑπὲρ μὲν τῶν ἀδήλων τὴν Πυθίαν κελεύειν ἐπερωτᾶν , ἃ δ’ ἡ Πυθία πολλάκις ἤδη καὶ πολλοῖς ἀνεῖλεν ὑπερβαίνειν ἑκόντα καὶ μὴ ἐθέλειν λογίζεσθαι ; 
τί οὖν ἀνεῖλεν ἐκείνη πολλάκις ἤδη καὶ πολλοῖς ; 
νόμῳ πόλεως πράττοντας ὀρθῶς ἂν πράττειν . 
μὴ τοίνυν ἡμεῖς κινῶμεν τὰ περὶ ταῦτα νόμιμα , ἄλλως τε καὶ αὐτοὶ πολλάκις αὐτοῖς χρώμενοι καί τιν’ εὐδοκιμοῦντες τρόπον καὶ τούτων ἕνεκα · ἐπεὶ καὶ τὸν διθύραμβον δόξειε μὲν ἄν τῳ ψέγειν , φαίνεται δ’ οὕτω τιμῶν ὥστε καὶ χρῆσθαι , καὶ ὅ γ’ ἔτι τούτου κάλλιόν ἐστιν , ὅτι καὶ αὐτὸς ὁμολογεῖ . 
φησὶ γάρ που λέγων οὐ πόρρω διθυράμβων φθέγγεσθαι . 
καίτοι εἰ καθάπαξ αἰσχρὸν ὁ διθύραμβος καὶ ἀγεννὲς καὶ ἀνελεύθερον , τί σὺ ποιεῖς διθυράμβους , εἰ δὲ μὴ , μιμεῖ γε , καὶ ταῦτ’ εἰς τοὺς πεζοὺς τελεῖν ταχθείς ; 
ἢ τί σοι βούλεται τὸ μὴ πόρρω διθυράμβων φθέγγεσθαι ; 
οὐ γὰρ δὴ τοῦτο λέγεις , μὴ πόρρω τῶν κολάκων καὶ τῶν διακόνων φθέγγεσθαι , οὔτε σὺ φαίης ἂν τοῦτό γε οὔθ’ ἡμεῖς κατὰ σοῦ πιστεύσομεν , ἢ κομιδῆ πάντ’ ἄνω καὶ κάτω γίγνοιτ’ ἄν . 
ἡγοῦμαι μὲν τοίνυν καὶ διθυράμβων εἶναι Πλάτωνα ποιητὴν ἄριστον · πῶς γὰρ οὔ ; 
οὐ μὴν οὐδὲ τῶν Πινδάρου διθυράμβων ὅτι χρὴ καταγνῶναι τοιοῦτον οἷον Πλάτων ἐπῃτιάσατο ἔγωγ’ ἔχω , οὐ μόνον αὐτὸ τοῦτο τοὺς διθυράμβους σκοπῶν ἀνδρειότερον δήπουθεν ἔχοντας καὶ στερεώτερον ἢ ὡς ἐκεῖνόν τῳ δοκεῖν ὑποπίπτειν , ἀλλ’ ὅτι κἀν τοῖς ὕμνοις διεξιὼν περὶ τῶν ἐν ἅπαντι τῷ χρόνῳ συμβαινόντων παθημάτων τοῖς ἀνθρώποις καὶ τῆς μεταβολῆς τὸν Κάδμον φησὶν ἀκοῦσαι τοῦ Ἀπόλλωνος μουσικὰν ὀρθὰν ἐπιδεικνυμένου . 
οὕτω καὶ 
Πίνδαρος τῆς ὀρθῆς μουσικῆς ἐραστής ἐστι . 
τὸ δ’ ἐραστής ἐστι τὴν ὀρθὴν μουσικὴν μεταχειρίζεται . 
οὐ γὰρ δή που τῷ μὲν Ἀπόλλωνι ταύτην προστίθησιν , αὐτὸς δ’ ἑτέραν διώκει ταύτην ἀφεὶς , καὶ ταῦτ’ ἀεὶ τὸν Ἀπόλλω καὶ τὰς Μούσας καλῶν . 
εἶτα λέγεις ὅτι πάντες οὗτοι τοῦ πρὸς ἡδονὴν ἐξήρτηνται . 
πότερον οὖν σε φῶμεν ἔλαττον τοῦ δέοντος λέγειν ἢ πλέον ; 
ὅτι μὲν γὰρ καὶ τοῦ πρὸς ἡδονὴν φροντίζουσιν ὁμολογεῖται . 
ὥσθ’ ὅσον προσθεῖναι προσῆκε , τοσοῦτον ἀφελὼν ἔλαττον παρὰ τοῦτ’ εἴρηκας . 
ὅτι δ’ αὐτοῖς κολακείαν ἐπενηνόχεις ἐκ τούτου πῶς οὐκ ἔξω τοῦ δέοντος εἴρηκας , ἢ πῶς οὐ ταύτῃ πλέον αὖ τοῦ δέοντός ἐστιν ἔχων ὁ λόγος ; 
εἶεν . 
αὐτὸς δὲ σὺ πρὸς Διὸς οὐ πώποθ’ ἡμῖν οὐδὲν πρὸς ἡδονὴν οὔτ’ εἶπας οὔτ’ ἐποίησας , οὐ συνέθηκας , οὐ διέθου λόγον , οὐκ ἀνέπαυσας , οὐκ ἐπεισήγαγες , ἀλλ’ ἁπλῶς οὑτωσὶ τὴν ἀπὸ 
Σκυθῶν ἡμῖν διαλέγει ; 
ἐγὼ μὲν οὐκ ἐνέτυχον εἰς τήνδε τὴν ἡμέραν ἡδίονι τούτου καὶ πρὸς αὐτοὺς τοὺς διθυραμβοποιοὺς καὶ τοὺς τραγῳδιοποιοὺς εἶπον ἂν , εἴ τις αὐτῶν ἤρετο . 
εἶτ’ αὐτὸς ὅμοιον τῷ Νέστορι φθεγγόμενος , εἰ δὴ κἀκεῖνον τοιοῦτόν τι χρὴ φθέγξασθαι δοκεῖν , ἐγὼ μὲν γὰρ καὶ τὰς Σειρῆνας ἂν εἶξαί σοι δοκῶ , τῶν ἄλλων εἴ τι καὶ πρὸς ἡδονὴν λέγουσι κατηγορεῖς ; 
ὅρα μὴ παίζοντα μᾶλλον τιθῇ σέ τις ἢ σπουδάζοντα καὶ φιλονεικοῦντα , ὅς γε καὶ ἐν αὐτοῖς τούτοις τοῖς λόγοις , ἐν οἷς διασύρει ταῦτα τὰ ἔθνη τοσοῦτον χαρίτων καὶ ἡδονῆς εἰσηνέγκατο , ὅσον οἷόν τ’ ἦν πλεῖστον ὡς ἐν ἀηδεῖ λέγω τῷ παντὶ λόγῳ καὶ τραχεῖ . 
τὸ μὲν οὖν μείζω τῶν ἄλλων Πλάτωνα φρονεῖν οὐ νεμεσῶ , τὸ δὲ τοὺς ἄλλους , εἰ μὴ πικρὸν εἰπεῖν , προπηλακίζειν , κἂν αὐτῷ συνών τε καὶ συμβουλεύων ἀφαιρεῖν οὐκ ἀδικεῖν ἂν ἡγοῦμαι . 
οἶμαι δὲ καὶ Σωκράτει τὸν Ἀπόλλω τοῦτο κελεύειν , κελεύοντα μουσικὴν ποιεῖν , ἀφελεῖν τὴν φιλαπεχθημοσύνην τὴν περὶ τοὺς λόγους , ὡς ἐκείνου γ’ ἄλλο μὲν οὐ ῥᾴδιον εὑρεῖν ὅ τί τις κατηγορήσει . 
τοῦτο δ’ ἤδη τινὲς ᾐτιάσαντο , ἀμέλει καὶ πρὸς τὸν ἀγῶνα ὃν ἔφυγε τοῦτο μάλιστ’ αὐτὸν βλάψαι δοκεῖ . 
καὶ ὅπως μή τίς μοι τῶν σοφιστῶν ὑπολήψεται , ἀλλ’ οὐδέν γ’ ἐβλάβη 
Σωκράτης , ἐπεὶ κἂν ἄλλος ἔχοι πρὸς τοῦθ’ ὑπολαμβάνειν , ἀλλὰ βλαβῆναί γ’ αἴτιος ἐγένετο τῶν δικαστῶν τοῖς καταψηφισαμένοις , εἴπερ γε μὴ τὰ δίκαια ἔγνωσαν . 
χωρὶς δὲ τούτων εἰ μὲν ὅλως ἐπεθύμει θανάτου , πρῶτον μὲν τί τοσοῦτον ἦν αὐτῷ ; 
ἔπειτ’ οὐδ’ ἀπολογεῖσθαι προσῆκε τὴν ἀρχήν . 
εἰ δ’ οὐκ ἂν ἀηδέστερον ἀπέφυγε , τοῦτ’ ἦν τὸ κωλῦσαν , τὸ πολλοῖς ἐκ τοῦ κακῶς λέγειν προσκροῦσαι . 
ἔοικε δὲ καὶ Ὅμηρος ἐκ πολλοῦ ταῦτα χρησμῳδεῖν καὶ προλέγειν , ἅτε τοῦ Ἀπόλλωνος θεράπων οἶμαι καὶ πάρεδρος ὤν . 
ἃ γὰρ ἐν λιταῖς Ὀδυσσεὺς λέγει πρὸς Ἀχιλλέα , 
Πηλέως τοῦ πατρὸς αὐτοῦ φάσκων παραίνεσιν εἶναι , ταῦθ’ 
Ὁμήρου παράκλησιν εἶναι πᾶσιν ὡς κοινοῦ πατρὸς ἡγεῖσθαι προσήκει , ληγέμεναι δ’ ἔριδος κακομηχάνου , ὄφρα σε μᾶλλον τίωσ’ Ἀργείων ἠμὲν νέοι ἠδὲ γέροντες . 
δεινὴ γὰρ ἡ σφόδρα ἔρις καὶ τὴν ὑπάρχουσαν εὔνοιαν μεταστῆσαι καὶ τοὺς οὐκ ὄντας ἀγῶνας ἐπισπάσασθαι . 
ἐγὼ μὲν οὖν ὡς μέχρι τῆς ῥητορικῆς κατέθει καὶ τοὺς τυράννους ἤλεγχε καὶ τἄλλα διεξήρχετο , εἱπόμην ὥσπερ εἰκὸς ἦν , εἰδὼς μὲν ὅτι οὐδὲν τούτων ἔλεγχός ἐστι ῥητορικῆς , ἀλλ’ ἔχων τὸν δικαιότατον λόγον ἀντιθεῖναι , ὅμως τῆς γε τόλμης ἠγασάμην καὶ τὴν δεινότητα καὶ τὴν εὐπορίαν ἐθαύμασα , καὶ εἰ χρὴ κατ’ αὐτὸν εἰπεῖν οἷον λέοντος σκιρτῶντος ἔννοιάν τιν’ ἐλάμβανον καὶ μόνον οὐκ ἐθεώμην τὸν ἄνδρα ἐν τοῖς λόγοις . 
εἰ δὲ δεῖ καὶ τοῦτο προσθεῖναι , καὶ ὁ Μέλης οὐκ ἀηδής μοι καὶ ὁ Κινησίας , ἀλλ’ ἀπέλαυον τοῦ γελοίου καὶ συνεχώρουν ἄχρι τούτου καὶ ὀνομαστὶ κωμῳδῆσαι . 
πάντως οὐχ οὗτοί μοι τὰ φίλτατα . 
ἐπεὶ δὲ καὶ ἐπὶ Μιλτιάδην καὶ Θεμιστοκλέα καὶ τοὺς περὶ τούτους ἀφίκετο καὶ τὸ χαίρειν ἀφεὶς τούτους ἔκρουε τὴν αὐτὴν ἁρμονίαν , καὶ τὸν Θεαρίωνα προσῆπτε , καὶ πάντα ἐμίγνυ καὶ γελοῖα καὶ σπουδαῖα ὑπὲρ τοῦ τοὺς ἄνδρας ἐλέγχειν , καὶ οὐδ’ ὁτιοῦν ὑπεστέλλετο , ἀλλ’ ἀνέδην ἔλεγε κακῶς , ἐνταῦθ’ ἤδη τι προσίστατό μοι καὶ ὡσπερεὶ προδοσία τις ἐφαίνετο τοὺς ἄνδρας προλιπεῖν . 
τί λέγεις ; 
οὐ περαίνεις αὐτὸν ἐφ’ αὑτοῦ τὸν λόγον , ἀλλ’ ὀνόμαθ’ ἡμῖν εἰς τὸ μέσον φέρεις καὶ τὸ πρᾶγμ’ ἀφεὶς τὸν δεῖνα καὶ τὸν δεῖνα λέγεις κακῶς ; 
καὶ ὁ μὲν τοῦ 
Σόλωνος νόμος οὐδὲ νόμον ἐπ’ ἀνδρὶ γράφειν ἐᾷ , σὺ δ’ ἐπ’ ἀνδράσι βίβλον ποιεῖς ; 
καὶ Σωκράτης μὲν καὶ Πυθαγόρας οὐδ’ αὐτοὺς τοὺς λόγους ἐν οἷς ἔζων συνέγραψαν , ἀλλ’ ἐφ’ αὑτῶν ἐφιλοσόφουν , σὺ δὲ τῶν Ἑλλήνων κωμῳδεῖς τὰ ἀγάλματ’ ἐν μέσῳ ; 
καὶ κωμῳδίας μὲν ἤδη ποιηταὶ τῶν ὀνομάτων ἀπέσχοντο καὶ ἠδυνήθησαν ἄνευ τοῦ ὀνομαστὶ κωμῳδεῖν τὸ δρᾶμα ἀπεργάσασθαι , σὺ δὲ τῶν 
Ἑλλήνων τοὺς ἄκρους τὸν Ἀριστοφάνους ἀλλαντοπώλην πεποίηκας , καὶ ταῦτα εἰκῆ καὶ πρὸς οὐδεμίαν χρείαν ἔτι τοῦ λόγου . 
ἀπειρηκότος γὰρ ἤδη τοῦ Καλλικλέους καὶ συγχωροῦντος τῷ Σωκράτει τί πρᾶγμ’ ἦν ἔτι τούτων μεμνῆσθαι , ὅπου γ’ εἰ καὶ ὁ Καλλικλῆς ἔτυχε περὶ αὐτῶν ὑπολαβὼν , *** 
ἔστι μὲν οἶμαι γέλως πᾶν τοῦτο . 
τίς γὰρ οὐκ οἶδεν ὅτι καὶ ὁ Σωκράτης καὶ ὁ Καλλικλῆς καὶ ὁ Γοργίας καὶ ὁ Πῶλος πάντα ταῦτ’ ἐστὶ Πλάτων , πρὸς τὸ δοκοῦν αὑτῷ τρέπων τοὺς λόγους ; 
εἰ δ’ οὖν καὶ τῷ ὄντι ἐκεῖθεν ἀφῖκτο ὁ λόγος καὶ ὁ Καλλικλῆς ἐξεπίτηδες ἐμνήσθη περὶ τῶν ἀνδρῶν ἐπ’ ἐλέγχῳ τοῦ Σωκράτους , ἐξῆν ὡδὶ δέχεσθαι καὶ μηδὲν βλάσφημον λέγειν · 
ἄξιον δ’ εἴπερ τῳ καὶ τούτῳ προσέχειν . 
οὑτωσὶ γὰρ ἐγίγνετό που τὰ δεύτερα , ὥς γέ μοι φαίνεται , οὐκοῦν εἰ μὲν καὶ τούτους , ὦ φίλε Καλλίκλεις , κόλακάς τινας εἶναι λέγεις καὶ τῶν πρὸς ἡδονὴν δημηγορούντων , τίθει μοι καὶ κατὰ τούτων ταῦτ’ εἰρῆσθαι . 
οὐδὲν γὰρ βέλτιον ἥ γε δή που κολακεία διὰ Μιλτιάδην καὶ Περικλέα καὶ ὃν ἂν εἴπῃς · 
πῶς γὰρ ὅ γ’ ἐστὶ φαῦλον φύσει ; 
ὥστε τὸ Εὐριπίδου γίγνεται , σὺ λέγεις ταῦτ’ , οὐκ ἐγὼ , ὡς ἄρα οὐδὲν οὗτοι βελτίους τῶν νῦν . 
εἰ δὲ τῆς ἑτέρας ἦσαν μερίδος καὶ τὸ βέλτιστον ἀντὶ τοῦ πρὸς ἡδονὴν ᾑροῦντο , καὶ οὗτοι κατηγοροῦσιν , ὡς ἔοικε , φαύλους εἶναι περὶ ὧν διειλέγμεθα , καὶ οὐδὲν βελτίων ἡ ῥητορικὴ διὰ τούτους , ἣν σὺ μέχρι τούτου ἐπῄνεσας καὶ ἣν ἐμοὶ προξενεῖς , ἀλλὰ καὶ παρὰ τούτοις κριταῖς αἰσχρὸν , καὶ φαίνει δὴ τούτοις κατ’ ἐμοῦ μάρτυσι χρώμενος , οἷς ταὐτὰ δοκοῦντα ἅπερ κἀμοὶ φαίνεται . 
οὕτως ἐξῆν οἶμαι διαλύειν τὸν λόγον , βλασφημίας δ’ οὐδὲν προσέδει . 
οὐδὲν γὰρ ἐξωτέρω προὔβαινεν ὁ λόγος , ἀλλ’ ἐπὶ τῶν αὐτῶν εἱστήκει . 
τί γάρ φησι πρὶν ἐλθεῖν ἐπὶ τοὺς ἄνδρας ; 
ἐξαρκεῖ . 
εἰ γὰρ καὶ τοῦτ’ ἐστὶ διπλοῦν , τὸ μὲν ἕτερον αὐτοῦ κολακεία ἂν εἴη καὶ αἰσχρὰ δημηγορία , τὸ δ’ ἕτερον καλόν · περὶ τῆς ῥητορικῆς δή που λέγων . 
καίτοι ὅτε τοῦτ’ ἐξήρκει , ἐξήρκει καὶ περὶ τούτων σιωπᾶν . 
οὐδὲν γὰρ ἐκώλυε διπλοῦν εἶναι τὴν ῥητορικὴν τὸ τούτους γε χρηστοὺς εἶναι συγχωρῆσαι , ἀλλὰ καὶ σφόδρ’ ἐκείνῳ τῷ λόγῳ συνέβαινεν . 
οἱ μὲν γὰρ ἦσαν κόλακες , οἱ δ’ οὔ . 
εἰ μὲν γὰρ οὐ διπλοῦν ἡ ῥητορικὴ , τί διῃροῦ ; 
εἰ δὲ τοιοῦτον , τί πλέον τούτους ἐλέγχειν ; 
ἀλλὰ μὴν ὅτε καὶ τούτων κατηγορήσας ἄλλον αὖθις ἐπῄνει , οὐδὲν τῷ λόγῳ προσελάμβανεν . 
ὥστ’ εἶχεν ἂν πάλιν ὁ 
Καλλικλῆς εἰς τὰς αὐτὰς λαβὰς ἐπανελθεῖν , τί λέγων ; 
ἐξαρκεῖ . 
εἰ γάρ ἐστι διπλοῦν , καὶ τοὺς μὲν ἐπαινεῖς , τοὺς δὲ ψέγεις , τί σοι προκέκοπται , πλὴν εἰ τούτοις ἄλλως ἀηδῶς εἶχες . 
φέρε γὰρ πρὸς θεῶν , εἰ ὁ Καλλικλῆς εὐθὺς ἐν ἀρχῇ τὸν Ἀριστείδην προὐτείνατο , ἤτοι μόνον εἰπὼν ἢ καὶ μετ’ ἐκείνων , ἡνίκ’ αὐτὸν ἤρετο Σωκράτης εἴ τινα τῶν παλαιῶν εἰπεῖν ἔχει , πῶς ἂν αὐτὸν ἐδέξατο , ἢ τί τὸ συμβαῖνον ἔμελλεν ἔσεσθαι περὶ τὸν λόγον ; 
εἰ μὲν γὰρ κἀκεῖνον ἂν ὥσπερ καὶ τούτους εἶπε κακῶς , οὕτω καὶ τούτων ἕκαστον , ὡς ἔοικεν , εἴρηκεν . 
ὥσθ’ ὃν ἐπῄνεσεν , εἶπεν ἂν , εἰ συνέβη , κακῶς . 
εἰ δ’ οὐχ οἷόν τ’ ἦν αἰτιάσασθαι , τί ταύτης ἔδει τῆς φιλονεικίας , εἴ τινα τῶν παλαιῶν ἔχεις εἰπεῖν ; 
ὁπότε γὰρ μὴ ἐνῆν ἅπαντας ἐλέγχειν , τί χρῆν κατὰ πάντων προκαλεῖσθαι ; 
καὶ μὴν εἴ γε μηδὲν βλάβος ἦν τῷ λόγῳ μὴ ἐλέγξαι τὸν Ἀριστείδην , οὐδὲ τούτους ἐπάναγκες ἦν κακῶς εἰπεῖν . 
εἰ τοίνυν τὸν μὲν ἐπῄνεσε , τὸν δ’ ἔψεξεν αὐτῶν , τί πλέον προσεγίγνετ’ ἂν αὐτῷ ; 
τὸ γὰρ ἀρχαῖον ἐκεῖνο ἔμενε , τὸ ἐξαρκεῖ καὶ τὸ διπλοῦν ἐστιν. οὐ γὰρ δὴ προῄδει γ’ ὁ Σωκράτης ὅτι πάντων μᾶλλον ἢ ’κείνου μνησθήσοιτο ὁ Καλλικλῆς · καὶ διὰ τοῦτ’ ἠρώτα θαρρῶν , ἀλλ’ ἐξῆν καὶ μόνον εἰπεῖν καὶ μετὰ τῶν ἄλλων κἀκείνου μνησθῆναι , καὶ οὕτως ἐξεχεῖτ’ ἂν ἅπασα ἡ περιβολή . 
τί δὴ φήσομεν διαφέρειν ἢ μετ’ ἐκείνων ἀναμὶξ αὐτὸν ἐπαινεῖσθαι κακῶς ἀκουόντων καὶ τοῦ Καλλικλέους εἰς μέσον ἐξ ἀρχῆς ἐνεγκόντος , ἢ μετὰ τὴν ἐκείνων κατηγορίαν τοῦτόν γ’ ἐπαινεῖσθαι καὶ τὸν μεμνημένον αὐτοῦ Σωκράτη αὐτὸν εἶναι ; 
ἐγὼ μὲν οὐδὲν φήσαιμ’ ἂν διαφέρειν πρός γε τὸ συγχεῖσθαι τὸν λόγον . 
καὶ μὴν εἴ γε μόνου τις ἐμνημόνευσεν , οὐκ ἂν εἶχεν οὔτ’ ἐκεῖνον δή που οὔτε τούτους εἰπεῖν κακῶς . 
οὕτως οὐκ ἀνάγκη τούτους εἰπεῖν κακῶς . 
ἀλλ’ οἶμαι τοιοῦτόν ἐστιν , ᾧ καὶ μάλιστα δῆλός ἐστι τῶν ἀνδρῶν κατηγορῆσαι προθυμηθεὶς ἤδη Πλάτων καὶ πρῶτον εἰπεῖν τὸν Ἀριστείδην καὶ μόνον , καὶ προεώρα τὸν ἄνδρα ἐξ ἀρχῆς , καὶ οὐδεὶς αὐτὸν Καλλικλῆς παρὼν ἐτάραττεν , οὐδ’ ἐκώλυε τὸ μὴ ὅπως βούλεται περαίνειν τὸν λόγον . 
εἰ μὲν οὖν , οἶμαι , κατ’ ἀρχὰς εὐθὺς ἐμνήσθη τοῦ Ἀριστείδου , οὐκ ἂν εἶχεν ἀφορμὴν τοῦ κατὰ τούτων λέγειν , ἀλλ’ ἅμα τ’ ἀπώλλυε τοὺς λόγους τούτους καὶ τὸ πρᾶγμα εἰς τοὐναντίον αὐτῷ περιίστατο , πρὸς τὸ μηδ’ ὁτιοῦν ἀνύτειν πλέον . 
νῦν δ’ ἵνα τούτων κατηγορήσειε , τὸν Ἀριστείδην ὑπεξείλετο . 
εἶθ’ ὅτε δὴ διεξῆλθεν ἃ ἐβούλετο , ἵνα μὴ δοκῇ παντελῶς φιλονείκως ἔχειν , ὃν οὐχ οἷόν τ’ ἦν ἐν ἀρχῇ κακῶς εἰπεῖν , τοῦτον ἐν τοῖς τελευταίοις ἐπῄνεσεν , ὡς ἐξὸν ἤδη , μάλ’ ἀρχαίως καὶ ἀφελῶς , ὡς ἄν τῳ δόξαι . 
καὶ τὸ δὴ στερεώτατον , ὅτε γὰρ διεξῆλθε τὴν ἐκείνων κατηγορίαν , ἐπὶ τελευτῇ πάλιν νεανιευσάμενος καὶ ἐπειπὼν ὅτι ἀληθεῖς ἄρα , ὡς ἔοικεν , οἱ ἔμπροσθεν λόγοι ἦσαν , ὅτι οὐδένα ἡμεῖς ἴσμεν ἄνδρα ἀγαθὸν γεγονότα τὰ πολιτικὰ ἐν τῇδε τῇ πόλει . 
ταῦτ’ εἰπὼν καὶ προσεπισφραγισάμενος μετὰ πολλοὺς ἔτι τῶν λόγων μέσους τὸν Ἀριστείδην ἐπέθηκεν ἐπαινῶν . 
τοσοῦτον πλέον ἐστὶ τὸν Σωκράτη , ἀλλὰ μὴ τὸν Καλλικλέα τὸν εἰρηκότ’ εἶναι περὶ αὐτοῦ . 
οὐκοῦν οὔτ’ ἐξ ἀνάγκης ἦν αὐτῷ κακῶς λέγειν τοὺς ἄνδρας οὔθ’ ὅ τι ἄν τις φήσειεν ἐκ περιουσίας εἶναι σώσας φαίνεται , τὸ μηδ’ ἀγαθὸν τῶν παλαιῶν γεγενῆσθαι μηδένα . 
ἀλλὰ μὴν ὅτε καὶ αὐτὸν τὸν Καλλικλέα , πρὸς ὃν ἦσαν οἱ λόγοι , τοῦ μηδενὸς ἄξιον ὄντα ἤλεγξε τὰ πολιτικὰ , ἀνερωτῶν ἅπαντα ἐκεῖνα ἃ ἤρετο , ὅτε ταῦτ’ ἐλήλεγκτο , τί τῶν παλαιῶν προσέδει κατηγορίας ; 
εἰς γὰρ τὸ κάλλιστον δή που καὶ ὃ μάλιστα προσῆκεν ὁ λόγος ἐτελεύτα , τὸ τὸν ἀντιλέγοντα καὶ τὸν προτρέποντα εἰς τὴν πολιτείαν ἢ διακονίαν ἀποφῆναι φαῦλον ὄντα καὶ μὴ γιγνώσκοντα ὑπὲρ ὧν λέγει · 
καὶ τοῦτο δ’ αὐτὸ δή που σὺ φὴ|ς ἐξαρκεῖν αὐτὸν πρὸς ὃν ἂν ποιῇ τοὺς λόγους ὁμολογοῦντα παρέχεσθαι . 
ἐκεῖνος τοίνυν , ὡς ἔοικεν , οὐ μόνον συνεχώρει τῷ λόγῳ , ἀλλὰ καὶ ἐκ τῶν ἑαυτῷ προσόντων ἠναγκάζετο · ὥστ’ εἶχε τελευτὴν προσήκουσαν ὁ λόγος , καὶ οὐκ ἦν ἴσον Καλλικλέα ταῦτ’ ἀκούειν καὶ Περικλέα ἢ Θεμιστοκλέα . 
πόθεν ; 
ὁ δὲ καὶ τοῦτ’ ἐσπούδασεν ἐξ ἴσου τοῦτον ἐκείνοις καταστῆσαι . 
ἔστι δ’ οὐ ταυτὸν , ὦ τᾶν , Ἰφικλῆς τε καὶ Ἡρακλῆς . 
ἔτι μὴν πλέον οἶμαι τὸ μέσον Καλλικλέους τε καὶ τούτων · ὥστ’ εἰκὸς ἦν τούτων γε φείσασθαι . 
καὶ γὰρ εἰ μὲν ζώντων ἐγίγνονθ’ οἱ λόγοι , τάχ’ ἄν τις ἔφησε νουθεσίας ἕνεκ’ αὐτοὺς λέγεσθαι · τεθνεῶσι δ’ ἐπιτιμᾶν τίς ὁ καιρός ; 
ὅπου γὰρ εἰ καὶ ζῶντας ἐλέγχειν ἐβούλετο , οὐκ ἀπόντων γε κατηγορεῖν εἰκὸς ἦν , οὐδὲ πρὸς ἄλλους τινὰς , ἀλλὰ πρὸς αὐτοὺς λέγειν , ἦ που τό γε παντελῶς οὕτως ἐρήμην ἀγωνίσασθαι ἀωρία . 
ὁπότε γὰρ καὶ τοὺς οἰκείους τοὺς ἐκείνων αἰδεῖσθαι προσῆκε δῑ ἐκείνους , πῶς γε οὐ καὐτοὺς εἰκὸς ἦν ; 
ἐνθυμηθῶμεν δὴ καὶ τὸν τοῦ Σόλωνος νόμον ὡς ἥμερος , μὴ λέγειν κακῶς τὸν τελευτήσαντα , μηδ’ ἂν αὐτὸς ἀκούσῃ ὑπὸ τῶν αὐτοῦ παίδων . 
οὐκοῦν τό γε μήθ’ ὑπὸ παίδων , φαίη τις ἂν , μήθ’ ὑπ’ ἄλλου του τῶν ἐκείνοις προσηκόντων προακούσαντα τοσαύτην σπουδὴν ποιήσασθαι κακοὺς ἀποφῆναι πολὺ τοῦ νόμου τούτου κεχώρισται . 
καὶ μὴν οὐδ’ ἐκεῖνό γ’ εἰκὸς ἐναντίον μὲν ἂν τῶν παίδων ὀκνεῖν αὐτοὺς λοιδορεῖν , ἐν ἅπασι δὲ καὶ ἐκγόνοις καὶ πολίταις καὶ ξένοις τοιαῦτα ψέγειν , καὶ τῶν μὲν ἐν Σικελίᾳ τετελευτηκότων τοὺς παῖδας αἰδεῖσθαι καὶ περὶ δωρεῶν αὐτοῖς πολιτεύεσθαι , τῶν δ’ εἰς τὰ μέγιστα τῇ πόλει καὶ τοῖς Ἕλλησιν ὑπαρξάντων μηδὲ τῶν ὀνομάτων φείσασθαι , καὶ εἰ μὲν εἰκόνας αὐτῶν τοῦ δήμου στήσαντος ἐκίνει , πᾶς ἄν τις ἔφη νεμεσητὸν εἶναι , ἐπεὶ δ’ ὃ τοῦ πλέονος ἄξιον ἦν αὐτοῖς , τὴν δόξαν τὴν ἀγαθὴν ἀναιρεῖ , τί χρὴ φῆσαι ; 
καὶ ζωγράφος μὲν ἂν ὢν ἐπὶ τὰ αἰσχίω καὶ γελοιότερ’ αὐτοὺς μιμούμενος οὐ καλῶς ἂν ἐδόκει τὴν τέχνην δεικνύναι · ἐπεὶ δ’ ἐν τοῖς λόγοις ἐπὶ τὰ φαυλότατ’ ἐξηγεῖται καὶ τὰς ἀληθεῖς εἰκόνας αὐτῶν τῆς διανοίας διαφθείρει καὶ τοῖς μηδὲν προσήκουσιν ὁμοιοῖ , πῶς εἰκός ἐστι συνήδεσθαι ; 
καὶ εἰ μὲν ἐπ’ εἰκόνων ἢ μνημάτων αὐτοῖς ἐπόντα ἐπιγράμματα ἐξεκόλαπτεν ἢ μετεποίει βλάσφημ’ ἀντ’ εὐφημιῶν , ὅτι τούτους ὁ δῆμος κολακείας ἕνεκα καὶ κακίας ἐκβάλλει , πολλὴν ἄν τις ἔφη τὴν ὕβριν καὶ τὴν ἀτιμίαν εἶναι · εἰς σύγγραμμα δ’ οὕτω σπουδαῖον τοιαῦτ’ ὀνείδη κατακλείσας , καὶ ταῦτ’ ἀντὶ τῆς πρόσθεν ὑπαρχούσης εὐφημίας αὐτοῖς ἀντιγραψάμενος , καὶ παραδοὺς ἅπασιν ἀκούειν , μή τῳ δοκεῖ σφόδρα τῆς αὑτοῦ μουσικῆς εἰργάσθαι ; 
καὶ Θεμιστοκλῆς μὲν 
Ἄρθμιον ἐστηλίτευσεν , ὅτι τὸν ἐκ Μήδων χρυσὸν εἰς Πελοπόννησον ἤνεγκε , Πλάτων δὲ Θεμιστοκλέα καὶ Μιλτιάδην καὶ οὓς μετ’ αὐτῶν ἠξίωσε καταλέξαι στηλίτας οὑτωσὶ πεποίηκε . 
καίτοι τὴν μὲν κατ’ ἐκείνου στήλην τοῖς προσοικοῦσι μόνοις ὁρᾶν ἦν καὶ τοῖς εἰσαφικνουμένοις , σὺ δ’ εἰς ἅπαντας ἀνθρώπους καὶ πανταχοῦ γῆς καὶ θαλάττης τὰς κατὰ τούτων βλασφημίας ἐκδέδωκας . 
καὶ τῶν μὲν οἰκετῶν οὐδένα πώποτ’ ἔστιξας τῶν σαυτοῦ , τῶν δ’ 
Ἑλλήνων τοὺς ἐντιμοτάτους καὶ τοὺς ὑπὲρ τῆς κοινῆς ἐλευθερίας ἀγωνιζομένους ἴσα καὶ στίξας γεγένησαι , καὶ 
Γοργίου μὲν ἐφείσω , καὶ λέγει που Σωκράτης ὀκνῶ 
Γοργίου ἕνεκα λέγειν , ἵνα μή με ὑπολάβῃ διακωμῳδεῖν αὐτοῦ τὴν τέχνην , Περικλέους δὲ οὐκ ἐφείσω τεθνηκότος καὶ ταῦτα · ἀλλὰ τῷ μὲν Γοργίᾳ νέμεις αἰδῶ παρὰ τὸν 
Καλλικλέα , τῷ δὲ Θεμιστοκλεῖ καὶ τοῖς ἄλλοις οὐ νέμεις , ἀλλ’ ἐξ ἴσου πάντας αὐτοὺς ποιεῖς , μᾶλλον δὲ καὶ πλείω κακὰ τούτους ἢ ’κεῖνον εἴρηκας , καὶ ταῦτ’ εἰδὼς ὅτι ἅπας μὲν λόγος , ἐπειδὰν ἅπαξ γραφῇ , κυλινδεῖται , μεταχειρίζεται δ’ αὐτὸν ὁ βουλόμενος ὁμοίως ἐπαΐων καὶ μὴ , ἂν δέ τις μὴ καλῶς ἀκούειν ἐπίστηται , δέος ἐστὶ διαφθαρῆναι · 
οἷον καὶ περὶ τούτους ἄν τις συνίδοι τοὺς λόγους ὄν . 
εἰ γὰρ καὶ τὰ μάλιστα Πλάτων αὐτοῖς ἐπὶ πᾶσι δικαίοις κέχρηται , ὃ πολλοῦ δεῖν εἴποι τις ἂν οὕτως ἔχειν , ἀλλ’ οὖν ἀνάγκη γ’ ἀπ’ αὐτῶν θρασυτέρους καὶ τραχυτέρους γίγνεσθαι καὶ ἰταμωτέρους καὶ τοιούτους , οἵους ῥᾳδίως ἐπιπηδᾶν καὶ ἄρχουσι καὶ πρεσβυτέροις καὶ οἷστισι δεῖ συγκεχωρῆσθαι . 
εὖ γὰρ ὁ τῶν Λακεδαιμονίων ἔχει νόμος καὶ λυσιτελῶς [ἀμαθῶς] εἰσάπαξ ὑποχωρεῖν τοῖς πρεσβυτέροις , οὐχ ὡς πάντως δή που βελτίους καὶ δικαιοτέρους τοὺς πρεσβυτέρους ὄντας ἅπαντας , ἀλλὰ τῆς μελέτης ἕνεκα καὶ ὅπως ἡ τάξις μὴ συγχέοιτο . 
κἀν τοῖς λόγοις καλὸν τὸ φείδεσθαι τῶν προηκόντων ἐπιεικῶς εἰς ὅσον ἔξεστιν , ὅπως μή τις εὐχέρεια τοῖς πολλοῖς ἐνδύηται καὶ συνήθεια τοῦ προπηλακίζειν οὓς αὐτοῖς προσήκει τιμᾶν . 
ὅταν γὰρ οἱ μέγιστοι καὶ σεμνότατοι ῥᾳδίως κακῶς ἀκούωσι , καὶ ταῦθ’ ὑπὸ τῶν σοφωτάτων εἶναι δοκούντων , ὀλιγωρία τοῦ νόμου τοῖς φαύλοις ἐγγίγνεται , ὥστ’ οὐδὲν ὠφελοῦνται τοσοῦτον ὄσον βλάπτονται . 
καὶ μὴν σύ γ’ ἐλαύνεις Ὅμηρον οὐχ ὡς πάντα δή που λέγοντα κακῶς οὐδ’ ὡς τοῖς ὅλοις ἁμαρτάνοντα , ἀλλ’ ὡς οὐκ ἀσφαλῶς ἐχόντων τοῖς νέοις γ’ ἐνίων ἀκούειν , οὐδ’ ἂν κατ’ ἄλλο τι δεξιῶς ἔχῃ τὰ λεγόμενα · ἡμεῖς δ’ ἐλαύνειν μέν σε πολλοῦ τινος δέομεν , ὅτι μὴ κἂν εἰς τὸν θρόνον ἐγκαθίζοιμεν , εἰ βούλει , τοὺς δὲ τοιούτους τῶν λόγων ὑπεξαιρούμεθα · οὐδὲ γὰρ τούτους ὡς ἐξαλείψομεν φήσομεν , οὐχ οὕτως ἡμεῖς εὐχερεῖς . 
καὶ μὴν οὐδ’ ἐκεῖνό γε οὔτε Πλάτωνα λαθεῖν εἰκὸς ἦν οὔτε τῶν ἄλλων οὐδεὶς ἀγνοεῖ δή που ὅτι ἡ τῶν λαμπρῶν καὶ μεγάλων ἀνδρῶν εὐδοξία καὶ μνήμη χωρὶς τῆς εἰς τὸ παρὸν φιλοτιμίας καὶ πρὸς τὰς ὕστερον τύχας ἀποθήκην ἔχει ταῖς πόλεσι , καί τινες ἤδη διὰ τὸν δεῖνα καὶ τὸν δεῖνα τῶν παλαιῶν ἐπιείκειάν τιν’ εὕροντο ἐν ταῖς συμφοραῖς , ὅπερ καὶ τοῖς Ἀθηναίοις αὐτοῖς ὑπάρξαι δοκεῖ πολλάκις . 
ὁ δὲ καὶ τούτου φαίνεται τὸ καθ’ αὑτὸν ἀποστερῶν τὴν πόλιν . 
εἰ γὰρ ἑκάστῳ τοῦτ’ ἐν τῇ ψυχῇ παρασταίη καὶ τοῦτο πάντες πεισθεῖεν , μὴ ὅτι Μιλτιάδης καὶ 
Θεμιστοκλῆς καὶ Περικλῆς καὶ Κίμων καίπερ κεφάλαιον τῶν 
Ἀθηναίων , οὐδὲν τῶν ὀψοποιῶν οὐδὲ τῶν σιτοποιῶν ἄρα βελτίους ἦσαν , ἀλλὰ κἀγώ τινας ἐν τοῖς οἰκέταις κέκτημαι τοιούτους τὴν φύσιν , οἳ τὸν αὐτὸν τρόπον θεραπεύουσιν ἐμὲ ὅνπερ ἐκεῖνοι τὸν δῆμον τῶν Ἀθηναίων ἐθεράπευον , τοσοῦτον τούτων διαφέροντες , ὅτι πολλοὺς ἀνθ’ ἑνὸς δεσπότας ἐκέκτηντο , εἰ ταύτην ἔχοιεν κατ’ ἐκείνων τὴν δόξαν καὶ μὴ λογίσαιντο ὅτι λόγος ἄλλως ταῦτ’ ἦν καὶ πρὸς τὸ παρὸν φιλονεικία τις καὶ ὑπερβολὴ , σχολῇ γ’ ἂν ἄλλους τινὰς αἰδεσθεῖεν , ἢ τιμῆς τινος ἀξιώσαιεν δημοσίᾳ διὰ τούτους , οἷς αὐτοῖς οὐδ’ ὁτιοῦν αἰδοῦς ὠφείλετο ὡς ἐκ τοῦ λόγου . 
οὐκοῦν ἀλγεινὸν εἰ Λακεδαιμόνιοι μὲν ᾐσχύνθησαν τὸν Μιλτιάδην καὶ τὸν Θεμιστοκλέα καὶ τῆς πόλεως κρατήσαντες ἐφείσαντο τῆς ἐκείνων πολιτείας μνησθέντες , σὺ δὲ ταῦτα πάντ’ ἀναιρεῖς τοῖς λόγοις . 
καὶ μὴν εἰ μηδὲ τείχη μηδὲ νεώρια μηδὲ συμμάχους αὐτοῖς ἐξεπόρισας , τὸ δοκεῖν διακονεῖν αἰσχυνθεὶς , ἀλλ’ ὑπερεῖδες πάντων ὡς ἐλαττόνων σαυτοῦ , τοῦτό γε δή που προσῆκεν ἀφεῖναι τῇ πατρίδι ἀφορμὴν τοῦ μέλλοντος χρόνου , καὶ τὸ δοκεῖν ἐπιεικείας τινὸς ἀξίαν εἶναι . 
ἢ παρὼν μὲν ἂν αὐτοῖς ἀτυχήσασί που καὶ μέλλουσι διαφθαρήσεσθαι , εἰ κύριος ἦσθα , παραιτήσασθαι οὐκ ἂν ὤκνησας , ἀλλὰ καὶ πρὸς τῶν ἱερῶν καὶ πρὸς τῶν τάφων καὶ πρὸς αὐτοῦ τοῦ ἐδάφους συνέπραττες ἂν ὅ τι οἷός τ’ ἦσθα , κἂν εἴ τι κατηγορεῖν εἶχες , τὴν δὲ τῶν ἐπιτηδειοτάτων παραιτήσασθαι δόξαν καθαιρῶν , τοῦτ’ ἐκεῖνο ὃ σπουδάζεις τῇ πολιτικῇ τί προσῆκον πράττειν δοκεῖς ; 
εἶεν . 
ἄνευ δὲ τῆς τοιαύτης χρείας εἰς τὴν συνεχῆ παρὰ πάντων εὐμένειαν καὶ τὸ ταῖς γνώμαις συγκεκρᾶσθαι τῇ πόλει , πόσον τι δοκεῖν χρὴ συντελεῖν τὴν τῶν ἀνδρῶν τούτων μνήμην φυλαττομένην ἐφ’ οἷσπερ καὶ παρεδόθη τὸ ἐξ ἀρχῆς ; 
οὐκοῦν τοῦτό γε παντὶ προσῆκε φάσκοντί γ’ εἶναι χρηστῷ , ἐάν τ’ ἰδιωτεύῃ ἐάν τε δημοσιεύῃ λέγω , παρασκευάζειν ὡς δυνατὸν πλείστην εὔνοιαν παρὰ πάντων τῇ πατρίδι · εἰ δὲ μὴ , τήν γ’ ὑπάρχουσαν μὴ διαφθείρειν . 
οὐ γάρ πω καὶ τούτῳ διακονία τις πρόσεστιν ἀγεννὴς οὐδ’ ἀνελεύθερος . 
θαυμάζω δὲ Πλάτωνος εἰ χοὰς μὲν ἀποστερῆσαι τοὺς ἄνδρας οὐκ ἄν ποτ’ ἠξίωσεν ἑκὼν εἶναι , τὴν δὲ μνήμην καὶ τὴν ὑπὸ πάντων εὐφημίαν συγκεχωρημένην αὐτοῖς ἀφανίζων ἑαυτοῦ τὸ ἕρμαιον ἡγήσατο . 
καὶ μὴν εἰ τὸ συμμέτρους τὰς τιμωρίας ποιεῖσθαι πολιτικὸν , ἥ γ’ ἀτιμία τοῖς ἀνδράσιν αὐτὴ τὸ σύμμετρον παρελήλυθεν . 
οἶμαι γὰρ , εἴ τις ἐστὶν αἴσθησις τοῖς τελευτήσασι , μὴ ὅτι τῶν νομιζομένων , ἀλλὰ μηδ’ αὐτῶν τῶν μνημάτων ἀποστερηθέντας ἂν αὐτοὺς μηδ’ εἰς τοὺς ἐκγόνους τὰ ἔσχατα πάντων ἀτυχήσαντας τοσαύτην ἂν ποιήσασθαι τὴν συμφορὰν , ὅσην περ εἰ κολακείαν αὐτῶν οἱ 
Ἕλληνες καταγνοῖεν , καὶ ἃ ζῶντες ἔφυγον καὶ ὑπὲρ ὧν ὅπως αὐτοῖς μὴ ἔνοχοι γένοιντο πάντα καὶ λέγειν καὶ πράττειν ὑπέστησαν , ταῦτα τεθνηκότες καὶ ἐπ’ ἐξειργασμένοις οἷς διενοήθησαν φέροιντο τὰ τῆς δουλείας ὀνείδη , ὁ δὲ ταῦτα πείθων εἴη Πλάτων , ὁ μόνος κοσμῆσαι τὰς ἐκείνων ἀρετὰς κατ’ ἀξίαν δυνάμενος , καὶ μέντοι καὶ κεκοσμηκώς . 
ἀλλὰ μὴν εἴ γε τοῦθ’ ἕπεται φύσει τοῖς ἀγαθοῖς ἀνδράσι , τὴν ἀγαθὴν δόξαν διώκειν , πῶς οὐκ ἀδικεῖσθαι φαίη τις ἂν αὐτοὺς , εἰ κινδυνεύειν μὲν καὶ πάσχειν ὁτιοῦν ᾤοντο δεῖν ἐπὶ τῷ καλλίονι τῶν λόγων , εἰ δὲ μὴ , μέρος γέ τι καὶ διὰ τοῦτο , ἐχόντων δὲ πέρας καὶ τῶν λόγων καὶ τῶν ἔργων αὐτοῖς καὶ προσέτι καὶ τοῦ βίου , τὴν ἐναντίαν δόξαν οἴσονται , καὶ πῶς ἂν μᾶλλον ἀποστεροίημεν τὸν μισθὸν αὐτοὺς , ὃς μόνος τοῖς ἐπιεικέσι παρὰ τῆς φύσεως ὑπάρχει , καὶ ταῦτα συμφάσκοντες εἶναι δεῖν τοῖς ἀγαθοῖς καὶ ζῶσι καὶ τελευτήσασιν . 
ἐξῆν γὰρ , ὦ γενναῖε , καὶ τοὺς νέους δικαίους εἶναι προτρέπειν καὶ τοῖς πρεσβυτέροις τὰ πρέποντ’ ἀποδοῦναι . 
καὶ γὰρ εἰ μηδὲν εἴχομεν ἐπαινεῖν αὐτοὺς , ἀλλ’ ἐξῆν γε δή που παρελθεῖν σιωπῇ , καὶ οὐκ ἔμελλες ὀφλήσειν ἀλογίου . 
ἀλλὰ γὰρ οὐκ εἰ Πλάτων ὁ τῶν Ἑλλήνων τοσοῦτον ὑπερφέρων καὶ δικαίως μέγιστον ἐφ’ ἑαυτῷ φρονῶν κατηγορῆσαι τινῶν ἠξίωσε μεγέθει τινὶ καὶ ἐξουσίᾳ φύσεως , τοῦτο καὶ μάλιστ’ ἄν τις ἀγανακτήσειεν , ἀλλ’ ὅτι καὶ τῶν κομιδῆ τινὲς οὐδενὸς ἀξίων ἀφορμῇ ταύτῃ χρώμενοι μελέτην ἤδη τὸ πρᾶγμα πεποίηνται καὶ τολμῶσι καὶ περὶ Δημοσθένους , ὃν ἐγὼ φαίην ἂν Ἑρμοῦ τινος λογίου τύπον εἰς ἀνθρώπους κατελθεῖν , ὅ τι ἂν τύχωσι βλασφημεῖν . 
καίτοι τίς ἂν εἰς ζῶντας τελῶν τούτων ἀνάσχοιτο , οἳ πλείω μὲν σολοικίζουσιν ἢ φθέγγονται , ὑπερορῶσι δὲ τῶν ἄλλων ὅσον αὐτοῖς ὑπερορᾶσθαι προσήκει , καὶ τοὺς μὲν ἄλλους ἐξετάζουσιν , αὑτοὺς δὲ οὐδεπώποτ’ ἠξίωσαν , καὶ σεμνύνουσι μὲν τὴν ἀρετὴν , ἀσκοῦσι δ’ οὐ πάνυ , περιέρχονται δὲ ἄλλως βροτῶν εἴδωλα καμόντων , Ἡσιόδου κηφῆνες , Ἀρχιλόχου πίθηκοι , δύο μορφὰς ἔχοντες ἀντὶ τριῶν , τῆς τραγικῆς βοὸς τῶν ἱματίων τῶν ἠπημένων οὐδὲν διαφέροντες , τὰ μὲν ἔξω σεμνοὶ , τὰ δ’ ἔνδον ἄλλος ἂν εἰδείη τις , οὐδὲ μεθ’ ἡμέραν σώφρονες , ὡς Δημοσθένης φησὶν , ἀλλ’ αὐτοῖς καὶ ἡμέρα καὶ νὺξ ταυτόν ἐστι δυνηθεῖσιν · οἳ τοῦ μὲν Διὸς οὐδὲν χείρους φασὶν εἶναι , τοῦ δ’ ὀβολοῦ τοσοῦτον ἡττῶνται · ὀνειδίζουσι δὲ τοῖς ἄλλοις , οὐ τῶν πραγμάτων κατεγνωκότες , ἀλλὰ φθονοῦντες ὅτι αὐτοὶ ταῦτα πράττειν οὐ δύνανται . 
εἰ δέ τις αὐτῶν περὶ τῆς ἐγκρατείας διαλεγομένων ἀπαντικρὺ σταίη ἔχων ἔνθρυπτα καὶ στρεπτοὺς , ἐκβάλλουσι τὴν γλῶτταν ὥσπερ ὁ Μενέλεως τὸ ξίφος . 
αὐτὴν μὲν γὰρ ἐὰν ἴδωσι τὴν Ἑλένην , Ἑλένην λέγω ; 
θεράπαιναν μὲν οὖν ὁποίαν ἐποίησε Μένανδρος τὴν Φρυγίαν , τῷ ὄντι παιδιὰν ἀποφαίνουσι τοὺς Σατύρους τοῦ 
Σοφοκλέους . 
ἀλλὰ μὴν τήν γ’ ἀπιστίαν καὶ πλεονεξίαν αὐτῶν οὐδὲν δεῖ γνῶναι παρακαταθέμενον , αὐτοὶ γὰρ λαμβάνουσιν ὅ τι ἂν δυνηθῶσιν · οἳ τῷ μὲν ἀποστερεῖν κοινωνεῖν ὄνομα τέθεινται , τῷ δὲ φθονεῖν φιλοσοφεῖν , τῷ δ’ ἀπορεῖν ὑπερορᾶν χρημάτων . 
ἐπαγγελλόμενοι δὲ φιλανθρωπίαν ὤνησαν μὲν οὐδένα πώποτε , ἐπηρεάζουσι δὲ τοῖς χρωμένοις . 
καὶ τοὺς μὲν ἄλλους οὐδ’ ἀπαντῶντας ὁρῶσι , τῶν δὲ πλουσίων ἕνεκα εἰς τὴν ὑπερορίαν ἀπαίρουσιν , ὥσπερ οἱ Φρύγες τῶν ἐλαῶν ἕνεκα τῆς συλλογῆς , καὶ προσιόντων εὐθὺς ὤσφροντο καὶ παραλαβόντες ἄγουσι , καὶ τὴν ἀρετὴν παραδώσειν ὑπισχνοῦνται . 
καὶ τοὺς μὲν ἄλλους οὐδὲ προσειπόντας ἀντιπροσείποιεν ἂν εὐμενῶς , τοὺς δὲ τῶν πλουσίων ὀψοποιοὺς καὶ σιτοποιοὺς καὶ τοὺς ἐν ταῖς ἄλλαις τάξεσι πόρρωθεν εὐθὺς ἀσπάζονται , πρὶν εὖ καὶ καλῶς ὀφθῆναι , ὥσπερ τούτου χάριν ἐξ εὐνῆς ἀναστάντες · 
κἀν τοῖς προθύροις καλινδοῦνται , πλείω τοῖς θυρωροῖς συνόντες ἢ τοῖς δεσπόταις αὐτῶν , ἀναιδείᾳ τὴν κολακείαν ἐπανορθούμενοι , ἐν τοῦτο σύμβολον κεκτημένοι τοῦ μὴ πρὸς χάριν τοῖς ἀνθρώποις ὁμιλεῖν , ὅτι πάντ’ ἀποκναίουσιν ἀηδίᾳ λιπαροῦντες , ὁρώμενοι πρῶτον ῥᾷον αἰτοῦντες τὰ μὴ προσήκοντα ἢ ἕτεροι τὰ γιγνόμεν’ αὑτοῖς ἀπαιτοῦντες . 
οὗτοι γάρ εἰσιν οἱ τὴν μὲν ἀναισχυντίαν ἐλευθερίαν νομίζοντες , τὸ δ’ ἀπεχθάνεσθαι παρρησιάζεσθαι , τὸ δὲ λαμβάνειν φιλανθρωπεύεσθαι . 
εἰς τοῦθ’ ἥκουσι τῆς σοφίας ὥστ’ ἀργύριον μὲν οὐ πράττονται , ἀργυρίου δ’ ἀξίως λαμβάνειν ἐπίστανται · κἂν μέν γε τύχῃ τις ἔλαττον πέμψας , ἐνέμειναν τῷ δόγματι , ἂν δὲ ἁδρότερον τὸ σακκίον αὐτοῖς φανῇ , Γοργόνα Περσεὺς ἐχειρώσατο . 
καὶ ἡ πρόφασις πάνσοφος · τὰ γὰρ παιδία καὶ ἡ γυνή . 
ὦ δυστυχέστατε τῆς οἰκίας . 
εἶτα καπηλεύεις τούτων ἕνεκα ; 
τί οὖν οὐ καὶ τῇ γυναικὶ συγχωρεῖς λαμβάνειν ὅθεν ἂν δύνηται ῥᾷόν γε θρέψεσθαι ; 
καινότατον δέ μοι δοκοῦσι τρόπον τὴν μεγαλοψυχίαν ὁρίζεσθαι , οὐκ εἰ μεγάλα δώσουσιν , ἀλλ’ εἰ μὴ μικρὰ λήψονται [ἤδη] . 
οὐ γὰρ τῷ μεγάλα δωρεῖσθαι δεικνύουσιν αὐτὴν , ἀλλὰ τῷ μεγάλα ἀξιοῦν λαμβάνειν . 
ἤδη δέ τινες καὶ τοῦθ’ , ὡς ἀκούω , δόγμα πεποίηνται , προσίεσθαι μὲν τὸ διδόμενον , λαμβάνοντες δὲ λοιδορεῖν . 
μόνους δὲ τούτους οὔτ’ ἐν κόλαξιν οὔτ’ ἐν ἐλευθέροις ἄξιον θεῖναι . 
ἐξαπατῶσι μὲν γὰρ ὡς κόλακες , προπηλακίζουσι δ’ ὡς κρείττονες , δύο τοῖς ἐσχάτοις καὶ τοῖς ἐναντιωτάτοις ἔνοχοι κακοῖς ὄντες , ταπεινότητι καὶ αὐθαδείᾳ , τοῖς ἐν τῇ Παλαιστίνῃ δυσσεβέσι παραπλήσιοι τοὺς τρόπους . 
καὶ γὰρ ἐκείνοις τοῦτ’ ἐστὶ σύμβολον τῆς δυσσεβείας , ὅτι τοὺς κρείττους οὐ νομίζουσι , καὶ οὗτοι τρόπον τινὰ ἀφεστᾶσι τῶν Ἑλλήνων , μᾶλλον δὲ καὶ πάντων τῶν κρειττόνων , τὰ μὲν ἄλλ’ ἀφωνότεροι τῆς σκιᾶς τῆς ἑαυτῶν , ἐπειδὰν δὲ κακῶς τινας εἰπεῖν δέῃ καὶ διαβαλεῖν , τῷ Δωδωναίῳ μὲν οὐκ ἂν εἰκάσαις αὐτοὺς χαλκείῳ , μὴ γὰρ ὦ Ζεῦ , ταῖς δ’ ἐμπίσι ταῖς ἐν τῷ σκότῳ βομβούσαις · συγκαταπρᾶξαι μέν τι τῶν δεόντων ἁπάντων ἀχρηστότατοι , διορύξαι δ’ οἰκίαν καὶ ταράξαι καὶ συγκροῦσαι τοὺς ἔνδον πρὸς ἀλλήλους καὶ φῆσαι πάντ’ αὐτοὺς διοικήσειν πάντων δεινότατοι · οἳ λόγον μὲν ἔγκαρπον οὐδένα πώποτ’ οὔτ’ εἶπον οὔθ’ εὗρον οὔτ’ ἐποίησαν , οὐ πανηγύρεις ἐκόσμησαν , οὐ θεοὺς ἐτίμησαν , οὐ πόλεσι συνεβούλευσαν , οὐ λυπουμένους παρεμυθήσαντο , οὐ στασιάζοντας διήλλαξαν , οὐ προὔτρεψαν νέους , οὐκ ἄλλους οὐδένας , οὐ κόσμου τοῖς λόγοις προὐνοήσαντο · καταδύντες δὲ εἰς τοὺς χηραμοὺς ἐκεῖ τὰ θαυμαστὰ σοφίζονται , σκιᾷ τινι λόγους ἀνασπῶντες , ἔφης ὦ Σοφόκλεις , τὸν ἀνθέρικον θερίζοντες , τὸ ἐκ τῆς ψάμμου σχοινίον πλέκοντες , οὐκ οἶδ’ ὅντιν’ ἱστὸν ἀναλύοντες · ὅσον γὰρ ἂν προκόψωσι τῆς σοφίας , τοσοῦτον ἀνταφαιροῦσι μεγάλα φρονοῦντες ἐὰν ῥητορικὴν εἴπωσι κακῶς , ὥσπερ οὐ καὶ τοὺς δούλους τοῖς δεσπόταις ὑπ’ ὀδόντα πολλάκις καταρωμένους , καὶ μάλιστα δὴ τοὺς μαστιγίας αὐτῶν . 
ἤδη δέ τις καὶ Σάτυρος τῶν ἐπὶ σκηνῆς κατηράσατο τῷ Ἡρακλεῖ , εἶτά γ’ ἔκυψε προσιόντος κάτω . 
εἰκότως δέ μοι δοκοῦσι κακῶς ἅπαντας λέγειν , πολὺ γὰρ τοῦ πράγματος αὐτοῖς περίεστιν , οἵ γε κἂν μηδενὸς ἀνθρώπων μέμνωνται , λέγουσιν ἃ λέγουσι κακῶς · ὥστ’ ἀφ’ ὧν ἔχουσι χαρίζονται . 
καὶ τολμῶσιν ἤδη τῶν ἀρίστων ἐν τοῖς Ἕλλησι μνημονεύειν , ὥσπερ ἐξὸν αὐτοῖς · ὧν εἴ τις ἐξέλοι τὴν ψευδολογίαν καὶ τὴν κακοήθειαν , ὡσπερεὶ τὰ ἰσχύρ’ ἀφῄρηκε τοῦ βίου . 
εἶτα τὸ κάλλιστον τῶν ὀνομάτων αὑτοῖς τέθεινται φιλοσοφίαν , ὥσπερ θέαν προκατειληφότες καὶ τοὺς ἄλλους εὐθὺς συγχωρεῖν δέον , ἢ τῇ μεταθέσει τῶν ὀνομάτων τὰ τοιαῦτα κρινόμεν’ , ἀλλ’ οὐ τοῖς πράγμασιν , ὥσπερ ἂν εἰ ὁ Φρυνώνδας ἐκεῖνος Αἰακὸν αὑτὸν μετέθετο , ὡς δὴ δίδυμος εὐθὺς εἶναι δόξων καὶ κρείττων ἁπάσης αἰτίας . 
ἐπιτρεπτικὸν τοῦτο κακουργημάτων , ὥσπερ ἂν εἰ καὶ ὁ κλέπτης ἡγεῖτο κλέψας τὰ βλεπόμενα Ῥαδάμανθυς εἶναι , ἢ ὁ Θερσίτης προσεῖπεν ἑαυτὸν Ὑάκινθον ἢ Νάρκισσον , ἢ ὁ Λυκάων Ἕκτορα , ἢ ὁ Κόροιβος Παλαμήδην , ἢ ὁ 
Μαργίτης Νέστορα , ἢ Βάττος Στέντορα , ὁ περὶ τῆς φωνῆς εἰς Δελφοὺς ἀφικόμενος . 
εἶδον δ’ ἔγωγε καὶ ἐν ψαλμῳδίᾳ θεράποντας ἀλιτηρίους τοῖς τῶν θεῶν ὀνόμασι κοσμοῦντας ἑαυτοὺς , ὧν ἀπώναντο τὸ σῶμα ξαινόμενοι , καὶ ἀξίως γ’ ἐγίγνοντο μᾶλλον θεοῖς ἐχθροί . 
οὐκ ἤρκεσε τῷ Βοσκυπταίχμῳ μεταθέσθαι τοὔνομα , ἀλλ’ ὅτ’ εὖ καὶ καλῶς εὐτυχῆ προσεῖπεν ἑαυτὸν , ἔτι κρεῖττον ἐδυστύχει . 
καὶ οὗτοι τὴν τῆς φιλοσοφίας εὐφημίαν προκαλυψάμενοι διὰ ταύτης κλέψειν οἴονται τἄνδοθεν . 
ἔπειτά γε ἀλώπηξ ἀντὶ λέοντος ὑπέστη κερδαλῆ . 
ἀρχὴν δὲ οὐδ’ εἰδέναι μοι δοκοῦσιν οὐδ’ αὐτὸ τοὔνομα τῆς φιλοσοφίας ὅπως εἶχε τοῖς Ἕλλησι καὶ ὅτι ἠδύνατο οὐδ’ ὅλως τῶν περὶ ταῦτ’ οὐδέν . 
οὐχ Ἡρόδοτος Σόλωνα σοφιστὴν κέκληκεν , οὐ Πυθαγόραν πάλιν , οὐκ Ἀνδροτίων τοὺς ἑπτὰ σοφιστὰς προσείρηκε , λέγων δὴ τοὺς σοφοὺς , καὶ πάλιν αὖ Σωκράτη σοφιστὴν τοῦτον τὸν πάνυ ; 
αὖθις δ’ Ἰσοκράτης σοφιστὰς μὲν τοὺς περὶ τὴν ἔριν καὶ τοὺς , ὡς ἂν αὐτοὶ φαῖεν , διαλεκτικοὺς , φιλόσοφον δ’ ἑαυτὸν καὶ τοὺς ῥήτορας καὶ τοὺς περὶ τὴν πολιτικὴν ἕξιν φιλοσόφους ; 
ὡσαύτως δὲ καὶ τῶν τούτῳ συγγενομένων ὀνομάζουσί τινες . 
οὐ Λυσίας 
Πλάτωνα σοφιστὴν καλεῖ καὶ πάλιν Αἰσχίνην ; 
κατηγορῶν οὗτός γε , φαίη τις ἄν . 
ἀλλ’ οὐχ οἵ γε ἄλλοι κατηγοροῦντες ἐκείνων τῶν ἄλλων ὅμως ταυτὸν τοῦτο προσειρήκασιν αὐτούς . 
ἔτι δ’ εἰ καὶ Πλάτωνος ἐξῆν κατηγοροῦντα σοφιστὴν προσειπεῖν , τί τούτους γ’ ἂν εἴποι τις ; 
ἀλλ’ οἶμαι καὶ σοφιστὴς ἐπιεικῶς κοινὸν ἦν ὄνομα καὶ ἡ φιλοσοφία τοῦτ’ ἠδύνατο , φιλοκαλία τις εἶναι καὶ διατριβὴ περὶ λόγους , καὶ οὐχ ὁ νῦν τρόπος οὗτος , ἀλλὰ παιδεία κοινῶς . 
τεκμηριοῖ δὲ καὶ Δημοσθένης καὶ ἕτεροι μυρίοι . 
καὶ οὐ μόνον ἐν τοῖς καταλογάδην οὕτω ταῦτ’ ἔχοντ’ ἐστὶν , ἀλλὰ κἀν τοῖς ποιήμασιν . 
ἤδη μέντοι καὶ τοὺς κακοτεχνοῦντας ἐπισκώπτοντες καὶ τούτους ἔλεγον φιλοσοφεῖν , τὸν αὐτὸν τρόπον ὅνπερ καὶ τὸν σοφιστὴν ἐπὶ τὸ φαυλότερον ἤνεγκαν . 
αὐτὸς τοίνυν Πλάτων ὁ μάλιστ’ ἀνθαψάμενος τούτου τοῦ προσρήματος καὶ φιλοσοφίαν τοῦτ’ εἰπὼν , τό θ’ αὑτοῦ καὶ Σωκράτους καὶ πρᾶγμα καὶ γράμμα , ὅμως κατ’ ἀμφότερα πεποίηται τοὺς τρόπους αὐτῶν , τούς τε γὰρ φιλοκάλους καὶ φιλομαθεῖς ἐπιεικῶς εὕροι τις ἂν αὐτὸν φιλοσόφους ὀνομάζοντα , ἐγγύς τι τῆς τῶν πολλῶν κλήσεως , καὶ πάλιν που διαιρούμενος τούτους ἰδίᾳ προσείρηκε φιλοσόφους , τοὺς περὶ τὰς ἰδέας πραγματευομένους καὶ τῶν σωμάτων ὑπερορῶντας . 
οὕτως οὔτε τοὺς ἄλλους ἀφαιρεῖται τοὔνομα , ἀλλὰ δίδωσι κἀκείνοις φιλοσοφεῖν , οἷς τ’ ἰδίᾳ ταύτην ἀπέδωκε τὴν ἐπωνυμίαν οὐχ ἅπαντές εἰσιν οἱ φάσκοντες οὗτοι φιλοσοφεῖν , ἀλλ’ οἱ νῦν τῶν Πυθαγόρου καὶ Πλάτωνος σχεδὸν ὄντες λόγων · ἐπεὶ τούς γε ἄλλους φιλοσωμάτους , ἀλλ’ οὐ φιλοσόφους καλοίη τις ἂν ἐν τῇ 
Πλάτωνος φωνῇ . 
ἐπεὶ καὶ τὸν σοφιστὴν δοκεῖ μέν πως κακίζειν ἀεὶ , καὶ ὅ γε δὴ μάλιστα ἐπαναστὰς τῷ ὀνόματι 
Πλάτων εἶναί μοι δοκεῖ . 
αἴτιον δὲ τούτου καὶ τῶν πολλῶν αὐτὸν καὶ τῶν κατ’ αὐτὸν ὑπερφρονῆσαι . 
φαίνεται δὲ καὶ ταύτῃ εἰς ἅπασαν εὐφημίαν τῇ προσηγορίᾳ κεχρημένος . 
ὃν γοῦν ἀξιοῖ σοφώτατον εἶναι θεὸν καὶ παρ’ ᾧ πᾶν εἶναι τἀληθὲς , τοῦτον δή που τέλεον σοφιστὴν κέκληκεν . 
ἀλλ’ ἐῶ τὸν σοφιστήν · ἀλλ’ οὗ χάριν ἐξέβην ἐπὶ ταῦτα , κατ’ οὐδετέραν γὰρ τῶν προσηγοριῶν εἰς τούτους γένοιτ’ ἂν ἡ φιλοσοφία φωνὴν , οὔτε , ὥσπερ ἔφην , κατὰ τὴν κοινὴν τῶν Ἑλλήνων · οὐ γὰρ ἀφώριστο τοῦτ’ εἶναι τὸ φιλοσοφεῖν , ἀλλὰ παιδεία τις ἦν , ἧς τούτοις οὐδ’ ὁτιοῦν μέτεστιν , ἀπ’ αὐτῶν τῶν ὀνομάτων ἀρξαμένοις , οὔτ’ αὖ κατὰ τὴν Πλάτωνος , ἣν ἰδίᾳ τισὶν ἀξιοῖ σώζεσθαι . 
οὐ γὰρ ἅπασι μετέδωκε τῆς προσηγορίας τοῖς ἐπὶ τοῦ προσχήματος , ἀλλ’ οἷς εἶπον μόνοις . 
ἀλλ’ ὅμως πρὶν καὶ περὶ αὐτῆς τῆς ἐπωνυμίας ἔχειν εἰπεῖν τι , σεμνύνονται καὶ φασὶ φιλοσοφεῖν καὶ μόνοι τά τε ὄντα καὶ τὰ ἐσόμενα γιγνώσκειν , καὶ πάσας ὑφ’ αὑτοῖς καὶ πρὸς αὐτοὺς εἶναι τὰς τέχνας · οὓς οὐδὲν δεῖ κατ’ ὄνομα ἐξετάζειν , ἀλλὰ φορμηδὸν ἐφ’ ἁμαξῶν ἐκφέρειν , ὥσπερ τοὺς Κερκυραίων νεκρούς . 
τί γὰρ οὗτοι χρήσιμοι τῷ τῶν ἀνθρώπων γένει , οἷς οὐδὲ φαρμακοῖς , τὸ τοῦ κωμῳδιοποιοῦ , χρήσαιτ’ ἄν τις ῥᾳδίως ; 
ἀλλ’ ὅμως ἡμεῖς τούτου γ’ αὐτοῖς μεταδῶμεν καὶ μὴ φθονῶμεν , πρὸς ἓν τοῦτο ἔστων χρήσιμοι ταῖς πόλεσι , θρέψαντας ἐκρῖψαι . 
ὡς οὐκ εἶναί γέ τις ἂν φαίη πραγμάτων καὶ κακῶν αὐτοῖς ἀπαλλαγὴν καλλίω καὶ καθαρωτέραν ἢ εἰ τῶν θηρίων τούτων ἀπολυθεῖεν . 
εἰ δὲ μὴ τῇ κακίᾳ τῆς φύσεως αὐτῶν καὶ τοῖς πονηρεύμασιν ἀσθένειαν καὶ ἀνανδρείαν ὁ θεὸς προσῆψεν , ἅπαντ’ ἂν ἀοίκηθ’ ὑπ’ αὐτῶν ἦν , ὥσπερ Ἡρόδοτος περὶ τῶν ὄφεων ἔφη . 
νῦν δὲ κἂν ἶβις τούτων κρατήσειε . 
καὶ ταῦτα μηδεὶς οἰέσθω βλασφημίαν εἰς φιλοσοφίαν ἔχειν μηδ’ ἀηδίᾳ μηδεμιᾷ λέγεσθαι , ἀλλὰ πολλῷ μᾶλλον ὑπὲρ φιλοσοφίας εἶναι καὶ πρὸς τοὺς ὑβρίζοντας ταύτην εἰρῆσθαι . 
καὶ συνηγορῶν τῇ φιλοσοφίᾳ νῦν αὐτῶν ἀναστὰς κατηγορῶ , εἴπερ τι δεῖ χρηστὸν αὐτοῖς εἶναι δοκεῖν . 
ἀναμνησθῶ καὶ τοῦ φαλακροῦ χαλκέως τοῦ τῇ δεσποίνῃ συνοικοῦντος . 
τοῦτον οὐκ ἀτιμάζων δή που φιλοσοφίαν ἐποίησε Πλάτων , ἀλλά τινας ὑπὲρ αὐτῆς κάλλιστ’ ἀνθρώπων εἰκάζων ἐνισταμένους , καὶ ῥᾳδίως αὐτοὺς ἀξιοῦντας τῶν μειζόνων ἢ κατ’ αὐτούς . 
ἐπεὶ καὶ τοῦτο ἔμοιγε θαυμαστὸν καὶ θεῖον φαίνεται τῆς ἐκείνου φιλοσοφίας , τὸ μὴ πᾶσιν εἰκῆ συγχωρεῖν ἐπικεκινδυνευκὸς , ἀλλ’ ἔκκρισιν εἶναι τῶν ἀνδρῶν καὶ τὰς φύσεις ἐξετάζεσθαι . 
οὐδὲ γὰρ τοὺς Ἠλείους αὐτοὺς ἔγωγε νομίζω καταλύειν τὸ τῶν 
Ὀλυμπίων οὐδὲ ἀτιμάζειν , ὅτι οὐ πάντας ῥᾳδίως προσίενται τοὺς τοιούτους ἀγωνιστὰς , ἀλλὰ πρόκρισιν ** 
ἐστὶν οὐ ταυτὸν , ἀλλά μοι καὶ μειζόνως αὔξειν δοκοῦσι καὶ κοσμεῖν τὸν θεσμὸν τῷ τοσοῦτον ἅπασι παριστάναι τὸν φόβον καὶ τῷ τὰ πάντα ἀξιοῦν εἶναι τὰ παρὰ σφίσι κηρυκεύεσθαι τὰ μὲν ἀποδύντα τὴν ἀρχὴν ὀφθῆναι . 
οὕτω τοίνυν καὶ ἡμεῖς οὐ φιλοσοφίαν ἀτιμάζομεν , ἀλλ’ ὑπὲρ φιλοσοφίας ἀμυνόμεθα , ὡς εἰκὸς ἦν . 
οἶμαι γὰρ ἔγωγε καὶ Πλάτωνα καὶ Πυθαγόραν αὐτοὺς ἀναστάντας καὶ λαβόντας σοφιστὴν πόρρω που οὕτω δὲ ἂν κελεύειν τούτους καθέζεσθαι καὶ νομίζεσθαι κάλλιστ’ ἂν οὕτως αὐτοῖς ὑπὲρ φιλοσοφίας εἶναι δεδογμένον ὂν καὶ τοὺς κωμάζοντας ἐπ’ αὐτὴν ἀποκρίναιεν , ὥσπερ οἱ τοὺς τῷ ὄντι κωμάζοντας ἐπ’ αὐτὴν ἀποκρίνοντες , καὶ ἡμεῖς οὐχ ἅπαντας δή που λέγομεν κακῶς , οὐδ’ εἰρήκαμεν , ἀλλ’ οἷς τοῦτο προσήκει τῶν σκηπτούχων καὶ οἵτινες ἂν γνωρίζωσι τὰ λεγόμενα , οὔθ’ ὅστις αὐτῶν πρῶτος αἰτιάσεται , πρὸς τοῦτον εἴρηται . 
ἐπὶ φιλοσοφίᾳ γέ μοι καὶ αἰσχρὸν καὶ μετῆν ὥσπερ ἂν ἄλλῳ τῳ τοιούτῳ . 
οἶμαι δὲ κἀγὼ συγγενέσθαι τῶν ἐπ’ ἐμαυτοῦ φιλοσοφησάντων τοῖς ἀρίστοις καὶ τελεωτάτοις , καὶ οὐ πολλῶν ἡττᾶσθαι ταύτῃ θνητῶν , καὶ ἐν τροφέων μοίρᾳ γεγόνασί μοι . 
ὥστε τοῖς οἴκοι πολεμοίην ἂν μᾶλλον ἢ τοῖς φιλοσόφοις . 
ἀλλὰ μὴ τοῦτο τοιοῦτον ᾖ , ἀλλ’ ἔχει τινὰ καὶ χάριν ἡμῖν ἡ φιλοσοφία · ἐπεὶ καὶ ῥητορικῇ χαίρειν ἂν φαίην εἴπερ τις ἀνθρώπων ** 
καὶ ἐμοί τι μέτεστιν ἴσως τοῦ πολέμου . 
ἀλλ’ οὐ διὰ τοῦτο τοὺς ὑβρίζοντας εἰς αὐτὴν ἐπαινεῖν οἴομαι δεῖν , ἀρχὴν δὲ οὐδὲ καλῶ ῥήτορας · ἀλλ’ ὅσῳ μᾶλλον οὐδὲ τὴν ῥητορικὴν θαυμάζω τε καὶ ἀσπάζομαι , τοσούτῳ μᾶλλον τοῖς ἀναξίως αὐτῆς ταύτης καταψευδομένοις ἄχθομαι , καὶ ὑπὲρ αὐτῆς τῆς ῥητορικῆς ἥδιστ’ ἂν ἀμυνοίμην καὶ πειρῴμην εἰς ὅσον οἷός τ’ εἴην δεικνύναι πάντα μᾶλλον ἀκούειν δικαίους ἢ τοῦτο . 
ἀλλ’ οὐ πρὸς Μιλτιάδην γε καὶ Θεμιστοκλέα καὶ Περικλέα καὶ Κίμωνα ταύτην ἔχω τὴν γνώμην . 
πρὸς γὰρ σὲ , ὦ Πλάτων , ἤδη περιαχθέντας δεῖ τούτους χαίρειν ἐᾶσαι , εἰ δή τι μέτεστιν αὐτοῖς τούτου , οἶμαι δὲ οὐδὲν ** 
ταῦτα μικρόν . 
ἡμεῖς δὲ γνωρίζωμεν ἡμᾶς αὐτοὺς καὶ μὴ φυρώμεθα ὥσπερ ἐν ἡμερομαχίᾳ , μηδὲ τοῦτό γε ἓν , κακὸν Ἑλληνικὸν μιμώμεθα , στασιάζοντες περὶ τῆς ἡγεμονίας , ἀλλ’ ἐπιχωρήσαντες τῷ θεῷ τὴν κρίσιν παρέχωμεν ἡμᾶς αὐτοὺς ἐν τῷ τεταγμένῳ καὶ γιγνώμεθα τοιοῦτοι περὶ τοὺς πρότερον οἵουσπερ ἂν αὖ τοὺς ὕστερον εἶναι περὶ ἡμᾶς βουλοίμεθα . 
αἰσχρὸν γὰρ , ὥς γ’ ἔφη Δημοσθένης , οὓς οὐδ’ ἂν τῶν ἐχθρῶν καὶ τῶν πολεμίων οὐδεὶς ἂν ἀποστερήσειε τῶν εὐφημιῶν , τούτους ὑφ’ ἡμῶν , ὅτι προσήκομεν αὐτοῖς , μὴ τῆς γιγνομένης αἰδοῦς καὶ φιλανθρωπίας τυγχάνειν . 
ἐγὼ μὲν οὖν καὶ Πλάτωνι τὴν προσήκουσαν τιμὴν ἀπένειμα καὶ τοῖς ἀνδράσι τὰ πρέποντα ἐβοήθησα , καὶ οὐχὶ προηκάμην . 
εἰ δέ τις ἀντειπεῖν ἔχει τούτοις , φυλάττων ἐμοὶ τὴν ἴσην εὐφημίαν ὅσηνπερ ἐγὼ Πλάτωνι , τοῦτον ἐγὼ καὶ νῦν καὶ ὕστερον φίλον , οὐκ ἐχθρὸν κρίνω . 
Πρὸς Καπίτωνα νῦν σὲ καὶ μᾶλλον φιλοῦμεν οὕτως ἐρωτικῶς τοῦ Πλάτωνος ἔχοντα , ὃν ἐγὼ φαίην ἂν τιμᾶν καθ’ Ὅμηρον ἶσον ἐμῇ κεφαλῇ . 
εἰ γάρ τοι καὶ πάντες φαῦλοι πρὸς ἐκεῖνον , ἀλλ’ ἕκαστος τιμιώτατος αὐτὸς ἑαυτῷ , φασί . 
καίτοι τί λέγω ; 
οὐκ οἶδα μὲν γὰρ εἰ πιστεύεις · ἀληθὲς δὲ ἐρῶ . 
εἰ δὲ μὴ ἐγγὺς ἐκεῖνον ἔφησας ἡμῶν εἶναι , οὐκ ἂν οὕτω με εὔφρανας ὡς ὅτι προκατείληψαι δείξας · οὕτως ἐμοὶ φίλος ἁνὴρ καὶ φίλων ἐπέκεινα . 
συνέβη δέ μοι καὶ περὶ Δημοσθένη τοιοῦτον ἕτερον , φράσω δὲ καὶ πρὸς σέ . 
ἀνὴρ τῶν ἐκ τῆς γερουσίας τῆς Ῥωμαίων , Λίβυς τὰ ἀρχαῖα , 
Μάξιμος τοὔνομα , ἄξιος ὅτου βούλει , φασὶ δὲ οἱ ταῦτα δεινοὶ καὶ ῥήτορα αὐτὸν ἐν πρώτοις εἶναι Ῥωμαίων , οὗτος τοῖς τε Δημοσθένους λόγοις προσέκειτο ὑπερφυῶς καὶ οὐκ οἶδ’ ὅντινα τρόπον καὶ τοῖς ἡμετέροις ἑάλω τούτοις · καὶ δὴ οἷα συμφοιτῶν τε εἰς Ἀσκληπιοῦ καὶ φιλοκαλίας ἐλλείπων οὐδὲν συνῆν ἐμοὶ καθ’ ἑκάστην ἡμέραν κατὰ τοὺς λόγους · ὥστε τι καὶ περιειργασάμην πρὸς αὐτὸν ὑπὸ τοῦ τοιούτου . 
ἔτυχε γάρ μοι λόγος τις πεποιημένος ἐκ τρίτων πρὸς Λεπτίνην ἐξ ἀρχῆς τοιᾶσδε · εἶχον ἐν χερσὶ τὸν λόγον τὸν τοῦ Δημοσθένους , καὶ ὡς ἐγενόμην ἐπὶ τῶν κεφαλαίων ἃ τοῦ Λεπτίνου μέλλοντος ἐρεῖν ὑπετέμνετο , ἀποστήσας ἐμαυτὸν τοῦ Δημοσθένους ὑπ’ ἐμαυτοῦ τι συνεώρων . 
ὡς δὲ εὗρον καὶ δύο καὶ τρία τῶν χρησίμων , ἐνταῦθα πάλιν αὖ ἐπ’ ἄλλο τι ἐχώρουν . 
καί μοι πειρωμένῳ τὸ αὐτὸ ἀεὶ συνέβαινε . 
καὶ οὕτω δὴ ἀπὸ τοῦ κρασπέδου θοἰμάτιον , εἰ δὲ βούλει , τὸν λέοντα ἀπὸ τοῦ ὄνυχος ἀπειργασάμην . 
τοῦτον οὖν αὐτῷ τὸν λόγον δεῖξαι ἐπεχείρησα καὶ μέλλων δείξειν προεῖπον ὅτι πρὸς Λεπτίνην ἐφευρημένα σὺν τῷ πρὸς Λεπτίνην ἐφευρήσει . 
μὴ ἀδικῶ γε , ἔφην ἐγώ . 
καὶ ὃς μὰ Δία εὐγενῶς τε καὶ ὡς ἂν πᾶς ἠράσθη τε καὶ ἠγάσθη ὅστις φιλόλογος , Οἶσθα , ἔφη , ὅτι κάθημαι πρὸς τοῦ Δημοσθένους ; 
κἀγὼ , τὸν αὐτὸν ἄρ’ , ἔφην , ἐμοὶ βουκολεῖς , ὥστ’ εἰ νικῴη μ’ , οὐκ ἐχθρὸς ὁ στεφανούμενος , ἀλλ’ ᾧ σύ τε κἀγὼ συσπεύδομεν . 
ὡς δὲ ἐκέλευε τὰ βιβλία ἐν μέρει δεικνύναι καὶ τὸ πρᾶγμα πανταχῆ σπουδὴ ἦν , οὑτωσί τοι , ἔφην ἐγὼ , σοὶ ταὐτὰ γιγνώσκω περὶ Δημοσθένους , καὶ ἡγοῦμαι ταυτὸν ὅπερ σὺ , μὴ ῥᾴδιον εἶναι τὸν ἄνδρα ἐκεῖνον παρελθεῖν . 
εἰ δ’ οὖν τις κἀμοὶ θεῶν ἐπιβοηθήσειε , πολλὰ δ’ ἐν Ἀσκληπιοῦ τὰ παράδοξα , ὅτι οὐκ ἔδειξας , ἔφην , τὰ ἆθλα , ἵνα προθυμότερον ἀγωνιζοίμην . 
ἀποτυγχάνοντι μὲν γὰρ μανία καὶ μηδὲν ἐπαΐειν περὶ λόγων · ἐὰν δ’ ἄρα , ἔφην , κρατῶ , τί μοι περιέσται ; 
καὶ ὃς ἥσθη τε ἀκούσας , ὥσπερ ἐγὼ ἐκείνου ἀκούσας ἥσθην ὅτι τῷ Δημοσθένει συνεστήκοι , καὶ ἔδωκεν ἄδειαν δεῖξαι τὸν λόγον . 
καὶ ὅπως ἤδη διετέθη τὰ ἐπὶ τούτοις αὐτὸς ἂν εἰδείη , καὶ σὺ δὲ εἴ που συγγένοιο τῷ ἀνδρὶ καὶ μνησθείης . 
οὕτως ἐμοὶ κοινῶς μὲν εἰπεῖν τῶν παλαιῶν ἀνδρῶν , δῑ ἀκριβείας δὲ τούτων ὑπὲρ πάντας ἔρως δεινὸς καὶ φιλία θαυμαστή τις ἐντέτηκεν ἐκ παιδός . 
ὥστε καὶ σοὶ νῦν οὐ μόνον οὐ νεμεσῶ τῆς γνώμης ἣν ἔχεις , ἀλλὰ καὶ συγχαίρω . 
καὶ φιλῶν οὐκ ἀνήσω , ὅτι μὴ καὶ ὅσον οἷόν τε προσθήσω , νομίζων ἀκριβῶς ἑταῖρόν τε ἐμαυτοῦ καὶ στασιώτην εἶναι . 
οὐ γὰρ εἰς μελάνδετον σάκος ταυροσφαγοῦντες , ὡς Αἰσχύλος ἐποίησεν , ἀλλ’ εἰς τοὺς Πλάτωνος λόγους ἀφορῶντες , ὥσπερ τινὰς συναγωγέας καὶ κοινοὺς , εἰκότως ἂν πιστεύειν ἀλλήλοις ἔχοιμεν περὶ ἁπάντων . 
πάρεστι δέ σοι γνῶναι ὅτι καὶ ἡμῖν τι προσήκει Πλάτωνος , εἰ καὶ μὴ τοσοῦτον ὅσον τοῖς σοφοῖς , ἀλλ’ ὅσον γε ἐπίστασθαι χαίρειν τῷ ἀνδρί . 
ἥ τε γὰρ ἡμῖν φωνὴ σὺν θεοῖς εἰπεῖν οὐχὶ κώλυμα τὸ μηδὲν ἂν τῶν ἐκείνου δέξασθαι δύνασθαι , οὐδέ τις ἡμᾶς ἀπελαύνει πρόρρησις εἰ καὶ μυστηρίων , καὶ τὸν βίον οὐ παντάπασιν ἀπᾴδειν φασὶ τῆς ἐκείνου γνώμης οἱ πεπειραμένοι . 
ἀλλ’ εἴτ’ ἐγὼ κατ’ ἐκεῖνον ἔφην τότε εἴτ’ ἐκεῖνος νῦν κατ’ ἐμὲ , οὐκ ἄν μοι δοκεῖ μέσος ἐγγενέσθαι οὐδὲ παρελθεῖν παρὰ τῷ ἑτέρῳ τὸν ἕτερον εὐνοίας ἕνεκα καὶ τοῦ ταὐτὰ γιγνώσκειν περὶ τῶν ὅλων εἶεν . 
φέρε δὴ πρὸς αὐτοῦ τοῦ φιλίου Διὸς , ἐπεὶ καὶ Πλάτων τό τε ἀληθὲς ἁπανταχοῦ τιμᾷ καὶ τὰς ἐν τοῖς λόγοις συνουσίας ἀφορμὴν φιλίας ἀληθινῆς ὑπολαμβάνει , σαφέστερον κατίδωμεν τί ποτε ἦν ὅ σοι προσέστη τῶν λόγων , οὓς δὴ πρὸς αὐτὸν ἡμῖν φασί τινες πεποιῆσθαι . 
ἐγὼ μὲν γὰρ αὐτὸν ἐπειρώμην πανταχοῦ σύμψηφον ὄντα ἐμαυτῷ δεικνύναι . 
εἴτε γάρ τι ἡμῖν λελήρηται , οὐδὲν δεῖ τῆς 
Στησιχόρου παλινῳδίας , ἀλλὰ σπογγιὰ ἰάσεται , εἴτε τι καὶ κρεῖττον ἐν τοῖς λόγοις ἔνεστιν ἢ ὡς τοῦτο τὸ ἆθλον πρέπειν αὐτοῖς . 
σὺ δὲ ἐπαίνει μὲν , εἴ σοι μὴ δοκεῖ , μηδὲν μᾶλλον , συγγίγνωσκε δὲ ὅμως , εἰ μὴ καὶ τιμῆς ἀξιοῖς , ἀλλὰ τούτου γε ἂν ἀξιοῖς . 
ἔφησθα , ὡς ἐγὼ πυνθάνομαι , δυσχεραίνειν ὅτι ἦν ἐν τοῖς λόγοις μνήμη τῆς εἰς Σικελίαν ἀποδημίας αὐτοῦ , καὶ ὅτι τοῦ βίου δὴ καθάπτεσθαι τοῦ 
Πλάτωνος ἐν τούτοις ἐδοκοῦμεν · ἐχρῆν δὲ ἄρα τοῦτο μὲν χωρίς που εἶναι , τὸν λόγον δὲ ἐλέγχειν , καὶ ταῦτά γε οὐκ ἐραστοῦ μόνον τὰ ἐγκλήματα , ἀλλὰ καὶ σωφρονοῦντος περὶ λόγους . 
ἀλλ’ ὅρα δὴ μὴ ἀναίτιόν με αἰτιᾷ . 
ἐγὼ γὰρ οὐκ ἔλεγον δή που Πλάτωνα κακῶς , ὥσπερ ἐν δικαστηρίῳ τινὶ κρίνων , οὐδ’ ᾐτιώμην τὰς ἀποδημίας , ἵνα χείρων νομίζοιτο , ἀλλὰ κἀν τούτοις μαρτυρεῖν ἔφασκον ἐμαυτῷ τε καὶ ῥητορικῇ . 
δῆλον γὰρ ὅτι εἰ μὲν μικροῦ τινος ἄξιον ἦν τὸ ἀδικεῖσθαι , ἢ τὸ δίκην λαμβάνειν ἀδικηθέντα , οὐδ’ ἂν ἐκεῖνον ἐπῆρεν οὐδεὶς πέλαγός τε τοσοῦτον πλεῖν καὶ παρ’ ἄνδρα τύραννον ὑπὲρ τῶν Λίωνος πραγμάτων , οὐδέ γε ἐκεῖθεν ἀναστρέψαντο συμπράττειν ἅπαντα Δίωνι , κατελθεῖν τε βουλομένῳ καὶ δίκην ὧν ἐπεπόνθει λαμβάνειν . 
νῦν δὲ ἔργῳ μαρτυρεῖν αὐτὸν ὅτι οὐ φαύλης φύσεως οὐδὲ τῆς τυχούσης εἴη δυνάμεως τὸ τοῖς ἀδικεῖν ἐπιχειροῦσι μὴ ἐπιτρέπειν . 
καὶ ταῦθ’ ὅτι ἀληθῆ εἰσὶ μὲν οἱ τῶν λόγων δήπουθεν ἀκούσαντες , εἰσὶ δὲ οἱ λόγοι . 
καὶ τὰ μὲν ἄλλα ἐῶ μεθ’ ὅσης αἰδοῦς καὶ πραότητος περὶ αὐτῶν τούτων διειλέγμεθα , τοσοῦτον δεινότητος εἰσφερόμενοι ὅσον μήτε ἐκεῖνον διέβαλλε κἀμοὶ κρείττω καθίστη τὸν λόγον , ἀλλ’ εἰσεποιήσαμεν ὥσπερ παράβασιν χωρίον ἐξαίρετον αὐτῷ . 
οὗ σὺ εἰ μὲν ἤκουσας , ἀναμνήσθητι , εἰ δὲ μὴ ἤκουσας , μὴ προκαταγίγνωσκε . 
φέρε οὖν σοι ὥσπερ οἱ ἐν τοῖς δικαστηρίοις ἀγωνιζόμενοι αὐτὰ ἐκ τοῦ βιβλίου παράσχωμαι . 
ἐκ τοῦ βιβλίου . 
μικρὸν δέ τι βούλομαι διαλαβεῖν , μή τις ὅλως οἰηθῇ με τοῖς λόγοις τούτοις κατηγορεῖν Πλάτωνος , ἢ λέγειν κακῶς μετὰ ἀφορμῆς . 
ἐγὼ γὰρ οὔτε αὐτὸς ἔγκλημα δή που ποιοῦμαι εἴ που καὶ ὁπωσοῦν ᾠήθη δεῖν Πλάτων ἀποδημῆσαι οὔτ’ εἰ ἄλλος τις προφέρει νοῦν ἔχειν ἡγοῦμαι , οὔθ’ ὅλως ἔξω τῶν εἰς τὸν λόγον ἡκόντων οὐδὲν περιεργάζομαι , [ὥστε εἰ δεῖ καὶ τοῦτο εἰπεῖν καὶ ἐν αὐτοῖς τούτοις] μή πω τοσούτου μηδὲν ἄξιον ἔστω νικητήριον , ἀλλ’ ἅ τε αὐτὸς ἔπραξε καὶ τίνων ἔπραξε χάριν καὶ ἃ αὐτὸς καθαρῶς εἴρηκε , ταῦτα συμβαίνειν φημὶ τοῖς ὑπὲρ τῆς ῥητορικῆς λόγοις · καὶ τοσούτῳ δέω κακίζειν ἐκεῖνον τούτοις , ὥστε εἰ δεῖ καὶ τοῦτο εἰπεῖν , καὶ ἐν αὐτοῖς τούτοις σεμνύνειν αὐτὸν ἡγοῦμαι , εἰ τούτων ἐκείνοις ὑπεναντίως ἐχόντων μὴ τὰ ἔργα μηδὲ τὰς πράξεις αὐτοῦ διαβάλλω , ἀλλ’ ἐκ τοῦ βίου καὶ τῶν ἔργων , ἃ μεθ’ ἡμῶν καὶ ὧν ἡμεῖς ἀξιοῦμεν εἶναι τίθημι , ταῦθ’ ἑτέρως ἔχοντα ἢ ὡς ἄν τις πιστεύσειεν ἀποφαίνω. δοκεῖ σοι ταῦτα κακίζοντος ἐκεῖνον εἶναι , ἤ τινος αὐθαδείας ἢ προπετείας μετασχεῖν ; 
ἐγὼ μὲν οὐκ οἶμαι . 
ἀλλ’ εἰ δεῖ τι τούτοις ἔγκλημα ἐνεγκεῖν , μᾶλλον ἄν τις καλέσειε δικαίως εὐλάβειαν πλείω τῆς προσηκούσης . 
καίτοι ἐκεῖνός γε ὅπου καὶ μικρὸν ἐλέγχειν ἔχει τινὰ τῶν πρεσβυτέρων , ἢ καὶ τῶν καθ’ ἑαυτὸν ἐνδόξων ἀνδρῶν , οὐδὲν ὑφίεται . 
ἀλλὰ μή πω περὶ τούτων . 
ἀλλὰ τί χρῆν με ποιεῖν ὦ πρὸς Διός ; 
πότερον μὴ μνησθῆναι τὸ παράπαν τῆς εἰς Σικελίαν ἀποδημίας ὥσπερ τι τῶν ἀπορρήτων μέλλοντα ἐρεῖν ; 
ἀλλ’ οὔτε ψήφισμα συνῄδειν ἀπαγορεῦον καὶ τῷ λόγῳ συνέφερε , καὶ ἅμα ἀληθὲς ἦν · καὶ γὰρ ἔπλευσεν οὐχ ἅπαξ καὶ ὑπὲρ τοῦ 
Δίωνι γενέσθαι τὰ δίκαια . 
ἔστω δὲ ταῦτα · ἐφαίνετο δὲ ἐν τοῖς λόγοις Γοργίου εἰρηκὼς οὐ πολλοῦ τινος ἄξιον τὸ μὴ ἀδικεῖσθαι . 
εἰ δὲ ταῦτα ἀσθενῆ καὶ τοῦ μηδενὸς ἄξια , ἐν μέσῳ μὲν δὴ πρόκειται , λυόντων δὲ οἱ σοφοὶ , εἰ βούλονται , καὶ κακῶς λέγοντες ἐμέ . 
πάντως συνηθέστερον κακῶς λέγειν ἢ εὖ . 
ἀλλὰ σύν τινι ἔθει πρᾳοτέρῳ καὶ σχήματι χρῆν μνησθῆναι περὶ αὐτῶν ; 
οὐκοῦν ἤκουσας τῆς παραιτήσεως εἰ μὴ τότε , ἀλλὰ νῦν . 
ὅτι δὲ οὐ τὰς παρὰ σοῦ ταύτας αἰτίας δείσαντες ὕστερον εἰσεποιήσαμεν ταῦτα , ἀλλ’ ἀπ’ ἀρχῆς ἐνῆν , κάλει τούτων μάρτυρας , εἰ βούλει , τοὺς ἀκούοντας . 
ἀλλὰ νὴ Δί’ ἀνιαρὸν τοῦτο τοῖς Πλάτωνος ἑταίροις . 
ἕτερος λόγος οὗτος , οὐ πρὸς ἐμὲ , ἀλλὰ πρὸς ὁντιναδήποτε . 
ἢ καὶ τοῦτο ἀδικῶ ὅτι τὰ ἐκ τῶν Νόμων αὐτοῦ παρεγραψάμην ; 
καὶ ὅπως γε , ἐπεὶ καὶ δυσχεραίνουσι , κἀκεῖνο ἐπιδείξουσιν ὡς οὐ τοῖς αὐτὸς αὑτοῦ περιπίπτει λόγοις , ἐπειδάν τι φάσκῃ . 
ἐκ τῶν Νόμων τοῖς δ’ εὐδαιμόνως ζῶσιν ὑπάρχειν ἀνάγκη πρῶτον τὸ μὴ ἀδικεῖν ἄλλους , μήτε αὐτοὺς ὑφ’ ἑτέρων ἀδικεῖσθαι . 
τούτοιν δὲ τὸ μὲν οὐ πάνυ χαλεπὸν , τοῦ δὲ μὴ ἀδικεῖσθαι κτήσασθαι δύναμιν παγχάλεπον · καὶ οὐκ ἔστιν αὐτὸ τελέως ἔχειν ἄλλως ἢ τελέως γενόμενον ἀγαθόν. ἐπὶ τούτοις αὖ τοῖς ῥήμασι τί ἡμεῖς ἐφθεγξάμεθα ἐν τῷ βιβλίῳ ; 
ἐκ τοῦ βιβλίου ἰοῦ ἰοῦ τῆς μαρτυρίας . 
τούτων ἐδεόμην . 
ταῦτα λέγει Πλάτων , ὁ τοῦ ἐπιγράμματος μετέχων καὶ δῑ ὃν τὸ 
Ἀρίστωνος γένος θεῖον ὡς ἀληθῶς . 
τελέως ἄρα , ὦ δαιμόνιε , ῥητορικὴ καλὸν καὶ οὐ πρὸς παντὸς οὔτε λαβεῖν οὔτε κτήσασθαι . 
φαίνει γὰρ καὶ σὺ τοῦτό γε συγχωρῶν , ὅτι ἐπὶ τῷ μὴ ἀδικεῖσθαι τέτακται . 
οὐκοῦν ὅτε ἀδικεῖν μὲν οὐ προσηνάγκαζεν , ἀδικεῖσθαι δὲ οὐκ ἐᾷ , ὡς δὲ ἐκ τοῦ λόγου συνέβαινεν , οὐδέτερον τούτων ἐᾷ , οὔτε ἀδικεῖν οὔτε ἀδικεῖσθαι , εἰ μὲν καὶ τῆς φιλοσοφίας ὁ αὐτός ἐστιν ὅρος , φιλοσοφία τις οὖσα ἡ ῥητορικὴ φαίνεται , εἰ δὲ ἐξαρκεῖ τῇ φιλοσοφίᾳ μὴ ἀδικεῖν , ἡ ῥητορικὴ τελεώτερον · 
τὸ γὰρ χαλεπώτερον κτήσασθαι καὶ μεῖζον ἤδη προστίθησιν , ὅπως μηδ’ αὐτὸς ὑπ’ ἄλλων ἀδικήσεται . 
πῶς οὖν τὸ αὐτὸ ἅμα μὲν τελέως ἀγαθὸν καὶ μέγιστον τῶν ἀγαθῶν , ἅμα δ’ ἔσχατον τῶν κακῶν καὶ κολακεία ; 
ἢ πῶς ἐλάχιστον οἱ ῥήτορες δύνανται , εἴ γε οὗ παγχάλεπον κτήσασθαι δύναμιν , τοῦτ’ αὐτοῖς περίεστιν ; 
ἐγὼ μὲν οὐκ ἔχω συμβαλεῖν . 
εὐδαίμονες ἄρα , οὐκ ἄθλιοι , κατὰ τὸν 
Πλάτωνος λόγον οἱ ῥήτορες , εἴ γε ὁ μὲν τελέως ἀγαθὸς εὐδαίμων , τοῦτο δὲ οὐκ ἔστι κτήσασθαι μὴ τελέως ἀγαθὸν γενόμενον. πότερον ταῦτα ὀρθῶς καὶ ἀναγκαίως ἔχει ἐνεγκεῖν εἰς μέσον , ἢ καὶ τοῦτο ἀδικοῦμεν καὶ περιεργαζόμεθα , εἰ μὴ προσκυνοῦμεν , ὡσπερεὶ κίστην ἀπόρρητα κρύπτουσαν ; 
ἐγὼ δὲ οὐ τοῦτο ᾤμην εἶναι τὸ τἀπόρρητα ἐκφέρειν . 
καὶ ὅπως αὖ μή με φήσεις πικρότερα τοῦ δέοντος λέγειν . 
οὐ γὰρ ἔγωγέ τις τούτων αἴτιος , ἀλλ’ ἔδει δέχεσθαι τὴν πρόκλησιν . 
αὕτη δὲ τίς ἦν ; 
τολμᾶν ἀκροᾶσθαι , ὥσπερ ἐν δικαστηρίῳ ἴσους καὶ κοινοὺς ἀμφοῖν . 
ἀλλὰ γὰρ ὀρθῶς ἐγὼ περὶ τούτων , ὡς ἔοικε , προεωρώμην καὶ προὔλεγον ὡς εἰ μή τις ἅπαντος τοῦ λόγου διακούσεται , οὐ μόνον οὐ τιμήσει τὰ πρέποντα , ἀλλ’ οὐδὲ εἴσεται τοῦ πράγματος οὐδέν . 
διὰ ταῦτα ἠξίουν ἀκροᾶσθαι διὰ τέλους ὅστις μέλλει τὸ ἀγώνισμα πᾶν ὄψεσθαι καὶ ψῆφον ὀρθὴν καὶ δικαίαν ἐποίσειν . 
οὐδὲ γὰρ , ὦ ἄριστε ἀνδρῶν , οἱ δικασταὶ τοῦτον τὸν τρόπον κρίνουσι καὶ προοιμίου τινὸς ἢ διηγήσεως ἀκούσαντες ἀπαλλάττονται , οὐδὲ αὖ ταῦτα παρέντες πρὸς μέρος τι τῶν εἰκότων συνῆλθον , ἢ ὅσον μιᾶς τινος μαρτυρίας ἀκοῦσαι ἢ τῆς ἐπανόδου τῶν εἰρημένων , ἀλλ’ ἀκούσαντες ἀπ’ ἀρχῆς εἰς τέλος οὕτω τὴν ψῆφον φέρουσι · καὶ τοῦτο κἀκείνοις οἶμαι λυσιτελεῖ . 
πρὸς τῶν θεῶν τῶν ὁρκίων οὐδέ γε ὑμεῖς ὅταν ποιῆτε Ὀλύμπια , οὐχ οὕτως ἀγωνοθετεῖτε , τοῦ μὲν ἅπαντα ἀκούσαντες τῶν ἀγωνιστῶν , τοῦ δὲ ὅσον εἰσόδιον , ἢ τῶν μὲν ἐν μέσῳ τι , ἢ τῶν ἐν τέλει . 
πρὸς οὖν τί τοῦτο λέγω ; 
ὅτι μικρῷ τινι τοῦ λόγου μέρει προστυχὼν ἀπὸ τούτου τὸ πᾶν ἔκρινας , προοιμίου δὲ οὐκ ἤκουσας οὐδὲ τῆς ὅλης καταστάσεως , ἣν ἐξῆν μηδὲν ἐλάττονος ἀξίαν νομίσαι τοῦ παντὸς ἀγῶνος , ὡς περὶ μέρους εἰπεῖν . 
τὸ γὰρ ἦθος ὅλον ἐνταῦθα ἂν μᾶλλον . 
ἐν αὐτοῖς γὰρ ἔγνως ὡς ἐπαινέσοντες πλέον τὸν ἄνδρα ἢ καθαιρήσοντες εἰσῄειμεν . 
οὕτω πᾶσαν αἰδῶ καὶ τιμὴν ἀπεδώκαμεν αὐτῷ , ὥστε εἰ αὐτὸς πρὸς αὑτὸν ἔμελλεν ἀντερεῖν , οὐκ ἄν μοι δοκοίη μᾶλλον αὑτοῦ φείσασθαι . 
οἶμαι δὲ εἰ καὶ υἱὸς ἐκείνου ἔμελλεν ἀντερεῖν αὐτῷ , οὐκ ἂν πλείω τὴν παραίτησιν ἐποιήσατο , οὐδ’ ἂν περιφανέστερον ἐκόσμησεν εἰς τοὺς Ἕλληνας . 
σὺ δὲ τούτων ἀπολειφθεὶς ὅμοιος εἶ τῷ πρὶν ἀμφοῖν ἀκοῦσαι τὸν μῦθον δικάζοντι . 
καίτοι ἕτερός γ’ ἂν ἔχων συνέχειαν ἐπελάθετο καὶ αὐτὸς ἑαυτοῦ , μὴ ὅτι τοῦ ἀντιπάλου , καὶ τὸ προκείμενον δεικνὺς οὐδὲν ἂν πλέον ἐζήτει . 
ἐγὼ δὲ ὥσπερ δεδοικὼς μὴ φαυλότερος περὶ ταῦτα ἐκεῖνος νομισθῇ , τὸ ἐκείνου σπεύδων παρὰ πάντα τὸν λόγον διαγίγνομαι · καὶ τῆς ἀποδείξεως οὕτω συνεχοῦς καὶ πυκνῆς οὔσης , ἐξέστω γὰρ εἰπεῖν , τὸ σχῆμα τῶν λόγων τῶν πρὸς τὸν ἄνδρα οὐχ ἧττον ἀγαστόν ἐστιν , ὅτι οὐχ ἑτέρως μὲν τὴν κρηπῖδα ὑπέθηκα , ἑτέρως δὲ τὸ λοιπὸν ἐπήγαγον , ἀλλ’ ἀκολουθεῖ πανταχοῦ τῷ λόγῳ τὸ τοῦ ἀνδρὸς προορώμενον , καὶ δείκνυμεν ὅτι ἀντιλέγοντες τὰ ἀναγκαῖα κοσμοῦμεν ἐκ περιουσίας . 
καίτοι ἐβουλόμην ἂν ἐκεῖνον οὕτως ἀντειπεῖν μοι δεῦρο γενόμενον , ἀλλ’ ἴσως ἧττον ἂν τοῦ τοιούτου ἐμέλησεν αὐτῷ . 
σκόπει τοίνυν καὶ τὰ ἐπὶ τῆς τελευτῆς τῶν λόγων ὡς ἀκόλουθα τῷ προοιμίῳ · τοῦτο μὲν περὶ τῶν τῷ ὄντι ῥητόρων διαλεγόμενοι , Πλάτων δ’ ἡμῖν ποῦ χοροῦ , φαμὲν , στήσεται ; 
ἡμεῖς μὲν αὐτὸν ἐν τῷ καλλίστῳ τάττειν ἕτοιμοι τοιουτοισί τισι τοῖς ῥήμασιν , οὐ γὰρ τό γ’ ἀκριβέστερον μέμνημαι · τοῦτο δὲ ἑτέρων τινῶν ἀνθρωπίσκων μνησθέντες , πρὸς δὲ δὴ Πλάτωνα , τὸν τῶν ῥητόρων πατέρα τε καὶ διδάσκαλον , οὕτως οἶμαι τὸ ἐφεξῆς εἰρήκαμεν , καὶ τοσαῦτά γ’ ἐστὶν οὐ τὸν βίον τὸν ἐκείνου καὶ τοὺς λόγους εἰς ὅσον οἷόν τε σεμνύνοντος , καὶ ταυτὶ πάντα ὑπὲρ τῆς ἀληθείας ἀκριβολογοῦμαι καὶ διεξέρχομαι , φησὶ Δημοσθένης , ἐπεὶ τό γε τοῦ Πινδάρου πολλοὶ ὑμνοῦσι χρὴ δὲ πᾶν ἔρδοντ’ ἀμαυρῶσαι τὸν ἐχθρόν . 
ἐχθρὸν δέ που λέγει τὸν ἀντίπαλον . 
καὶ σχεδὸν ἔν τε ταῖς σφαιρομαχίαις καὶ τοῖς γυμνικοῖς αὐτοῖς ἀγῶσι , προσθήσω δὲ καὶ ἱππικοῖς , οὕτως ὁρῶμεν οὐ τοῖς τῶν ἀντιπάλων βουλήμασιν ἀκολουθοῦντας τοὺς περὶ τῆς νίκης ἐρίζοντας , ἀλλὰ τὰ αὑτοῖς συμφέροντα καὶ ποιοῦντας καὶ λέγοντας , ἕως ἂν μή τις περιφανῶς κωλύῃ νόμος . 
ὥστ’ εἰ τὰ μάλιστα μὴ πρὸς ἡδονήν τισιν ἦσαν οἱ λόγοι , ἔλεγχον δὲ εἶχον ἢ τῶν λόγων τῶν ἐκείνου ἢ τοῦ βίου , ἀρχαῖος ὁ νόμος χρῆσθαι τοῖς τοιούτοις , καὶ οὐκ ἐγὼ κατέδειξα αὐτὸν , ἀλλὰ παντάπασα παλαιός ἐστιν · ἢ δέδοικα αὖ λέγειν μὴ Πλάτων ὁ καταδείξας αὐτὸν ᾖ · κἀμοὶ μὲν ἀπολελόγηται μετρίως ὑπὲρ τῆς αἰτίας , ὡς ἐγὼ νομίζω · ὅτι δὲ ἐκεῖνός ἐστιν ὁ οὐ πάνυ φροντίζων εἴ του δέοι καθάπτεσθαι , μάλιστα μὲν εἰκὸς ἄμεινόν σε ταῦτα ἐπίστασθαί τε καὶ μεμνῆσθαι τούτοις σχολάζοντα , ἃ δ’ οὖν κἀγὼ μέμνημαι φέρε ἀναμνήσθητι . 
καὶ ὅπως αὖ μή με φήσεις Πλάτωνος κατηγορεῖν . 
οὐ γὰρ κατηγορίας ἕνεκα ἐκείνου , ἀλλ’ ἀπολογίας ἕνεκα παρ’ αὐτοῦ χρήσομαι τῷ παραδείγματι . 
ὅτι δὲ ἄκων εἰς τούτους ἐμπίπτω τοὺς λόγους σχεδὸν οἶσθα . 
οὐδὲ γὰρ ἐξ ἀρχῆς οὕτως ἐκείνους ἐποίουν τοὺς ὑπὲρ τῆς ῥητορικῆς ὡς ἀπολογίας μοι δεῆσαν . 
οὐχ ὁ μὲν Ἀλκιβιάδης αὐτῷ βούλεται παράκλησιν τοῖς μέλλουσι πολιτεύεσθαι ἐπιμελείας ἑαυτῶν ; 
προελθὼν δὲ τοῦ λόγου κακίζει Περικλέα οὐ πάνυ τι οὐδὲ τοῦ πράγματος ἀναγκάζοντος . 
παρρησιάζομαι γὰρ πρὸς σὲ καὶ πρὸς αὐτὸν Πλάτωνα . 
σκέψαι δὲ ἐκ τῶν ῥημάτων . 
ἐκ τοῦ βιβλίου ἀμαθίᾳ γὰρ συνοικεῖς , ὦ βέλτιστε , τῇ ἐσχάτῃ , ὡς ὁ λόγος σου κατηγορεῖ καὶ σὺ σαυτοῦ . 
διὸ καὶ ᾄττεις ἄρα πρὸς τὰ πολιτικὰ πρὶν παιδευθῆναι . 
πέπονθας δὲ τοῦτο οὐ σὺ μόνος , ἀλλὰ καὶ οἱ πολλοὶ τῶν πραττόντων τὰ τῆσδε τῆς πόλεως , πλὴν ὀλίγων καὶ ἴσως γε τοῦ σοῦ ἐπιτρόπου Περικλέους . 
ἔστω ταῦτα ἀναγκαῖα , εἰ βούλει , μέχρι τούτου πέπονθας δὲ τοῦτο οὐ σὺ μόνος , ἀλλὰ καὶ οἱ πολλοὶ τῶν πραττόντων τὰ τῆσδε τῆς πόλεως , τὸ δὲ λοιπὸν ὦ πρὸς θεῶν τί βούλεται τῷ σοφῷ ἀνδρὶ πλὴν ὀλίγων τε καὶ ἴσως τοῦ σοῦ ἐπιτρόπου Περικλέους ; ἀλλ’ ὅτι ἡ ἐκβολὴ αὕτη ἐστὶν ἐξεπίτηδες ἐζητημένη ὑπὲρ τοῦ κακῶς εἰπεῖν 
Περικλέα αὐτὸς μαρτυρήσει . 
καὶ ὅπως μὴ πάλιν ἀχθεσθῇς ὑπὲρ τοῦ αὐτοῦ . 
σκόπει γὰρ αὐτὰ ἃ λέγει . 
ἐκ τοῦ Ἀλκιβιάδου λέγεταί γέ τοι , ὦ Σώκρατες , οὐκ ἀπὸ ταὐτομάτου σοφὸς γεγονέναι , ἀλλὰ πολλοῖς καὶ σοφοῖς συγγεγονέναι , καὶ Πυθοκλείδῃ καὶ Ἀναξαγόρᾳ · καὶ νῦν ὅτι τηλικοῦτος ὢν Δάμωνι σύνεστιν αὐτοῦ τούτου ἕνεκα . 
τί οὖν ; 
ἤδη τινὰ εἶδες σοφὸν ὁντιναοῦν ἀδυνατοῦντα ποιῆσαι ἄλλον σοφὸν ἅπερ αὐτός ; 
ὥσπερ ὅς σε ἐδίδαξε γράμματα αὐτός τε ἦν σοφὸς καὶ σὲ ἐποίησε τῶν τε ἄλλων ὁντιναοῦν ἐβούλετο ; 
ἦ γάρ ; 
ναί . 
οὐκοῦν καὶ σὺ ὁ παρ’ ἐκείνου μαθὼν ἄλλον οἷός τε ἔσει ; 
ναί . 
καὶ ὁ κιθαριστὴς δὲ καὶ ὁ παιδοτρίβης ὡσαύτως . 
πάνυ γε . 
ἱκανὸν γὰρ δή που τοῦτο τεκμήριον τῶν ἐπισταμένων ὁτιοῦν ὅτι ἐπίστανται , ἐπειδὰν καὶ ἄλλον τινὰ οἷοί τε ὦσιν ἀποδεῖξαι ἐπιστάμενον . 
ἔμοιγε δοκεῖ . 
τί οὖν ἔχεις εἰπεῖν , Περικλῆς τίνα ἐποίησε σοφὸν ἀπὸ τῶν υἱέων ἀρξάμενος ; 
τί δὲ εἰ τὼ 
Περικλέους υἱέε ἠλιθίω ἐγενέσθην , ὦ Σώκρατες ; 
ἀλλὰ 
Κλεινίαν τὸν σὸν ἀδελφόν . 
τί δ’ ἂν αὖ Κλεινίαν λέγοις , μαινόμενον ἄνθρωπον ; 
ἐπειδὴ τοίνυν Κλεινίας μὲν μαίνεται , τὼ δὲ Περικλέους υἱέε ἠλιθίω ἐγενέσθην , σοὶ τίνα αἰτίαν ἀναθῶμεν , διότι σε οὕτως ἔχοντα περιορᾷ ; 
ἐγὼ , οἶμαι , αἴτιος , οὐ προσέχων τὸν νοῦν . 
ἀλλὰ τῶν ἄλλων 
Ἀθηναίων δοῦλον ἢ ἐλεύθερον εἰπὲ ὅστις αἰτίαν ἔχει διὰ τὴν Περικλέους συνουσίαν σοφώτερος γεγονὼς , ὥσπερ ἐγὼ ἔχω σοι διὰ τὴν Ζήνωνος Πυθόδωρον τὸν Ἰσολόχου καὶ 
Καλλίαν τὸν Καλλιάδου · ὧν ἑκάτερος Ζήνωνι ἑκατὸν μνᾶς τελέσας σοφός τε καὶ ἐλλόγιμος γέγονεν . 
ἀλλὰ μὰ Δί’ οὐκ ἔχω. πράγματά σοι παρέχειν ἔοικα · οὐ μέντοι πλείω ἢ ἐμαυτῷ καὶ τῷ ὑπογραφεῖ . 
περὶ γὰρ λύχνων ἁφὰς ταῦτα ἐζητεῖτο , καὶ ἔδει πρὶν εἰς εὐνὴν ἰέναι τέλος ἔχειν . 
οὐκοῦν ὃ λέγω σκόπει . 
ταῦτα εἰ μὲν ἀναγκαῖα τῷ λόγῳ , καὶ τὰ παρ’ ἡμῶν εἰς ἐκεῖνον μετέχει τῆς ἀπολογίας , εἰ δὲ μὴ ἀναγκαῖα , ὅρα τὸ περιὸν τῆς εὐγνωμοσύνης . 
ἐγὼ μὲν γὰρ ἐφαινόμην οὐδ’ ἐν αὐτοῖς τοῖς ἀναγκαίοις ἀποτόμως τῷ λόγῳ χρώμενος , ἀλλὰ πεφεισμένως καὶ σχηματιζόμενος τὰ πρέποντα , ὁ δ’ ἀνδρὶ τῶν κατ’ αὐτὸν ἐνδοξοτάτῳ οὕτω ῥᾳδίως ἀμαθίαν ἐγκέκληκε , καὶ ταῦτα ἀκούοντος μειρακίου ἐπιτηδείου καταφρονῆσαι καὶ ὁτουοῦν , καὶ ᾧ θεῖός τε καὶ ἐπίτροπος καὶ ἀντὶ τοῦ πατρὸς ἂν ἦν . 
ὥστ’ ἐγὼ μὲν οὐδὲ ψέγω οὐδ’ ἐξελέγξω , δέδοικα δὲ μή τις ἐμοῦ γοργότερον βλέπων φῇ συνῳδὰ ταῦτα εἶναι ταῖς αἰτίαις ἃς Σωκράτης εἶχεν , ὡς ἀναπείθων τοὺς νέους τῶν πρεσβυτέρων καταφρονεῖν . 
καὶ ἐὰν δὴ λέγω ὅτι Περικλέα φασὶ καὶ τὰ ἴδια οὐδὲν ἀτιμότερον βιῶναι 
Σωκράτους σεμνότητος ἕνεκα κἀν ταῖς στρατείαις ταῖς κοιναῖς λυσιτελέστερον εἶναι Σωκράτους συμπαρόντα , ἐὰν ταῦτα λέγω , φήσεις με ῥητορεύειν . 
οὐκοῦν ταῦτα ἐῶ σὴν χάριν . 
ἀλλὰ τοσοῦτον δέομαι πυθέσθαι , ποῦ ταῦτα ἀναγκαῖον ἐγκαταμῖξαι τοῖς διαλόγοις ; 
οὐ γὰρ ἄν μοι θαυμαστὸν εἴη εἰ μηδεὶς ἔχοι δεῖξαι . 
τεκμαίρομαι δ’ ἑνὶ μικρῷ . 
εἰ γάρ τις ἅπαν τοῦτο ἐξέλοι , ἀρξάμενος ἀπὸ τοῦ πέπονθας δὲ οὐ σὺ μόνος τοῦτο , ἀλλὰ καὶ οἱ πολλοὶ τῶν πραττόντων τὰ τῆσδε τῆς πόλεως ἢ καὶ ἔτι ἀπ’ ἐκείνου διὸ καὶ ᾄττεις ἄρα πρὸς τὰ πολιτικὰ πρὶν παιδευθῆναι μέχρι τοῦ ἀλλὰ μὰ Δί’ οὐκ ἔχω , εἰ τοῦτό τις ἐξέλοι , τί χείρων ὁ λόγος γίγνεται , ἢ τί ἧττον προτρέπει τὸν 
Ἀλκιβιάδην , ἐὰν οὕτω τὸ συνεχὲς ᾖ ἀμαθίᾳ γὰρ συνοικεῖς , ὦ βέλτιστε , τῇ ἐσχάτῃ , ὡς ὁ λόγος σοῦ κατηγορεῖ καὶ σὺ σαυτοῦ . 
εἶεν . 
τί οὖν διανοεῖ περὶ σεαυτοῦ ; 
πότερον ἐᾶν ὡς νῦν ἔχεις , ἢ ἐπιμέλειάν τινα ποιεῖσθαι ; τί χείρων ἐγίγνετο ὁ λόγος , εἰ ταῦτα οὑτωσί πως εἶχεν ; 
ἐγὼ μὲν οὐχ ὁρῶ . 
εἰ γὰρ τῶν ἄλλων τισὶ τῶν πολλῶν ἐβούλετο ἐπιτιμῆσαι προτροπῆς ἕνεκα τοῦ μειρακίου , ἐξῆν ὅπερ εἴρηκα ποιῆσαι . 
διείλεκται γάρ που καὶ περὶ τούτων ἰδίᾳ , ὡς οὐ χρὴ πρὸς τὸν δεῖνα ὁρᾶν αὐτὸν , ἀλλὰ πρὸς τοὺς ἀληθινοὺς ἀνταγωνιστάς . 
οὐκοῦν δεινὸν , εἰ Πλάτων μὲν κωμῳδεῖ Περικλέα μηδεμιᾶς ἀνάγκης οὔσης , ἡμῖν δὲ μηδὲ τοσοῦτον εἰπεῖν ἄνευ μέμψεως ἐξέσται ὡς ἀπεδήμησε Πλάτων εἰς Σικελίαν . 
καίτοι τί τοῦτο αἰσχυνόμεθα οἱ φιλοῦντες ἐκεῖνον ; 
Παρμενίδης τοίνυν ἔστιν αὐτῷ σύγγραμμα θεῖον . 
τί οὖν πρὸς τὸ ἓν καὶ πολλὰ καὶ τὰς πολλὰς ταύτας στροφὰς τὸ γενέσθαι Ζήνωνα παιδικὰ Παρμενίδου ; 
ποῦ τοῦτο ἀναγκαῖον ἦν προφέρειν ἀνδρὶ τηλικούτῳ ; 
ἀλλ’ ὅμως εἴρηκε κόσμου τινὸς ἕνεκα τῶν λόγων . 
ἀλλὰ νὴ Δία ὡς Ὅμηρον μύρῳ χρίσας ἐκπέμπει χελιδόνος τιμὴν καταθεὶς , οὕτως ἡμεῖς Πλάτωνα ἐκπέμπειν ἐκ τῶν πόλεων ἐκελεύομεν ἢ μετ’ ἀδείας τοσαύτης κακῶς αὐτὸν εἰρήκαμεν ; 
ἢ τούτους πάλιν αὖ τοὺς Γοργιείους λόγους παραιτούμεθα μὴ δυσχεραίνειν ἐὰν διαγράφωμεν , ὥσπερ ἐκεῖνος βούλεται τὸν Ὅμηρον διαγράφειν , ὡσπερεί τις ἑλλανοδίκης πρὸς ἐπῶν κρίσιν ᾑρημένος ; 
ἀλλὰ τοὺς ἑταίρους τοῦ Πλάτωνος κωμῳδοῦμεν ὥσπερ ἐκεῖνος τοὺς Ὁμήρου , καὶ ταῦτα μέντοι πρὸς θεῶν τί τοῦ λόγου προσαναγκάζοντος αὐτόν ; 
οὐ γὰρ ἔγωγε ἐπινοῶ . 
οὐκ ἂν οἱ φύλακες καθ’ αὑτοὺς ᾤκουν , εἰ μὴ κακῶς Ὅμηρος ἤκουσεν ; 
ἀλλὰ γυναῖκες κοιναὶ ταῦτα ἐπηνάγκαζον ; 
ἀλλ’ ἡ χιλιέτης πορεία χεῖρον ἂν εἴρητο αὐτῷ , εἰ μὴ Κρεόφυλος ἤκουσε κακῶς ; 
ἀλλὰ τί τοῦτο ἐβούλετο αὐτῷ κωμῳδεῖν Ὅμηρον διὰ κενῆς ; 
καὶ μὴν οὐδὲ αὐτό γε τοῦτο παρῃτήσατο εἰς τοσοῦτον οὔτε ἀρχόμενος τῶν πρὸς αὐτὸν λόγων , ὥσπερ ἡμεῖς πολλὰ παρῃτησάμεθα , οὔτε ἐν τοῖς ὕστερον , ἀλλ’ ἓν γὰρ τοῦτ’ εἶπε βραχὺ , ὡς οὐ πρό γε τῆς ἀληθείας τιμητέος ἁνήρ . 
ἡ δὲ ἀλήθεια οὐκ ἐπηνάγκαζε Κρεόφυλον ἄγειν εἰς λόγον . 
ἢ Πλάτωνι μὲν καὶ ἀπὸ τῶν ὀνομάτων ἐξέσται διασύρειν οὓς βούλεται καὶ διὰ τούτων ἑτέρους πάλιν , ἡμῖν δὲ οὐδὲ ἀπὸ τῶν ἔργων τῶν ἐκείνου τοὺς ἐκείνου λόγους ἐλέγχειν ἐξέσται ; 
καὶ τὸ μὲν δὴ περὶ τῶν ἐπῶν ἀφῶμεν αὐτῷ καταστάσεώς γ’ ἕνεκα τῆς πολιτείας διερευνᾶν , καίτοι κἀνταῦθά τις ἂν ἔχοι ὑπολαβεῖν αὐτῷ , τί δ’ ἐστὶ τοιοῦτον ; 
εἰ μὲν γὰρ ὅλως ἔμελλες χρήσεσθαι τῷ ποιητῇ , χρῆν ἐξαλείφειν ἅ γε μὴ προσίεσο · εἰ δὲ ἁπλῶς ἐκπέμπεις αὐτὸν καὶ οὐδέσιν οὐδὲ ὧν ἐπαινεῖς ἐᾷς ὁμιλεῖν τὴν σαυτοῦ πόλιν , πράγματα σαυτῷ παρέχεις , τὰ μὲν ἐξαίρων , τὰ δὲ ἐγκαταλείπων . 
δῶμεν οὖν , εἰ βούλεται , ἡδύσματος ἕνεκα τῶν λόγων αὐτῷ καὶ διατριβῆς ταῦτ’ εἰρῆσθαι . 
ἢ δεῖ τοῖς πεπολιτευμένοις ἅπασιν αὖθις ἐπ’ αὐτὸν ἐπανόδου ; 
ἆρ’ οὐ φιλοτιμία λαμπρά ; 
ἤδη γὰρ ἀποκαλύψας ἐγὼ λέγω . 
ἐκ τῆς Πολιτείας ὦ φίλε Ὅμηρε , εἴπερ μὴ τρίτος ἀπὸ τῆς ἀληθείας εἶ ἀρετῆς πέρι εἰδώλου δημιουργὸς , ὃν δὴ μιμητὴν ὡρισάμεθα , ἀλλὰ καὶ δεύτερος , καὶ οἷός τε ἦσθα γιγνώσκειν ὁποῖα ἐπιτηδεύματα βελτίους ἀνθρώπους ἢ χείρους ποιεῖ ἰδίᾳ καὶ δημοσίᾳ , λέγε ἡμῖν , τίς τῶν πόλεων διὰ σὲ βέλτιον ᾤκησεν , ὥσπερ διὰ Λυκοῦργον Λακεδαιμόνιοι καὶ δῑ ἄλλους πολλοὺς πολλαὶ μεγάλαι τε καὶ σμικραί ; 
σὲ δὲ τίς αἰτιᾶται πόλις νομοθέτην γεγονέναι καὶ σφᾶς ὠφεληκέναι ; 
Χαρώνδαν μὲν γὰρ Ἰταλία καὶ 
Σικελία καὶ ἡμεῖς Σόλωνα , σὲ δὲ τίς ἕξει τινὰ εἰπεῖν ; 
οὐκ οἶμαί γε , ἔφη ὁ Γλαύκων · οὔκουν λέγεταί γε οὐδ’ ὑπ’ αὐτῶν Ὁμηριδῶν . 
ἀλλὰ δὴ πόλεμος ἐπὶ Ὁμήρου ὑπ’ ἐκείνου ἄρχοντος ἢ συμβουλεύοντος εὖ πολεμηθεὶς μνημονεύεται ; 
οὐδείς . 
ἀλλ’ οἷα δὴ εἰς τὰ ἔργα σοφοῦ ἀνδρὸς πολλαὶ ἐπίνοιαι καὶ εὐμήχανοι εἰς τέχνας , ἤ τινες ἄλλαι πράξεις λέγονται , ὥσπερ αὖ Θάλεω πέρι τοῦ Μιλησίου καὶ Ἀναχάρσιος τοῦ Σκύθου ; 
οὐδαμῶς τοιοῦτον οὐδέν . 
ἀλλὰ δὴ εἰ μὴ δημοσίᾳ , ἰδίᾳ τισὶν ἡγεμὼν παιδείας ζῶν αὐτὸς λέγεται Ὅμηρος γενέσθαι , οἳ ἐκεῖνον ἠγάπων ἐπὶ συνουσίᾳ καὶ τοῖς ὑστέροις ὁδόν τινα παρέδοσαν βίου 
Ὁμηρικὴν , ὥσπερ Πυθαγόρας αὐτός τε ὑπερβαλλόντως ἐπὶ τούτῳ ἠγαπήθη καὶ οἱ ὕστερον ἔτι νῦν τρόπον τὸν αὐτὸν ἐπονομάζοντες τοῦ βίου διαφανεῖς πη δοκοῦσιν εἶναι ἐν τοῖς ἄλλοις ; 
οὐδ’ αὖ , ἔφη , τοιοῦτον · οὐδὲν λέγεται . 
ὁ γὰρ Κρεόφυλος , ὦ Σώκρατες , ἴσως , ὁ τοῦ Ὁμήρου ἑταῖρος , ἔτι πρὸς παιδιὰν φανείη , εἰ τὰ λεγόμενα περὶ Ὁμήρου ἀληθῆ . 
λέγεται γὰρ οὖν , ἦν δ’ ἐγώ . 
ἀλλ’ οἴει , ὦ Γλαύκων , εἰ τῷ ὄντι οἷός τε ἦν παιδεύειν ἀνθρώπους καὶ βελτίους ἀπεργάζεσθαι Ὅμηρος , ἅτε περὶ τούτων οὐ μιμεῖσθαι , ἀλλὰ γιγνώσκειν δυνάμενος , οὐκ ἄρ’ ἂν πολλοὺς ἑταίρους ἐποιήσατο καὶ ἐτιμᾶτο καὶ ἠγαπᾶτο ὑπ’ αὐτῶν ; 
ἀλλὰ Πρωταγόρας μὲν ἄρα ὁ Ἀβδηρίτης καὶ 
Πρόδικος ὁ Κεῖος καὶ ἄλλοι πάμπολλοι δύνανται τοῖς ἐφ’ αὑτῶν παριστάναι , ἰδίᾳ ξυγγιγνόμενοι , ὡς οὔτε πόλιν οὔτε οἰκίαν τὴν ἑαυτῶν διοικεῖν οἷοί τ’ ἔσονται , ἐὰν μὴ σφεῖς αὐτῶν τῆς οἰκίας ἐπιστατήσωσι , καὶ ἐπὶ ταύτῃ τῇ σοφίᾳ οὕτω σφόδρα φιλοῦνται ὥστε μόνον οὐκ ἐπὶ τῆς κεφαλῆς περιφέρουσιν αὐτοὺς οἱ ἑταῖροι . 
Ὅμηρον δ’ ἄρα οἱ ἐπ’ ἐκείνου , εἴπερ οἷός τ’ ἦν πρὸς ἀρετὴν ὀνίναι ἀνθρώπους , καὶ Ἡσίοδον ῥαψῳδεῖν ἂν περιιόντας ἂν εἴων , καὶ οὐ μᾶλλον ἂν αὐτῶν ἀντείχοντο ἢ τοῦ χρυσοῦ καὶ ἠνάγκαζον παρὰ σφίσιν οἴκοι εἶναι , ἢ εἰ μὴ ἔπειθον , αὐτοὶ ἂν ἐπαιδαγώγουν ὅπη ἦσαν , ἕως ἱκανῶς παιδείας μεταλάβοιεν ; 
παντάπασιν , ἔφη , δοκεῖς μοι , ὦ Σώκρατες , ἀληθῆ λέγειν . 
οὐκοῦν τιθῶμεν ἀπὸ Ὁμήρου ἀρξάμενοι πάντας τοὺς ποιητικοὺς μιμητὰς εἰδώλων ἀρετῆς εἶναι καὶ τῶν ἄλλων περὶ ὧν ποιοῦσιν ἀληθείας οὐχ ἅπτεσθαι ; 
ταῦτα , ὦ πρὸς τῶν θεῶν , τίνας τὰς ἀνάγκας ἢ τίνα τὴν εὐπρέπειαν ἔχει ; 
τίς ἀνέξεται Χαρώνδαν πρὸ Ὁμήρου ταττόμενον καὶ Πρωταγόραν καὶ Πρόδικον καὶ ἄλλους παμπόλλους ; 
ὁ δὲ αὐτὸς οὗτος Πρόδικος ἐν τοῖς αὐτοῦ πολὺ κατάκειται μάλα γελοίως καὶ ὁ Πρωταγόρας εἰς τὸν 
Ἱππίαν παραβλέπει καὶ ὁ Ἱππίας ληρεῖ . 
τί ταῦτα συντελεῖ , φαίη τις ἂν , τοῖς θαυμαστοῖς αὐτοῦ δόγμασιν ; 
ἀλλ’ ὅμως τούτους τοὺς ἑτέρωθι γελοίους ἐνταῦθα ἐν εὐφημίᾳ τέθειται , οὐχ ἵνα τούτους ἐπαινέσειεν , ἀλλ’ ἵνα Ὁμήρῳ , ἀηδὲς μὲν εἰπεῖν , τὸ δὲ ἀληθὲς ἀποκρύψασθαι μὴ ἀνεχόμενος , ἐπηρεάσειε , λέγω . 
τίς γάρ ἐστιν ὁ λέγων καὶ μὴν 
Τάνταλον εἰσεῖδον καὶ τὸν δὲ μέτ’ εἰσενόησα ; οὐκοῦν ἐκείνους μὲν διὰ τῶν Ὁμήρου κωμῳδεῖ , Ὅμηρον δ’ αὖ δῑ ἐκείνων . 
παρενθήκη δὲ καὶ Ἡσίοδος αὐτῷ γέγονεν . 
ὥστ’ ἐγὼ θαυμάζω τίνας ἂν τὰς βλασφημίας εἰς αὐτοὺς ἐποιήσατο , εἰ τὴν πόλιν αὐτὴν διέβαλλον , ἢ τὴν πολιτείαν ἀφῃροῦντο , ὁπότ’ οὐδὲν ἔχων ἕτερον προφέρειν ἢ ὅτι πλείους ἴσως τοῦ δέοντος ἐπαινοῦσιν , αὐτὸς οὕτως ἀνομοίως αὐτοῖς προσενήνεκται . 
ἀτὰρ , ὦ ἄριστε Καπίτων , ἐνεθυμήθην καὶ τοῦτο μεταξὺ τῶν λόγων ὅτι πάντα εἴδωλά ἐστι τῷ ἀνδρὶ , καὶ τοῦτο μὲν οἱ ποιηταὶ μιμηταὶ εἰδώλων ἀρετῆς , τοῦτο δὲ ἡ ῥητορικὴ πολιτικῆς μορίου εἴδωλον . 
εἰδώλων δὲ πλέον πρόθυρον φαίη ἂν εἰς αὐτὸν Ὅμηρος . 
πότερον ταῦτα θρασύτερα καὶ προπετέστερα , ἢ τἀμὰ , ἐν οἷς φημι Πλάτωνα ἀποδημῆσαι ὑπὲρ αὐτῶν , καί φημι ταῦτα λέγειν οὐ τὴν ἀποδημίαν κακίζων , ἀλλὰ τῇ ἀποδημίᾳ τὸν λόγον πιστούμενος . 
ναὶ , ἀλλ’ ἀπεστερήκαμεν αὐτὸν δόξης φιλοσοφίας , ὥσπερ ἐκεῖνος τοὺς μὲν τῆς τραγῳδίας ποιητὰς οὐδ’ ἐν λόγῳ τίθησιν , Ὅμηρον δὲ τραγῳδιοποιὸν προσείρηκεν , οὐ τοῦτον τούτῳ κοσμῶν , ἀλλὰ τούτους μὲν διὰ τούτων κολούων , τοῦτον δὲ ᾧ τιμᾷ καθαιρῶν . 
πλέον γὰρ οἶμαι τὴν τραγῳδίαν Ὁμήρῳ συνῄδεσαν οἱ Ἕλληνες . 
ἀλλ’ Ἐπίχαρμος δῆτα δικαίως αὐτῷ κωμῳδίας ἄκρος , ᾧ ταῦτ’ ἄριστα φαίην ἂν ἔγωγε ἔχειν ὅσα τῆς φωνῆς τῆς Ἀττικῆς ἐστιν ἐγγυτάτω . 
οὐκοῦν δεινὸν , εἰ οὗτος μὲν καὶ τραγῳδιοποιοὺς καὶ κωμῳδιοποιοὺς καὶ πόλιν καὶ πολιτείαν καὶ νόμους αὑτῷ καθίστησιν , ἡμῖν δὲ μηδὲ λόγου τινὸς ἐξέσται πρὸς αὐτὸν ἀμφισβητῆσαι , καὶ ταῦτα οὐ μύρῳ ἐπαλείφουσιν αὐτὸν , ἀλλὰ λόγοις τοῖς εὐφημοτάτοις καὶ ὧν οὐδ’ ἂν αὐτὸς μείζους ἠξίωσεν ἀκούειν ὑπὲρ αὑτοῦ . 
εἰ γὰρ ἓν μόνον εἴπομεν ἀρχόμενοι τῶν λόγων τῶν πρὸς αὐτὸν , καλῶ δὲ ἐπὶ τῷ τολμήματι καὶ Ἑρμῆν λόγιον καὶ 
Ἀπόλλω μουσηγέτην καὶ Μούσας ἁπάσας , εἰ τοῦτο μόνον τὸ πάσας ἐπεθήκαμεν , τίς εἰς τοσοῦτον ἂν ἠρκὼς ἦν 
Πλάτωνα ; 
μὴ γάρ τοι νομίσῃς ῥῆμα ἄλλως ἐφόλκιον εἶναι τοῦτο , ὥσπερ Ὁμήρῳ ἐστὶ Μοῦσαι δ’ ἐννέα πᾶσαι , ἀλλ’ εἰ περὶ τῶν ἑαυτοῦ λέγειν ἔξεστιν , ἀμήχανον ὅσον ἐστὶ τὸ τῆς προσθήκης . 
νὴ Δί’ , εἴποι τις ἄν . 
ἀλλ’ ἐν τούτοις μόνοις ἡμῶν πλείω περιεργάζεται , τὰ δ’ ἄλλα μεστὸς εὐλαβείας ἁνήρ ; 
οὐκ Ἀριστοφάνει μὲν λύγγα προσάπτει , οὐδὲν πρὸς λόγον , μᾶλλον δὲ καὶ παντελῶς πρᾶγμα ἄχαρι καὶ ἀπᾷδον τῶν περὶ ἔρωτος λόγων , τοσοῦτον δὲ ἀπέχει τοῦ τἀναγκαῖα ἢ τοῦ ἀληθῆ λέγειν ὥστε ὅλην δή που τὴν συνουσίαν ἔψευσται καὶ τοὺς τεθνεῶτας ὡς ζῶντας συμπλάττει . 
γνοίης δ’ ἂν ἐξ αὐτῶν τῶν λεγομένων . 
Μαντινεῖς μὲν γὰρ , ὧν ἐν τῷ λόγῳ μέμνηται λέγων ὡς ἐπὶ Ἀρκάδων διῳκίσθησαν ἐπὶ τοῦ δεῖνος ἄρχοντος , Σωκράτης δὲ ἐτεθνήκει πρὸ τόσου καὶ τόσου , ὁ δὲ Ἀριστοφάνης αὐτῷ λύζει τε καὶ λέγει ταῦτα πρὸς τοῦ Σωκράτους . 
εἶτ’ ἐκείνῳ μὲν ἔνια καὶ μηδαμῆ συμβαίνοντα ἔξεστι συμπλάττειν , κἂν ἔξω φανερῶς ᾖ τοῦ λόγου , ἡμῖν δὲ ἄρα τίς μνησικακήσει εἴ τι τῶν ὑπ’ αὐτοῦ πραχθέντων ἠνέγκαμεν εἰς μέσον ; 
Αἰγύπτιος ἃ πρώην ἤρου με περὶ τοῦ Νείλου , ἐπειδή σοι διὰ βραχέων καὶ ἐπιπολῆς ἀπεκρινάμην καὶ ἅμα οἱ ἐπεισελθόντες ἀφείλοντο , ἐβουλήθην ἀναλαβὼν διελθεῖν σοι καὶ ὥσπερ ἄλλο τι χρέος ἀποδοῦναι πάντα τὸν λόγον · εἰρήσεται δὲ καὶ ταῦτα ὡς δυνατὸν ἐν βραχυτάτοις . 
ἐπειδὴ γὰρ καὶ μέχρι τῆς Αἰθιοπικῆς χώρας προελθὼν καὶ αὐτὴν διερευνησάμενος Αἴγυπτον τετράκις τὸ σύμπαν , καὶ παρεὶς οὐδὲν ἀνεξέταστον , οὐ πυραμίδας , οὐ λαβύρινθον , οὐχ ἱερὸν , οὐχὶ διώρυχας , ἀλλ’ ὧν μὲν ἐν ταῖς βίβλοις τὰ μέτρα ὑπῆρχεν ἐκεῖθεν πορισάμενος , ὧν δὲ μὴ ἐξ ἑτοίμου λαβεῖν ἦν ἐκμετρήσας αὐτὸς μετὰ τῶν παρ’ ἑκάστοις ἱερέων καὶ προφητῶν , εἶτ’ οὐκ ἠδυνήθην αὐτά σοι διασώσασθαι , τῶν ὑπομνημάτων διαφθαρέντων ἃ τοῖς παισὶ προσέταξα ποιεῖσθαι , τοῦτό γ’ ἂν ἔχοιμι τὸ ἕν τε καὶ μικρὸν ἐρώτημα ἀπολῦσαι , τὸ πῶς ὁ Νεῖλος ἀνέρχεται καὶ τίς ἡ πρόφασις τὸ τἀναντία αὐτὸν πεπονθέναι τοῖς ἄλλοις ποταμοῖς περὶ τὰς ὥρας τοῦ ἔτους . 
μέμνησαι μὲν οὖν ὅτι καὶ τότ’ εὐθὺς ἀπεκρινάμην ὅτι κινδυνεύει περὶ Νείλου σαφὲς οὐδεὶς οὐδὲν ἔχειν λέγειν , ἀλλὰ ληροῦσιν εἰκῆ , οἱ μὲν πρὸς τὸ δοκοῦν αὑτοῖς ἰσχυριζόμενοι , οἱ δ’ οὐδ’ αὐτοὶ πάνυ τι πεπεισμένοι , προσποιούμενοι σχήματος ἕνεκα τοῦ πρὸς τοὺς πολλοὺς , ὅπως τι δοκοῖεν περὶ τῶν ἀδήλων ἐπίστασθαι · δίειμι δέ σοι καὶ νῦν οὕτως οὐ τὴν αἰτίαν ὑφ’ ἧς τοῦτο συμβαίνει , ἀλλ’ ὅτι οὐ διὰ ταῦτα ἃ ἕκαστοι λέγουσιν . 
ἀνάγκη δ’ ἐνίων μνησθῆναι καὶ ὧν Ἡρόδοτος ἀντιλέγων ἐλέγχει , πρῶτον μὲν ὅτι οὐχ οἱ ἐτησίαι τὸ ῥεῦμα ἀνακόπτοντες ποιοῦσι τὴν ἐπίκλυσιν . 
εἰ γὰρ ἦν παρὰ τοῖς ἐτησίαις τὸ αἴτιον , εὔδηλον δή που τοῦθ’ ὅτι μὴ πνευσάντων γε οὐκ ἂν ἐγίγνετο · ὃ πολλοῦ δεῖ συμβαίνειν οὕτως . 
ἔτι δ’ εἰ οἱ ἐτησίαι πρὸς μεσημβρίαν πνέοντες ἀνέστελλον τὸν τοῦ Νείλου ῥοῦν , χρῆν δή που καὶ τοὺς πρὸς ἄρκτον πνέοντας ἀνέμους τὸ αὐτὸ τοῦτο ποιεῖν περὶ τοὺς ἐπέκεινα ποταμοὺς , Τάναϊν λέγω καὶ Φᾶσιν καὶ ὅσοι τούτοις ἑξῆς εἰσι . 
πολλοὶ δὲ πολλάκις ἤδη καὶ νότοι καὶ οἱ παρ’ αὐτοὺς ἀπὸ Λιβύης ἐκπνέοντες παρέτειναν , καὶ θέρους ὥρᾳ καὶ χειμῶνος , καὶ οὐδεὶς τούτων τῶν ποταμῶν τοῦτο ἔπαθεν , οὐκοῦν οὐ τῶν γε ἐπιφανῶν . 
εἰ γὰρ αὖ φήσουσιν ὅτι ἡ συνέχεια τῶν ἐτησίων ἀπωθεῖ τὸν 
Νεῖλον , ὅτι μὲν καὶ οὓς εἶπον ἄνεμοι μυριάκις διήρκεσαν οὐκ εἰς ἔλαττον χρόνου παραλείπω , ἀλλ’ ὅ γε Νεῖλος οὐ μεσούντων ἐτησίων οὐδ’ ἡνίκ’ ἂν ὦσι πρὸς τῷ λήγειν , τότε πληροῦται , ἵνα τῷ χρόνῳ δῶμεν τὴν ὑπερβολὴν , ἀλλὰ καὶ ἀρχομένων καὶ πρὶν ἄρξασθαι πολλάκις . 
ὥστ’ οὐκ ἂν τὸ συνεχὲς τῶν πνευμάτων αἴτιον εἴη , ἃ πρὶν εἶναι κεκίνηται . 
ἀλλὰ μὴν οὐδ’ οἱ ἐτησίαι κατὰ στόμα παντάπασιν ἐκφυσῶσι τοῦ Νείλου , ἀλλ’ εἰς τὴν ὄχθην τὴν ἑῴαν · 
οἱ γοῦν πλείους αὐτῶν εἰσι δή που ζέφυροι . 
οὗτοι δ’ ἀπὸ ἑσπέρας πρὸς ἥλιον ἀνίσχοντα ἀποτείνουσιν . 
οὔτ’ οὖν διὰ τοὺς ἐτησίας ἀνακόπτεσθαι δυνατὸς , εἴ τε διὰ τούτους , τί δή ποτ’ οὐ καὶ πάντες αὐτὸ πάσχουσιν ὅσοι τῷ 
Νείλῳ τὴν αὐτὴν ῥέουσι ; 
πρὸς δὲ καὶ γέλως ἤδη γίγνεται τὸ τῶν ἐτησίων παντελῶς . 
εἰ γὰρ παραδεξόμεθα τοῦτον τὸν λόγον , κἀκεῖνο ἤδη χρὴ προσπιστεύειν , ὅτι ἀπηλιῶται μὲν πνέοντες τὸν Ἠριδανὸν ἱστᾶσι καὶ ὅσοι τῷ 
Ἰονίῳ κατὰ ταὐτὸ ὁμιλοῦσι · ζεφύρων δὲ πνεόντων ὁ 
Ῥῆνος εἴσω ῥεῖ καὶ οὐ διεξέρχεται πρὸς τὴν ἔξω θάλατταν · τῶν δὲ περὶ βορέαν οἱ πρὸς μεσημβρίαν πληθύουσι , νότων δὲ οἱ πρὸς ἄρκτῳ κατὰ τὰ αὐτά · καὶ οὕτως οὗ τὴν αἰτίαν ζητοῦμεν , τί δή ποτε ἐφ’ ἑνὸς μόνου συμβαίνει , τοῦθ’ ἅπασι προσθήσομεν ἐν κύκλῳ . 
καὶ πῶς οὐχ ὑπερφυὲς , μᾶλλον δ’ ὅλως ἐπιλῆσμον , ζητεῖν μὲν διὰ τί ὁ Νεῖλος ἐκ πάντων , πάντας δ’ ἀποφαίνειν τὸ αὐτὸ πάσχοντας ἐκ τῶν αὐτῶν ; 
καὶ μὴν εἰ μὲν οὐδεὶς ἄλλος τοῖς αὐτοῖς ἐνέχεται , ψευδὴς ὁ λόγος , εἰ δ’ ἅπαντες , τί δεῖ λέγειν ὡς ὁ Νεῖλος μόνος ; 
ἢ γὰρ οὐ χρὴ ζητεῖν , ἢ τὸ αἴτιον οὐ τοῦτο . 
ἀλλὰ μὴν κἀκεῖνό γε δῆλον ὅτι οὐδ’ ἐν τοῖς φαυλοτάτοις τῶν ποταμῶν ἐστιν ὁ Νεῖλος , οὐδ’ οὕτω παρὰ πάντας εὐμεταχείριστος ὥστε μόνου τούτου τὰ στόματα ὑπὸ τῶν πνευμάτων ἀνακόπτεσθαι καὶ μεταπίπτειν . 
ὁπότε γὰρ μηδὲ τὰ βραχύτατα ἀποκλείεται τό γε παντελὲς , ἀλλ’ ἐκροὴν ἴσχει , πῶς τόν γε Νεῖλον , ὃς ἅπασαν Αἴγυπτον οἷός τ’ ἐστὶν ἐπικλύζειν , ἡττώμενον τῶν ἀνέμων εἰκός ἐστι τοῦτο ποιεῖν ; 
ὁρῶμεν δ’ ὅτι οὐδ’ αἱ τῆς θαλάττης ἠιόνες οὐδ’ ὅσα τενάγη καὶ λίμναι , μὴ ὅτι τοσοῦτον ἐπέχεται ὑπ’ ἀνέμων τῶν γε δὴ πολλῶν καὶ συνήθων , ἀλλ’ οὐ πόσον φῶ τῆς αὐτῶν ἐκβαίνει χώρας · ἀλλὰ κύματα μὲν προσκλύσαντα ἐπαναχωρεῖ , τενάγη δὲ ἀτρεμῆ μένει · καίτοι τά γ’ ἐν τῷ ἰσοπέδῳ ῥᾴω κλιθῆναί ἐστιν ἢ τὰ πρὸς τὸ κάταντες ῥέοντα μεταστραφῆναι . 
οὐ μὴν οὐδὲ τοῦτ’ ἔστιν εἰπεῖν , ὡς ἰσχυρότατοι τούτοις τοῖς τόποις οἱ ἐτησίαι προσβάλλουσιν · ἀλλ’ εἴτε ζεφύρους εἴτε βορέας εἴθ’ οὕστινας αὐτοὺς εἶναι δοῦναι δεῖ , τοῖς ἐγγυτέρω δή που καὶ πρὸς αὐτῶν σφοδρότεροι καὶ βιαιότεροι προσπίπτουσιν · ὧν οὐδενὸς ταὐτὸ πάσχοντος πῶς εἰκός ἐστι μόνον τὸν Νεῖλον , ὃς πρὸς τῷ πλεῖστον τῆς ἐκδρομῆς τῶν ἐτησίων ἀπέχειν , τοσοῦτον καὶ τῷ ῥεύματι ; 
ἔτι τοίνυν καὶ ὅλως ἀναιδές ἐστιν . 
οὐ γὰρ ὅτι ἀξιοῦσι τοὺς ἐτησίας αἰτίαν παρέχειν , διὰ τοῦθ’ ὁ Νεῖλος οὐκ ἐξίησιν εἰς θάλατταν , ἀλλ’ ἐπ’ αὐτὰ τὰ στόματα ἐλθόντι πανταχοῦ φανεῖται ῥέων λαμπρὸς ἐν λαμπροῖς ἐτησίαις . 
οὐ λεκτέος ἦν ἔτι οὗτος ὁ λόγος τοῖς τι καὶ μικρὸν εἰδόσι περὶ Νείλου . 
ὥστε τῶν ἀτόπων τὰ ἐν ποσὶν οὐκ ἰδόντας περὶ τῶν ἔξω διαφέρεσθαι καὶ τὰ δῆλα τοῖς ἀδήλοις ὑπάγειν , ἀλλὰ μὴ τούτοις ἐκεῖνα πιστοῦσθαι , ἐάν περ ἐγχωρῇ . 
τὰ τοίνυν στόματα ἅπαντα , ἐάν τε φῶσιν ἐάν τε μὴ φῶσιν οἱ σοφισταὶ , ἐξίησι—καὶ τοῦτ’ ὀφθαλμοῖς , οὐχὶ λόγῳ κρίνεται—καὶ οὐκ ἐπὶ βραχύ γε οὑτωσὶ οὐδ’ ἐφ’ ὅσον τὰ τῶν ἄλλων καὶ πολλῶν ποταμῶν , ἀλλ’ εἰς ὅσον εἰκὸς τοῦ μεγίστου τῶν ποταμῶν ἐξικνεῖσθαι , καὶ ἐπὶ πολύ γ’ αὖ πλέον τοῦ θέρους ἢ τοῦ χειμῶνος . 
ἔγωγ’ οὖν ἤκουσα τοῦτο δὴ τὸ τοῦ Δημοσθένους , ἀνδρὸς οὐδαμῶς οἵου τε ψεύδεσθαι , Δίωνος ἑταίρου ἡμετέρου καὶ πραγμάτων καὶ λόγων ἐμπείρου , ὃς ἔφη πλεῖν ἐπ’ Αἰγύπτου θέρους ὥρᾳ , καὶ γῆν οὔπω φαίνεσθαι , ἀλλ’ ἀπέχειν ὅσον μηδὲ τεκμήρασθαι , τοὺς δὲ ναύτας ἀρύσασθαι , εἴτ’ οὖν ἐπεῖξαν εἴτε καὶ ἄλλως βουλομένους ἐπιδεῖξαι τοῖς ἐμπλέουσιν ὕδωρ καθαρὸν καὶ πότιμον ἐκ πολλοῦ κάτωθεν · ἐπὶ τοσοῦτον ἐπιρρεῖν τὸν Νεῖλον τῆς τε γῆς ἔξω καὶ αὐτῆς θαλάττης ἄνω . 
καίτοι εἰ τὰ στόματα ἵστατο ὑπὸ τῶν ἐτησίων αὐτοῦ , πῶς εἰκὸς ἦν τοὺς τοῖς ἐτησίαις μέσοις καταίροντας ἐν μέσῃ θαλάττῃ τὸ τοῦ Νείλου ὕδωρ λαμβάνειν ; 
καὶ μὴν καὶ αἱ λίμναι γε , ὅταν ἀρκούντως ἡ γῆ βρεχθῇ , μεθίενται πάλιν εἰς τὴν θάλατταν ὑπὸ τῶν 
Αἰγυπτίων . 
πῶς οὖν ἂν ἐξέρρεον , εἴπερ ἐκώλυον οἱ ἐτησίαι ; 
ὡς ἐκεῖνό γε ἀμήχανον , κατὰ μὲν στόμα καὶ ᾗ πέφυκε ῥεῖν ὁ ποταμὸς καὶ βιαιότατός ἐστιν αὐτὸς αὑτοῦ τοὺς ἀνέμους ἀνθισταμένους εἴργειν , οὗ δ’ εἰς τὰς λίμνας χυθεὶς ἡσυχάζει , μηδαμοῦ τὰ πνεύματα ἀποκωλύειν , ὅταν δεήσῃ τῆς ἐκροῆς . 
ἀλλὰ τοῦτον μὲν τὸν λόγον ὥσπερ ἐν ταῖς παραγραφαῖς ** 
καὶ ἀνίσχυρον ἐκκρούει τὸ παντὶ ὁρᾶν εἶναι ῥέοντα τὸν ποταμὸν καὶ ὃ λέγω πολὺ ἐρρωμενέστερον τοῦ θέρους ὡς ἂν ἐκ πλήθους ἢ τοῦ χειμῶνος . 
εἰ γὰρ ἐξεπίτηδες ἔδει τοὐναντίον τοῦ συμβαίνοντος εἰπεῖν , οὐκ ἦν ἄμεινον εὑρεῖν . 
ἕτερον δ’ ἐξεταστέον ἄνδρα τε καὶ λόγον , ὅς φησι 
Νείλου μὲν αἳδε καλλιπάρθενοι ῥοαὶ , ὃς ἀντὶ δίας ψακάδος Αἰγύπτου πέδον λευκῆς τακείσης χιόνος ἀρδεύει γύας . 
πῶς οὖν , ὦ σοφώτατε Εὐριπίδη , λευκῆς τακείσης χιόνος ἀρδεύει Νεῖλος Αἰγύπτου γύας ; 
τῆς ποῦ τακείσης ; 
πότερον τῆς ἐν Σκυθίᾳ ; 
καὶ τί τοῦτο πρὸς τὸν Νεῖλον ; 
ἀλλὰ τῆς ἐν Αἰθιοπίᾳ , ἢ ἔτι προσωτέρω ; 
ἀλλὰ τοῦτ’ ἐκείνου γελοιότερον . 
ὁρμᾶται μὲν γὰρ ἐκ τῶν θερμοτάτων τῆς οἰκουμένης ὁ Νεῖλος δή που καὶ προϊὼν εἰς ἧττον ἀεὶ θερμὴν ** 
ὧν γοῦν ἴσμεν ὡς εἰπεῖν ἔτι θερμοτάτην Αἴγυπτον , ἐν δὴ ταύτῃ γνώριμος ἡμῖν ἤδη γίγνεται . 
πῶς οὖν δυνατὴ πίπτειν χιών ἐστιν ἐν τοιαύτῃ φύσει χώρας , ἄλλως τε καὶ τοσαύτη , ὅση τὸν Νεῖλον ἐγεῖραι ; 
ὅπου γὰρ οὐδ’ οἰκεῖν ἔτι φασὶν εἶναι διὰ καῦμα , ποίαν εἰκὸς εἶναι χιόνα , ὑφ’ ἧς γίγνεσθαι ῥεῦμα τοσοῦτον ; 
ὅμοιον γάρ ἐστι τοῦτό γε ὥσπερ ἂν εἴ τις τοὺς ἐν τῇ Αἴτνῃ κρατῆρας ἀπορροὴν εἶναι κρυστάλλου βιάζοιτο , ἢ εἴ τις τὴν μὲν χιόνα θερμαίνειν , τὸ δὲ πῦρ ψύχειν ἐπιχειροίη λέγειν . 
ὅταν γὰρ ἐν αὐτῇ τῇ χώρᾳ τῆς θέρμης τιθῇ τις εἶναι χιόνα , πῶς οὐ τοιοῦτον γίγνεται , ὥσπερ ἐξ Ὀδρύσων ἢ 
Βισαλτῶν τὸν Νεῖλον ὁρμώμενον , ἀλλ’ οὐχ ὅθεν οὐδ’ εἰπεῖν ἔχομεν πλήν γε δὴ ὅτι ἀεὶ ἀνὰ πλέον εἰς θερμότερα ἀφικνεῖ , ἕως οὐκ ἔστιν ἀντισχεῖν . 
καὶ ὡς ἔοικεν , Αἰγυπτίων μὲν οἱ μὴ ἀποδημήσαντες οὐδὲ εἶδον χιόνα , ἀλλ’ οὐδ’ ἑτέρου λέγοντος δύνανται μαθεῖν , —ἡμεῖς γοῦν ὥσπερ ἄλλο τι τῶν ἀτόπων ἀφηγούμενοι διδάσκειν οὐκ εἴχομεν , ἀλλ’ ὥσπερ ὅσα ἑρμηνέως ἐδεῖτο ὅλως πρὸς τοὺς βαρβαρίζοντας αὐτῶν , οὕτω τοῦτο ἄγνωστον ἦν—οἱ δ’ ἐπὶ τῇ τῆς μεσημβρίας ἀρχῇ χιόνος πλέον ἢ θέρμης ἔχουσι ; 
καὶ τί γένοιτ’ ἂν τούτου τραγικώτερον ψεῦσμα , ἄν τ’ 
Εὐριπίδης ἄν τ’ Αἰσχύλος αὐτὸ συνθῇ ; 
αὐτῆς γοῦν 
Αἰγύπτου τὰ πρῶτα πρὸς τὰ τελευταῖα πλέον ὡς εἰπεῖν διαλλάττει ἢ ἄλλο ἔθνος πρὸς αὐτὴν Αἴγυπτον · τοσοῦτον τὰ ἄνω προφέρει καύματι . 
ἃ τοίνυν περὶ τὰς ἐσχατιὰς τῆς 
Αἰγύπτου τὰς πρὸς ἡμῶν καὶ τῆς θαλάττης τὸ πρὸς Αἰγύπτου οὔτε συμβαίνει οὔτε τις ἤκουσε πώποτε , πῶς ταῦτ’ εἰκὸς ἐπ’ ἀρχῇ τῆς μεσημβρίας εἶναί ποτε φῆσαι ; 
κρύος καὶ πλῆθος χιόνος τοσοῦτον ὥστε τὸ ἐκείνης ὕδωρ πλέον ἢ τὸ κύριον εἶναι τοῦ ποταμοῦ · καὶ πνεύματα μεσημβρινὰ πνευμάτων πάντων σύνισμεν ὄντα θερμότατα , καὶ αὐτὸν τὸν ἥλιον μεσημβρίζοντα τὰ εἴσω φλέγοντα · ὃ δὲ τῶν ἐσχάτων ἐστὶ κρυμῶν καὶ χειμώνων καὶ τῆς παρ’ ἡμῖν ὥρας , ἡνίκ’ ἂν ᾖ χειμεριωτάτη , τοῦθ’ οὕτως ἄφθονον εἶναι τοῖς ἐκεῖ τιθέντες οὐκ αἰσχυνούμεθα , ἐὰν μὲν αὐτοὶ λέγωμεν τὸν λόγον , ὡς ἀναιδῆ ψευδόμενοι , ἐὰν δ’ ἑτέροις λέγουσι πιστεύωμεν , ὡς ῥᾳδίως ἐξαπατώμενοι ; 
μικροῦ δ’ ἔγωγε δέω λέγειν μόνον τοῦτο μηδ’ ἐπείσακτον εἶναι τῇ χώρᾳ , καθάπερ φύσιν πολέμιον . 
καὶ μὴν ὅτι γε σπουδάζεται τὴν θερινὴν ὥραν ἅπαντες σύνισμεν , ἀλλ’ ὅμως πάντ’ ἂν εὕροις ἐν τῇ μεγάλῃ πόλει τῇ Ἀλεξάνδρου πλὴν τούτου · καίτοι κράσπεδον Εὐριπίδου φωνῇ μάλιστ’ ἄν τις αὐτὴν Αἰγύπτου προσείποι . 
εἶθ’ ὃ μηδ’ ἐπείσακτον αὐτοῖς ἐστι θέρους νόμῳ , τοῦτ’ ἄγειν τὸν Νεῖλον θέρους ὥρᾳ τοσοῦτον πλήθει ; 
πάντων γε ἥκιστά μοι δοκεῖν . 
καὶ πρὸς μὲν Εὐριπίδην τε καὶ Αἰσχύλον καὶ ταῦτα ἴσως οὐχ ἱκανὰ , ἀλλὰ πέρα τῶν ἱκανῶν , οὕτως γε σαφοῦς καὶ πρὸ ποδῶν ὄντος τοῦ ἐλέγχου , καὶ δεικνύντος ὅλως τὸ ἀδύνατον , ὥσπερ ἐν τοῖς ἄνω τῆς ἐκροῆς . 
ἴωμεν δὲ ἐπὶ τὴν τῶν πολλῶν δόξαν ἤδη καὶ τοὺς χαρίεντας τοὺς πεποιηκότας αὐτήν · οἳ φασὶν ὕειν περὶ τοὺς ἄνω τόπους , ὅταν ὦσιν ἐτησίαι , καὶ τὰ νέφη παρ’ ἡμῶν ἐλαυνόμενα ἐκεῖ καταρρήγνυσθαι , ἐκ δὲ τῶν ὄμβρων τὸν Νεῖλον πληρούμενον εἰκότως μείζω τοῦ θέρους ἢ τοῦ χειμῶνος εἶναι . 
δεῖ τοίνυν σε μαθεῖν τὸ συμβαῖνον ἅπαν περὶ τὴν ἀνάβασιν . 
ὁ γὰρ Νεῖλος , ἡνίκ’ ἂν αὐτῷ ὡραῖον ᾖ , κατέρχεται τὰ ὑψηλὰ , κατέρχεται δὲ οὐ φανερᾷ τῇ προσθήκῃ οὐδ’ ὥστε ὀφθαλμῷ γνῶναι τὸ ὕδωρ ἐπιφερόμενον , ἀλλ’ ἀρξάμενος ἀπὸ δακτύλων ὀλίγων ἐπιδίδωσι τοσοῦτον ὥστ’ ἐν μησὶ μικροῦ τέτταρσι τοὺς τέτταρας ἢ πεντεκαίδεκα τούτους πήχεις πληροῦν περὶ Μέμφιν , κἀν τούτῳ τὴν προσθήκην ἄδηλον ἀεὶ παρεχόμενος καὶ ἑνὶ τούτῳ σημαίνων , τῷ καταλαμβάνειν ἑξῆς τὴν γῆν . 
πρὸς δὴ τί τοῦτο λέγω ; 
ὅτι φασὶν ὥσπερ τοὺς παρ’ ἡμῖν ποταμοὺς ἐκ τῶν ὄμβρων τοῦ χειμῶνος αὔξεσθαι , οὕτω τὸν 
Νεῖλον τοῦ θέρους ἐκ τῶν ὄμβρων . 
εἰ τοίνυν τοῦτ’ ἀληθὲς ἦν , πρῶτον μὲν κατιόντ’ αὐτὸν ἐξαίφνης ἔδει φαίνεσθαι μετέωρον . 
ὥσπερ γὰρ ὅταν κατὰ γῆς ἢ στερεοῦ φέρηται ῥεῦμα , οὕτως ἐπὶ τοῦ ἀρχαίου τὸ ἐκ τῶν ὄμβρων ἐπιθεῖ κεκυρτωκός . 
διὰ τί οὖν οὐ καὶ περὶ τὸν Νεῖλον ταυτὸν τοῦτο γίγνεται ; 
οὐ γὰρ δή που ἅμα μὲν εἰς τοὺς ἄλλους ποταμοὺς ἀναφέρειν δεῖ καὶ τοῖς αὐτοῖς τεκμαίρεσθαι , ἅμα δ’ οὐ τοῖς αὐτοῖς ἐπ’ ἀμφοῖν χρῆσθαι σημείοις . 
καὶ γὰρ εἰ μὲν ἅπαξ ποτὲ οὕτω συνέβη , λόγος ἦν , εἰ δ’ ἀεὶ τοῦτον τὸν τρόπον αἴρεται , τί ἂν εἴποιεν ; 
πρῶτον μὲν τοίνυν καὶ μέγιστον ὅπερ λέγω τοῦτο σημεῖον ὡς οὐκ ἐξ ὄμβρων αὔξεται , ὅτι οὐκ ἐμπλήκτως οὐδ’ ὀξέως οὐδ’ ὡς ἂν τύχῃ φέρεται , ἀλλ’ ὃ δὴ λέγουσιν Αἰγύπτιοι , ἐργάζεται ὥσπερ ἄλλο τι · καὶ ἀεὶ τὸ ἔργον αὐτῷ κατὰ λόγον χωρεῖ . 
ἔπειθ’ ὁπόταν λήξωσιν οἱ ὑετοὶ καὶ ὁ πολὺς δή που τῶν ποταμῶν ὄγκος πέφυκεν ὑπορρεῖν οὐκ εἰς μακράν . 
πῶς οὖν ἐπὶ τοσοῦτον τοῦτον ἀνταρκεῖν φήσομεν ἐκ τοιαύτης αἰτίας ; 
ἀφομοιοῦντες γὰρ αὐτὸν κατ’ ἄλλον τρόπον ποιοῦμεν ἀνόμοιον καὶ δύο τὰ ἀτοπώτατα μίγνυμεν , θέντες μὲν οὐχ ὁμοίως ἔχειν τοῖς ἄλλοις , εἶθ’ ὅμοιον ἀποφαίνειν πειρώμεθα , ὅμοιον δ’ αὖ τιθέντες δείκνυμεν οὐχ ὁμοίως διακείμενον . 
εἰ μὲν γὰρ τρισὶν ἢ τέτταρσιν ἢ καὶ διπλασίαις που τούτων ἡμέραις ἐπληροῦτο αὐτῷ τὸ κεφάλαιον , ἢ μὴ πολλοστόν γ’ ἦν τὸ τοσοῦτον τοῦ παντὸς χρόνου τῆς ἀναβάσεως , τάχ’ ἄν τι κομψὸν εὕρητο · εἰς τέταρτον δὲ μῆνα μάλιστα ἐξικνεῖσθαι καθ’ ἑκάστην ἡμέραν ὑψούμενον τίς λόγος ἐστὶν ἐξ ὑετῶν ; 
καὶ μὴν οὐδ’ οἱ παρ’ ἡμῖν ποταμοὶ συνεχῶς τοῦ χειμῶνος τέτανται · ἀλλ’ ὗσεν , ἐπῆλθον · ἐπαύσατο , ὑφεῖσαν · μείζους καὶ ἐλάττους διατελοῦσι γιγνόμενοι παρὰ τοὺς ὄμβρους αὐτοῦ τοῦ χειμῶνος ἐκ μεταβολῆς . 
χρῆν τοίνυν καὶ τὸν Νεῖλον εἴπερ ἐξ ὑετῶν ᾔρετο , μὴ διηνεκῆ τὴν αὔξησιν ἴσχειν μηδ’ ἐπὶ προσθήκην ἀεὶ χωρεῖν ἐπὶ τὸ πλεῖστον καὶ μέγιστον ἐκ τοῦ βραχυτάτου καὶ πρώτου , μέχρι ἐξεπλήρωσεν , ἀλλ’ ἀνώμαλον καὶ μεταπίπτουσαν καὶ τὴν ἐπίδοσιν καὶ τὴν ἀναχώρησιν ἔχειν ἐν μέρει . 
ὥστ’ οὐκ ἂν ἦν τὸ λεγόμενον αὐτὸ τοῦτο ἀνάβασις τοῦ Νείλου , ἀλλ’ ἀναβάσεις ἂν ἦσαν πολλαὶ , καὶ πάλιν γε ἀπόρροιαι τοῦ θέρους ἑκάστου , καθότι κἀκ τῶν ὄμβρων συνέβη . 
ἔτι τοίνυν ὥσπερ τοῦ χειμῶνος οὐ συνεχεῖς τοὺς ὄγκους ἔχουσιν οἱ ποταμοὶ , οὕτω καὶ τοῦ θέρους ἐνίοτε ἐπιδιδόασι παρὰ τὴν σχέσιν τὴν οὖσαν ἡνίκ’ ἂν ὕσῃ . 
ἔτι τοίνυν ἃ τούτοις συμβαίνει , συνέβαινε καὶ τῷ Νείλῳ κατὰ θάτερα , καὶ ὁ 
Νεῖλος ἂν ηὔξετο τοῦ χειμῶνος ἐνίοτε ὥσπερ οὗτοι τοῦ θέρους . 
ὥστε ὁμοίως μὲν οὗτοι μείζους ἐγίγνοντ’ ἂν , τοτὲ μὲν τοῦ θέρους , τοτὲ δὲ τοῦ χειμῶνος ἑαυτῶν , ὁμοίως δὲ ὁ 
Νεῖλος ὅτι μὴ πλέον ἢ ἑκάτεροι μείζους καὶ ἐλάττους παρὰ τὴν ὥραν ἑκατέραν . 
ἀλλὰ μὴν εἰ μηδεπώποτ’ αὐξηθεὶς χειμῶνος ὁ Νεῖλος ἀκούεται , τοὺς δὲ παρ’ ἡμῖν ἔστιν ἰδεῖν μείζους ἑαυτῶν γιγνομένους τοῦ θέρους , ἐὰν ὄμβροι κατάσχωσιν , ἄλλο τι χρὴ ζητεῖν τὸ τῆς ἀναβάσεως αἴτιον , εἴπερ δὴ , ὡς τό γ’ ἐξ ὄμβρων οὐδαμῆ συμβαίνει . 
οὐ τοίνυν μόνον αὔξεται τακτὰ ὁ Νεῖλος , ἀλλὰ καὶ ἀπολήγει τεταγμένως ὀπίσω καὶ σχεδὸν οὐκ ἐν ἐλάττονι χρόνῳ καθίσταται εἰς τὸ ἐξ ἀρχῆς ἢ ἐν ὅσῳ προϊὼν ἐξεπλήρωσε . 
καίτοι οἵ γ’ ἐκ τῶν ὄμβρων αὐξανόμενοι ποταμοὶ οὐδαμοῦ τοῦτο πάσχουσιν , οὐδ’ ἔπεστιν αὐτῶν τάξις οὐδετέρῳ τῷ παθήματι · εἰκότως , ὅτε γε μηδ’ αὐτοῖς τοῖς ὄμβροις . 
οὐκοῦν καὶ τὸ ἅπαξ τοῦ ἔτους ἀναβαίνειν , τοὺς δ’ ἄλλους ὡς τύχοιεν ἑκάστοτε , καὶ τὸ μὴ ἀπολείπειν πρὶν ἐκπληρῶσαι καὶ τὸ πληρώσαντα αὖθις ἀπορρεῖν , καὶ ἡ μετὰ τοῦτο ἡσυχία τοῦ ῥεύματος οὐκ ἐᾷ παρὰ τοῖς ὑετοῖς εἶναι τὴν πρόφασιν δοκεῖν . 
εἰ δὲ δεῖ καὶ τοῦτο εἰπεῖν , ὑπερβαλόντι καταρράκτας ψάμμος ἔνθεν καὶ ἔνθεν ἐστὶ τοῦ Νείλου , τὸ μὲν δὴ κατὰ Λιβύην καὶ παντάπασιν ἔρημοι θῖνες . 
ὥστ’ εἴπερ ὗεν , οὐκ εἰκός γε ἦν γίγνεσθαι ῥεύματα , ὑποδεχομένης τῆς ψάμμου τοὺς ὄμβρους εἰς αὑτήν . 
ἃς γοῦν ἴσμεν ψάμμους ἄλλας εὐμεγέθεις , ἴσμεν τοῦτο πασχούσας , ἐπεὶ καὶ αἱ περὶ τὰς εἰσβολὰς τὰς ἐξ Ἀράβων εἰς Αἴγυπτον ψάμμοι οὐ τοσοῦτον ὕσει ὡς παρήσουσι ῥεῦμα ὕδατι . 
αἱ δὲ δὴ πρὸς Λιβύης καὶ κατάντεις ἐπὶ θάτερά εἰσιν ἀπὸ τοῦ ποταμοῦ περιφανῶς , ἄνευ τοῦ κατ’ ἄμφω παραλλάττοντος , καὶ τοῦ τῆς ψάμμου ταύτης παρ’ ἃς ἴσμεν ἄλλας πλήθους καὶ τοῦ κατὰ τὸν ποταμὸν ῥεύματος τοσοῦτον ὑψουμένου , ὅσον εἰ καὶ ὑπὲρ ἀντιτύπου θαυμαστὸν ἦν . 
καὶ περὶ Μερόην γέ φασιν ὕειν , καὶ εἰ τοῦτ’ ἦν αἴτιον τῆς ἀναβάσεως , οὐκ ἂν ἐλάνθανε δή που τοὺς αὐτοὺς ὁρῶντας καὶ προσοικοῦντας , οὐδ’ ἂν ἐζητεῖτο ὑπ’ αὐτῶν ἐκείνων ὁπόθεν κατέρχεται , ἀλλ’ ἦν ἂν φανερὸς αὐτόθεν αὐξανόμενος . 
οὐ τοίνυν ἐστὶν οὐδ’ ἔχουσι λέγειν Αἰθίοπες , οὐδὲν ἔχοντες λέγειν ὡς ὕει παρ’ αὐτοῖς . 
ἄμφω γοῦν ἤκουσα παρ’ αὐτῶν . 
πῶς οὖν ἐξ ὑετῶν αἴρεται ; 
ἔτι τοίνυν καὶ τὰ κάτω τῆς Αἰγύπτου λαμπρῶς πολλάκις ὕεται , — ψακάδι μὲν γὰρ καὶ ἄνω πολλάκις ὡς ἐν χρόνοις , ἀλλὰ τά γε πρὸς θαλάττης καὶ κατὰ συνήθειαν πολλῷ—καὶ οὐδ’ ὁπωστιοῦν ἐπίδηλον τῷ Νείλῳ γίγνεται . 
καίτοι πῶς εἰκὸς τοὺς μὲν ἐν Αἰγύπτῳ γιγνομένους ὄμβρους μὴ κινεῖν αὐτὸν ὅσοι ποτ’ ἂν ὦσιν , ἀλλὰ πάσχειν τὸ ὕδωρ ταυτὸν ὅπερ τὸ εἰς τὴν θάλατταν εἰσχεόμενον ἀδήλως ἀναλοῦσθαι , ἐκ δὲ τῶν ἀπορρήτων τόπων , ὡς ἔοικε , τῆς οἰκουμένης ὑπάρχειν αὐτῷ τὴν ἐπίδοσιν , ὥσπερ σοφιζόμενον τὸν 
Νεῖλον ἢ δεδοικότα μὴ φανῇ διὰ τοῦτο αὐξανόμενος ; 
εἰ δὲ ταῦτ’ ἐστὶ γέλως , τοιαῦτ’ ἐστὶν ἃ λέγουσιν οἱ προστιθέντες τὴν αἰτίαν τοῖς ὄμβροις . 
βούλομαι δέ σοί τι καὶ περὶ τῶν νεφῶν μικρὸν διηγήσασθαι . 
ὅτε γὰρ τὸ δεύτερον εἰς Αἴγυπτον ἀνέπλεον τὸν εἰς κορυφὴν ἀνάπλουν , ἐνέτυχεν ἡμῖν περὶ τὸν Θηβαϊκὸν τόπον ἐν νομῷ ὄνομα Ἑρμουνθὶ ἄνθρωπος φυγὰς ἐκ τῆς κάτω πόλεως , Δραῦκος ὄνομα , φίλου καὶ ἑταίρου συμπλέοντος ἡμῖν συστήσαντος αὐτὸν , ὡς εἶδεν ἐκεῖ . 
ὡς δὲ συνέβη λυθῆναι τὴν φυγὴν αὐτῷ καὶ ἧκεν ἐπὶ θάλατταν , προσῄει πολλάκις ἡμῖν καὶ ἐχρώμεθα ὥσπερ εἰκὸς οἰκείως αὐτῷ . 
καί ποτε οὑτωσὶ περιεπατοῦμεν περὶ δείλην ὀψίαν ἐν τῷ μεγάλῳ δρόμῳ τῷ κατὰ τὰς στοὰς καὶ ἦσαν ἐτησίαι λαμπροί · ἀπεβλέψαμεν οὖν εἰς τὰ νέφη , καί τις ἔφη τῶν παρόντων , ταῦτα δὴ τὰ τοῦ Νείλου πνεύματα · 
οὕτω γάρ πως ὠνόμασε . 
καὶ ὃς ἐγέλασεν . 
ἐρομένου δέ μου ὅ τι αὐτῷ τοῦτο βούλοιτο , οὐκ οἶσθα , ἔφη , ὅτι ἐγὼ τρία ἑξῆς ἔτη κατετρίβην ἐπ’ ἄκροις Αἰγύπτου ; 
οἶδα , ἔφην , ἀλλὰ τί τοῦτο ; 
ὅτι ἐγὼ ἐν τοσούτῳ χρόνῳ τριφθέντι μοι πανταχῆ σκοπῶν οὐκ ἠδυνήθην ἰδεῖν νέφος αὐτόθι τοῦ θέρους , ἀλλὰ ἑστηκότα ἀκλινῆ τὸν ἀέρα ὥσπερ τὰ γεγραμμένα . 
καίτοι νομίζω , ἔφη , ὁρᾶν τά γε ἐγχωροῦντα , ἀλλ’ ἐγὼ οὐκ εἶδον νέφος , ἃ ὑμεῖς , ἔφη , οἴεσθε ἐνθένδε ἐλαυνόμενα ἄνω καταρρηγνύντα πληροῦν τὸν Νεῖλον . 
τοῦτο δὴ καὶ τότε ἀκούσας ἐθαύμασα καὶ ἥσθην , καὶ σοὶ νῦν ἀπομνημονεύσας ἐξήγγειλα , ὅπως εἰδείης πόρρω τοῦ ἀληθοῦς ὄντας καὶ τοὺς τούτῳ τῷ λόγῳ καταχρωμένους τε καὶ πεπιστευκότας καὶ ὅλως ἐπίστῃ τὸ τοῦ Νείλου πρᾶγμα ὅτι κινδυνεύει μόνος ποταμῶν οὐδέποτε ὁ αὐτὸς εἶναι , ἀλλ’ ἐν αὔξῃ καὶ φθίσει ῥέων ὁμαλῶς , εἰ δὲ βούλει ἀνωμάλως διατελεῖ , ταῖς ἡμέραις τε καὶ νυξὶ τὰ μάλιστά πως παραπλησίως καὶ τῷ περὶ τὴν σελήνην . 
ἀρχόμενός τε γὰρ εἰς ὕψος ἰέναι , ἐπάγων ἀεὶ ἕτερον ἐφ’ ἑτέρῳ , οὕτως προβαίνει τῇ προσθήκῃ προστιθεὶς , ἄχρι ἂν τὸ μήκιστον αὐξηθῇ , καὶ συναγερθεὶς ἅπας , ὥσπερ ὁ τῆς σελήνης κύκλος , ἄρχεται λήγειν αὖθις ὑποστρέψας , ὥσπερ στροφήν τινα δευτέραν ἀποδιδοὺς ἐπὶ θάτερα · καὶ καταλαμβάνει πάλιν ἡ ἑτέρα περίοδος τῆς ἐπιρροῆς , πολλάκις δὲ καὶ ἐνέμεινε τῆς προτέρας ὅσον μὴ λαθεῖν . 
οὔτ’ οὖν παρὰ τὴν ἀνάβασιν ὁ αὐτός ἐστιν , ἀεὶ γὰρ αὔξεται , μέχρι ἂν τὰ τέλεια ὑψωθῇ , οὔτ’ αὖ παρὰ τὴν ἀπορροὴν , ἀεὶ γὰρ λήγει , μέχρι ἂν ἀποδῷ . 
οὕτω δή τοι τό γε τοῦ Νείλου θειότερόν τι καὶ ἰδιώτερον ἔοικεν εἶναι ἢ κατὰ τοὺς ἄλλους ποταμούς τε καὶ ῥεύματα , καὶ εἰ τούτου ζητοῦμεν αἰτίας , ζητῶμεν καὶ ὧν εἶπον , τί δή ποτε ἡμέρα μὲν ἡμέρας μικρὸν προφέρειν ἐτάχθη , μέχρι ἂν κορυφωθῇ τὸ μήκιστον , ἔπειτα ὑπολείπειν , ἄχρι ἂν εἰς τοὐλάχιστον ἀφίκηται , τὸ μὲν ἐξ ἀρχῆς ἑαυτῆς , εἶτα καὶ τῆς νυκτὸς ἐλάττων μετ’ ἰσημερίαν γιγνομένη , νὺξ δὲ ἀντιλαβοῦσα αὔξην ταὐτὰ ταῦτα πάσχει , ἐκ προσθήκης καὶ ἀφαιρέσεως προϊοῦσα καὶ ἐπανιοῦσα , μέχρι ἂν ὥσπερ οἱ γεωμέτραι καλοῦσιν εἰς ἐκεῖνο καταστῇ ὅθεν ἤρξατο φέρεσθαι , ταὐτά τε καὶ τἀναντία τῇ ἡμέρᾳ πάσχουσα ἀεί . 
καὶ γὰρ εἰ τὰ μάλιστά τις εἶναι ταῦτά γε φήσει φανερὰ , τῇ τοῦ ἡλίου πορείᾳ προστιθεὶς τὴν αἰτίαν , ἀλλ’ οὐκ αὐτῆς αὖ τῆς περὶ τὴν πορείαν τάξεως οὐδὲ τοῦ ταῦθ’ οὕτως ἀνάγκαις τὸ ἐξ ἀρχῆς κατακλεισθῆναι , οἷον εἰ βούλει τριμήνοις μὲν χρόνοις ὡρίσθαι τὰς μεταβολὰς , νυκτὶ δὲ καὶ ἡμέρᾳ τοσοῦτον τὸν σύμπαντα ἀποδοθῆναι χρόνον , εἶναι δὲ ὅρους τακτοὺς τῷ θεῷ πρὸς ἄρκτους καὶ μεσημβρίας , οὓς οὐχ οἷόν τε ὑπερβῆναι , τούτων οὐδενὸς δή που τὸ αἴτιον δείξει , πλὴν εἰ προσποιήσεται . 
καίτοι τοσοῦτόν γ’ ἐστὶ προὔργου τοῦ παραδείγματος , τοῦ μὲν γὰρ ἡλίου διττὴν οὖσαν τὴν κίνησιν ὁρῶμεν ὡς περὶ τῶν ὅλων περάτων εἰπεῖν , ἀφ’ ὧν καὶ τὰ μήκη καὶ τὰς βραχύτητας ἑκάστων τῶν χρόνων ἔξεστι συλλογίζεσθαι · ὅτε δ’ αὐτὸ τοῦτο ὁμολογεῖται περὶ Νείλου , μηδέπω καὶ νῦν εὑρῆσθαι πόθεν ὁρμᾶται καὶ τί τὸ νότιον πέρας αὐτοῦ , πῶς οἷόν τε τὴν αἰτίαν ζητεῖν , ἢ πῶς εἰπεῖν πόθεν αὔξεται ; 
ἀλλ’ ἴσως οὐκ ἐπὶ τούτου μόνον , ὥσπερ ἔφην , ἀλλὰ καὶ ἐπ’ ἄλλων χαλεπὸν τὰς αἰτίας ἐξευρεῖν . 
τέτταρα δὲ ἐπὶ πᾶσι σημεῖα ποιησάμενος τοῦ μὴ τὰ νέφη μηδὲ τοὺς ἐτησίας ἀνάγειν τὸ ῥεῦμα , καὶ δὴ καταλύσω τὸν περὶ τούτου λόγον . 
ὧν ἓν μέν ἐστι τὸ καὶ πρὶν ἐτησίας συμβῆναι πολλάκις αἴρεσθαι τὸν ποταμὸν , δεύτερον δὲ τὸ μὴ καὶ συμβάντων ὅλως , τρίτον δὲ καὶ τέταρτον τούτοις ἀκόλουθα τὸ μὲν ὡς οὐ τηνικαῦτα μέγιστος ἐπέρχεται , ἡνίκ’ ἂν μέγιστοι καταίρωσιν ἐτησίαι καὶ νέφη πλεῖστα κινήσωσι , τὸ δ’ ἐναλλὰξ ὡς οὐ τηνικαῦτα αὖ βραχύτατος , ἡνίκ’ ἂν τὰ πνεύματα κοῦφα συμβῇ , πάντα ταῦτα εἰκὸς ὂν οὐχ ὡς νῦν ἔχειν , εἴπερ ἢ οἱ ἐτησίαι κύριοι τοῦ ῥεύματος ἦσαν , ἢ κατὰ στόμα εἴργοντες , ἢ πληροῦντες ἐξ οὐρανοῦ . 
ἵνα δὲ καὶ τὴν Ἡροδότου γνώμην μὴ παντάπασιν ἀτιμάσωμεν ὡς δὴ τὸ παράπαν οὐδ’ ἀντειπεῖν ἄξιον , φέρε σκεψώμεθα ἃ κἀκείνῳ περὶ τούτων δοκεῖ . 
φησὶ δ’ , εἴ τι μεμνήμεθα , ἀπελαυνόμενον τὸν ἥλιον ὑπὸ τῶν ἐνταυθοῖ χειμώνων ἔρχεσθαι τῆς Λιβύης τὰ ἄνω καὶ τήκειν τὸ ὕδωρ , τήκοντα δὲ ἐλάττω ποιεῖν τὸν Νεῖλον τοῦ χειμῶνος ἢ τοῦ θέρους . 
ἔστι δὲ τοῦτο οὐκ εἰπεῖν πῶς ὁ Νεῖλος αὔξεται , ἀλλὰ πῶς μειοῦται συμπλάσαι . 
ὅτι μὲν γὰρ τοῦ χειμῶνος καθαρώτατός ἐστιν ὁμολογεῖται παρὰ πάντων , τούτου δὲ οὕτως ἔχοντος αὔξοιτ’ ἂν τοῦ θέρους , ὅτ’ ἐστὶ μείζων ἅμα καὶ θολερώτερος . 
ἔτι οὖν μένει τὸ ζητούμενον , ἕως ἄν τις μὴ δείξῃ τοῦτο , πῶς ὁ ῥοῦς ὑψοῦται , τὸ γὰρ κύριον καὶ πρῶτον αὐτοῦ ῥεῦμα τὸ χειμερινὸν φαίνεται . 
ἄνευ δὲ τούτων , εἰ μὲν τοσοῦτον ἦν τὸ διαφέρον παρὰ τὴν χειμερινὴν τοῦ ἡλίου πορείαν , ὥστε ποιεῖν θέρος περὶ τὴν ἐκεῖ γῆν , ὅταν ἐνταῦθα χειμὼν ἵστηται , καὶ πάλιν αὖ χειμῶνα , ὁπόταν θέρος ἵστηται παρ’ ἡμῖν , ἴσως ἂν ἦν παραδέξασθαι . 
νῦν δ’ ὅτι μὲν οὐκ ὀλίγον θέρμῃ προφέρει τἀκεῖ τῶν παρ’ ἡμῖν τοῦ χειμῶνος οὐδεὶς ἀντιλέγει , οὐδὲν μὴν κωλύει καὶ κατ’ αὐτοὺς ἐκείνους ἐλάττω τὸν ἥλιον τοῦ χειμῶνος ἢ τοῦ θέρους ἔχειν τὴν ἰσχύν . 
οὐδὲ γὰρ τοῦ θέρους δή που περὶ μὲν τὴν ἄρκτον καὶ τὴν ταύτῃ γῆν ἰσχύειν αὐτὸν φήσομεν , Αἰγύπτου δὲ καὶ Λιβύης ἀποχωρεῖν , ἀλλ’ ἐκεῖ καὶ μᾶλλον κάει , μάλιστα μὲν , οἶμαι , ἐν Αἰθιοπίᾳ , ἔπειθ’ , ὥσπερ εἰκὸς , ἐν Αἰγύπτῳ , μάλιστα μὲν ἐν τοῖς ἀνωτάτω , ἔπειτα ἑξῆς κατὰ λόγον , ἐπεὶ καὶ περὶ τὴν Σκυθικὴν γῆν καὶ τὸν Πόντον οὐδὲν κωλύει τὸ θέρος ψυχρότερον τοῦ θέρους τοῦ παρ’ ἡμῖν εἶναι πολλῷ γε , καίτοι τοῦ ἡλίου τὰ βόρεια ἐλαύνοντος τοῦ παντὸς οὐρανοῦ . 
καίτοι εἰ ἀντεστρέφοντο αἱ ὧραι τοῦ ἔτους ἐν τοῖς τόποις τούτοις , ὁμοίως μὲν ἂν πρὸς μεσημβρίαν ἀπιόντος τοῦ ἡλίου καὶ χειμῶνα ποιοῦντος ταύτῃ θέρος ἦν κατ’ Αἴγυπτον καὶ τὴν τοῦ Νείλου λῆξιν , ὁμοίως δ’ ἂν πρὸς ἄρκτον ἐπανιόντος ἐπλεονέκτει θέρμῃ τὰ πρόσβορρα , ὃ πολλοῦ δεῖν οὕτως ἔχειν φαίνεται . 
εἰκότως · 
κινεῖται μὲν γὰρ , οἶμαι , τὰ πρὸς ἄρκτον , οὐ μὴν πληροῖ γε εἰς αὐτήν . 
οὐκοῦν ὅτε τοῦ θέρους αὐξανόμενος φανερός ἐστιν ὁ Νεῖλος , δῆλον ὅτι τοῦ γε χειμῶνος ἀδυνάτως ἔχει τήκεσθαι . 
εἰ γὰρ ἦν ὁ ἥλιος αἴτιος , εἶργεν ἂν τοῦ θέρους ἔτι μᾶλλον τὴν ἀνάβασιν , ἰσχυρότατός γ’ ὢν αὐτὸς αὑτοῦ τότε κἀκεῖ πολλῷ , ὥστ’ αὐτὸ ἐν αὑτῷ λύεται . 
εἰ μέν γε τηνικαῦτα ἐξέτηκεν , ἔθ’ ἧττον ἂν εἴα πληροῦσθαι νῦν · 
εἰ δὲ μὴ τήκει τοῦ χειμῶνος , οὐ διὰ τοῦτο ὁ Νεῖλος μείζων τοῦ θέρους . 
ὅμοιον δ’ εἶναί μοι δοκεῖ τό τε ἀπελαύνεσθαι φάσκειν τὸν ἥλιον ὑπὸ τῶν χειμώνων καὶ τὸ τὸν 
Νεῖλον τῷ ἡλίῳ τήκεσθαι . 
ἀλλ’ οὔθ’ οἱ χειμῶνες τὸν ἥλιον ἀπελαύνουσιν , ὦ κάλλιστε λογοποιῶν , οὐδὲ γὰρ ἐφικνοῦνται τῆς τοῦ ἡλίου χώρας , ἀλλ’ ὁ ἥλιος ἀποχωρῶν κατὰ τὴν αὑτοῦ πορείαν καὶ φύσιν τοῖς ἀνέμοις παρέχει ψυχροῖς καὶ βιαίοις ἔτι μᾶλλον γίγνεσθαι · οὔτε ὁ Νεῖλος τηκόμενος ὥσπερ ὁ Ξάνθος ὑπὸ τοῦ Ἡφαίστου τοῦ ἡλίου συστέλλει τὸ ῥεῦμα . 
ἀλλὰ γὰρ εὐφημότατα καὶ κάλλιστα εἰρηκὼς Ἡρόδοτος περὶ Αἰγύπτου καὶ Νείλου ὀλίγα τῶν ἀληθῶν εἰρηκέναι κινδυνεύει , οὐχ ὡς ἐπὶ τὸ μεῖζον αἴροντος αὐτοῦ λέγω πάντα , ἐπεί τοι τινά γ’ ἔσθ’ ἃ καὶ μείζω παρέλιπεν · ὧν εἰπεῖν αὖ νῦν οὐδὲν ἐπείγει λέγειν , ἀλλ’ ἅ γε τῶν ὄντων ἑτέρως εἴρηκεν , οἷον ὡς ὑπὲρ Ἡλιούπολιν τεττάρων ἡμερῶν πορείαν αὖθις εὐρεῖα Αἴγυπτος , ἥ γε οὕτως εἰς στενὸν ἀεὶ κλείεται καὶ πρὸς γωνίαν ὥστε ὁ Νεῖλος εἰς αὐτὴν ὑπερβάλλει δῑ ἀμφοῖν τῶν ὀρῶν ἤδη συμπεπτωκότων · καὶ τοῦτ’ εἰσὶν οἱ καταρράκται ἡ διὰ τῶν ὀρῶν τοῦ ποταμοῦ κατάβασις , Αἰγύπτου πάσης ὡσπερεὶ κορυφή . 
ὥστ’ ἔτι προσπλέων τῷ κατ’ Ἐλεφαντίνην ὅρμῳ εἰκάσεις κεκλεῖσθαι τὸ ῥεῦμα · μὴ γὰρ ὅτι Αἴγυπτος εὐρεῖα ἔτι , ἀλλὰ καὶ τὸ ῥεῦμα τοῦ Νείλου στενὸν ἤδη φαίης ἂν ὑπορρεῖν ὑπὸ τῆς πέτρας αὐτόν . 
ἴδοις δ’ ἂν καὶ πρὶν εἰς Ἐλεφαντίνην τελέσαι πρὸ οὐκ οἶδ’ ὁπόσων τινῶν σχοίνων συνιόντα οὕτω τὰ ὄρη ὡς μέσον εἶναι μηδὲν πλὴν τοῦ ῥεύματος αὐτοῦ , καὶ τοῦτο ἐνταῦθα εὖρος Αἰγύπτου ὅπερ τοῦ ποταμοῦ . 
ἢ τἄλλα ἄν τις ἐλέγχοι τῶν ἐκείνου πόσον ἔργον ἐπεξελθεῖν , ὅς γέ φησι καὶ περὶ τῶν πηγῶν δή που τοῦ Νείλου πυθέσθαι παρὰ τοῦ γραμματιστοῦ τοῦ Σαΐτου ὡς ἄρ’ εἴη ὄρη δύο μεταξὺ Συήνης καὶ 
Ἐλεφαντίνης , τούτων δὲ τῶν ὀρῶν ἐκ τοῦ μέσου ῥέοιεν αἱ πηγαὶ , καὶ τὸ μὲν ἥμισυ τοῦ ῥεύματος ἐπ’ Αἰθιοπίας καὶ νότου ἀνέμου ῥέοι , τὸ δ’ ἕτερον ἥμισυ ἐπ’ Αἰγύπτου τὰ βόρεια . 
καίτοι ἥ γ’ Ἐλεφαντίνη , μέχρι ἧς ἀναπλεῦσαί φησιν , ὑπ’ αὐτοῖς σχεδὸν τοῦ Νείλου τοῖς καταρράκταις ἐστὶν , ἀπέχουσα μάλιστα ἑπτὰ σταδίους . 
ἀνέπλευσα γὰρ οὖν ἔγωγε καὶ αὐτὸς καὶ εἶδον ἀκριβέστερον ἢ ἔδει φασίν . 
εἰ δὲ δεῖ κατ’ αὐτὸν Ἡρόδοτον καὶ παρεξελθεῖν ψυχαγωγίας ἕνεκα καὶ μηδὲν ἔξω τοῦ προκειμένου τὸν λόγον ἐξάγοντα , οὕτως συνέβη . 
ὡς ἀνῄειν ἐπὶ τοὺς βωμοὺς οὗ τοῖς 
Αἰθίοψίν ἐστιν ἡ φρουρὰ , πολὺ τῆς ὄχθης ἀποσπάσας τοῦ ποταμοῦ , ὑπερβὰς ἐπὶ τὸν ὅρμον , ὅς ἐστι πρῶτος ὑπὲρ Καταδούπων , εἰς Φίλας διέβαλον · ἔστι δ’ αὕτη νῆσος μεθόριον Αἰγύπτου καὶ Αἰθιοπίας , τοσαύτη τὸ μέγεθος ὅσηπερ ἡ ἐν αὐτῇ πόλις · περιρρεῖ δ’ αὐτὴν ὁ Νεῖλος ἀκριβῶς μέσην ἑαυτοῦ ποιῶν . 
ἐπεὶ δ’ ἐπανῄειν , ἐχώρουν μὲν πάλιν τὴν αὐτὴν ἀπὸ τῶν Φίλων , καὶ προσεδόκων νῦν γέ που τοὺς καταρράκτας ὄψεσθαι . 
καὶ τοὺς ἄγοντας ἀνηρώτων , οἱ δ’ ἠγνόουν . 
οὕτω δὴ γενόμενος πάλιν ἐν τῇ 
Συήνῃ , ἣν ἀπὸ τῆς Ἐλεφαντίνης ὁ Νεῖλος διαιρεῖ , δέομαι τοῦ φρουράρχου , καίτοι φαύλως ὑπ’ ἀρρωστίας διακείμενος , πέμψαι με ὀπίσω πλοῖόν τι κοῦφον δόντα , τῆς θέας ἕνεκα τῶν καταρρακτῶν , συμπέμψαι δὲ καὶ τοὺς ἀναγκάσοντας τοὺς ἐν τῇ νήσῳ τῶν καταρρακτῶν , εἰσὶ δ’ οὗτοι ναῦται συνήθεις τοῦ ῥεύματος , ἐπιδεῖξαι ἡμῖν αὐτούς τε καὶ τὸ θέαμα δὴ τὸ ναυτικὸν ὅ τι εἴη , ἐπυνθανόμην γὰρ τῶν αὐτόθι · ὁ δὲ μάλα μὲν ἐργῶδες ἔφη εἶναι καὶ ἐθαύμαζε τὴν γνώμην , οὔκουν αὐτός γε μέχρι τούτου θαρρῆσαι , ἠρνήθη δὲ οὐ τό γε παντελὲς , ἀλλ’ ἐπειδὴ πειρώμενος ἀποτρέπειν οὐκ ἔπειθεν , οὕτω πέμπει , καὶ τἄλλα ἔχων οἰκείως καὶ βουλόμενος χαρίζεσθαι . 
ἀνέπλευσα δὴ κἀκείνους τε ἱέντας ὑπὲρ τῶν σκοπέλων , ὥσπερ εἰώθεσαν , εἶδον ἀπ’ ἄκρας τῆς νήσου , ἣ ἀνέχουσα ἐκ μέσου περιφανεῖς πανταχῆ ποιεῖ τοὺς καταρράκτας , καὶ προσέτι αὐτὸς ἐπεθύμησα εἰς τὸν λέμβον ἐμβὰς πειραθῆναι τοῦ πλοῦ , οὐ μόνον διὰ τῶν αὐτῶν δῑ ὧνπερ ἐκείνους εἶδον κατενηνεγμένους , ταῦτα δ’ ἦν τὰ πρὸς ἕω τῆς νήσου , ἀλλ’ ἀρξάμενος αὐτόθεν περιπλεῦσαι κύκλῳ πᾶν τὸ ὁρώμενον , καὶ κατὰ τὴν ἑτέραν τῆς νήσου πλευρὰν ἀφεῖναι κατὰ ῥοῦν ἐπὶ τὰς πόλεις . 
ὅπερ οὖν λέγω οὐκ ἀκούσας , ἀλλ’ ἰδὼν ἀκριβῶς οἶδα , ὅτι ἥ τ’ Ἐλεφαντίνη ὑπ’ αὐτοῖς ἐστι τοῖς καταρράκταις , μεταξύ τε Συήνης καὶ Ἐλεφαντίνης οὐδέν ἐστιν ἀλλ’ ἢ τὸ ῥεῖθρον τοῦ ποταμοῦ , καὶ προσοικεῖ τὴν ὄχθην ἑκατέρα τῶν πόλεων τούτων . 
εἰ τοίνυν Ἡρόδοτος εἰς Ἐλεφαντίνην ποθ’ ἧκεν , ὥσπερ εἴρηκεν , ἔσθ’ ὅπως πρῶτον μὲν ἀκοὴν διηγεῖτο περὶ ὧν εἶδεν , ἔπειθ’ οὕτω ψευδῆ ὥστε περὶ τῶν ἀρχαίων πηγῶν τοῦ 
Νείλου ζητῶν καὶ φήσας οὐδενός πω τἀληθὲς ἀκοῦσαι , ἀλλὰ τόδε μὲν ἤκουσα τοῦ γραμματιστοῦ γράψαι , καὶ ταῦτα τοῦ ἐν τῷ Σαϊτικῷ νομῷ περὶ τῶν ἐν Ἐλεφαντίνῃ , ** 
ἢ μνησθεὶς , εἰ μηδὲν ὧν ἤκουσεν εἶχε σιωπῆσαι , ἄλλοις ἂν ἢ τούτοις οἷς ἐγὼ νῦν εἶπον ἐλέγχοις ἐπὶ τὸν λόγον χρήσασθαι . 
νῦν δέ φησι μὲν ὡς παίζειν αὐτῷ δοκοίη ὁ γραμματιστὴς , δῑ ὧν δ’ εἰκὸς ἦν ἐλέγχειν , ἀπέλιπεν , ὅτι πρῶτον μὲν ἀπὸ πολλοστοῦ μέρους ἤρξατο φράζειν αὐτῷ τὰς πηγάς · πολλῶν γὰρ μηνῶν ἀνάπλουν ὑπὲρ τὸν τόπον τοῦτον ἔτι ὁ Νεῖλος γιγνώσκεται · ἔπειθ’ ὅτι ἀμήχανον οὗ μὴ ἔστι ῥεῖν τῷ ποταμῷ κατὰ συνήθειαν , ἀλλὰ ὑπὲρ τῶν πετρῶν καταρρήγνυσι βιαζόμενος τὴν κατάβασιν , ἐνταῦθα ἄνω φέρεσθαι τὸ ἥμισυ τοῦ ῥεύματος , ὥσπερ οἱ πρὸς τὰ ὑψηλὰ ὄρνιθες . 
τὸ γὰρ δὴ λεγόμενον οὐχὶ ἄνω ποταμῶν τοῦτ’ ἂν εἴη χωρεῖν , ἀλλ’ ὀρῶν ἄνω χωρεῖν τὰς τῶν ποταμῶν ἀκούειν πηγάς ; 
ἀλλ’ οὔτ’ ἐλθὼν εἰς Ἐλεφαντίνην οὔτε σαφὲς περὶ τούτων εἰδὼς οὐδὲν κέχρηται λόγῳ πειθομένοις μὲν κεχαρισμένῳ , ἀπιστοῦσι δ’ ἔχοντι ἀναφοράν . 
ἔπειτα ἐπὶ τούτοις προειρημένοις φησὶν , εἰ ἄρα ταῦτ’ ἀληθῆ , δοκεῖν αὐτῷ δίνας ἐνταῦθα εἶναι καὶ παλιρροίας τοῦ ποταμοῦ . 
καὶ τί δεῖ παλιρροίας καὶ δίνας λέγειν , ἀμελήσαντα ὅτι οὔτ’ αὐτόθεν ὁ Νεῖλος ὁρμᾶται , ἀλλὰ πολὺ πλείων ὁ ἄνω τόπος αὐτόθεν ἤπερ ὁ πρὸς θάλατταν , οὔθ’ ὑπὲρ τοὺς καταρράκτας δυνατὸν τὸ ὕδωρ ὑπερβαλεῖν , εἰ μὴ κατ’ Αἰσχύλον ὡς ἀληθῶς ἐξ αἰθέρος τις αὐτὸ κατάπαλτον φέρεσθαι θείη , οὔτ’ ὄρος οὐδέν ἐστι μεταξὺ 
Συήνης καὶ Ἐλεφαντίνης , ἀλλὰ μᾶλλον ἐν τῷ μεταξὺ τῶν ὀρῶν ἥ τε Συήνη καὶ ἡ Ἐλεφαντίνη . 
οὐ μὴν ἅπαν ψεῦδος τὸ εἰρημένον , ἀλλ’ εἰσὶ μὲν αἱ πηγαὶ ἐν τῷ μεταξὺ 
Συήνης καὶ Ἐλεφαντίνης ὡς ἀληθῶς , πέτραι μεγάλαι δύο ἐν μέσῳ τῷ πόρῳ ἀνέχουσαι καὶ τὸ μέσον αὐτῶν Αἰγύπτιοί φασιν εἶναι πηγάς . 
εἰσὶ δ’ οὐ παντὸς αὗται τοῦ ποταμοῦ , ἀλλὰ τῷ πρὸς Αἰγύπτου κάτω συντελεῖς , οὐκ ἀρχαῖαι . 
καὶ μὴν καὶ τὸ βάθος γε οὐκ ἐφικτὸν ἔφασκον εἶναι πειρωμένῳ , πειρᾶσθαι δὲ οὐ συμφέρειν · τοῦτό με καὶ ἀπέτρεψεν ὄντα πρὸς αὐτῷ καὶ δὴ , οὐ γὰρ ἦν τοσοῦτον τὸ διάφορον . 
αὗται οὖν αἱ πηγαὶ κατὰ φύσιν που ῥέουσι , καὶ οὐ μόνον τῷ λόγῳ πείθομαι ὅτι εἰσὶν αὐτόθι πηγαὶ , ἀλλὰ καὶ αὐτῷ τῷ πράγματι · πολὺ πλείων ἀπὸ τούτων ὁ ποταμός ἐστι καὶ τὸ εὖρος καὶ ἅπας ὡς ἔπος εἰπεῖν , καὶ πλοῖα μείζω δέχεται προϊὼν καὶ οὐ μείζω μόνον , ἀλλὰ καὶ πολλῷ . 
καίτοι τοὐναντίον οἱ ποταμοὶ πάσχουσι , προϊόντες ἐλάττους γίγνονται , ὅταν μὴ ἄλλο ὕδωρ ἐπιβοηθῇ . 
εἰ δὲ δεῖ καὶ περαιτέρω διαβῆναι , ἐρῶ σοι δῑ ὀλίγων ἃ ἤκουσα ἀνδρὸς Αἰθίοπος τῶν ἐκεῖ δυνατῶν . 
ὁ μὲν γὰρ ὕπαρχος ἀπὼν ἐτύγχανεν , ἡνίκα ἡμεῖς ἐπέβημεν τοῦ χωρίου , ἐπιτροπὴν δέ τις ἔχων ἦν , ὃς ἐμοὶ δῑ ἑρμηνέων εἰς λόγους ἧκε . 
καὶ ὅσα μὲν ἔξω τοῦ παρόντος ἐστὶ λόγου παραλείψω , ἔφη δ’ εἰς Μερόην , ἥπερ ἐστὶ πόλις μεγίστη τῶν ἐν Αἰθιοπίᾳ καὶ οὗ τὰ βασίλεια τῶν Αἰθιόπων , τεττάρων , οἶμαι δὲ καὶ ἓξ εἶπε μηνῶν , αὐτόθεν εἶναι πλοῦν , καταρράκτας δὲ ἐκδέχεσθαι πολλοὺς ἄλλους ἐπ’ ἄλλοις , σχεδὸν εἰς ἓξ καὶ τριάκοντα τοὺς σύμπαντας ὑπὲρ Ψέλχιν μέχρι Μερόης , καὶ τοῦτο πᾶν εἶναι τὸ γιγνωσκόμενον δὴ ῥεῦμα τοῦ ποταμοῦ . 
Μερόης δὲ ἐπέκεινα οὐ μέμνημαι μεθ’ ὁπόσον τι ἔφη οὐκ εἶναι τὸ ῥεῦμα καθ’ ἓν , ἀλλὰ δύ’ εἶναι ῥεύματα , ὧν τὸ μὲν ἕτερον γήινον τὴν χρόαν , τὸ δ’ ἕτερον ἀέρος ἐγγύς . 
ταῦτα δὲ συνιόντα καὶ μιγνύμενα γίγνεσθαι τὸν Νεῖλον τοῦτον , τὰ δὲ ἄνω οὔτ’ αὐτὸς ἔφη ἔτι γιγνώσκειν οὔτ’ ἄλλον Αἰθιόπων οὐδένα εἴς γε τὸ παντελὲς , ἀλλ’ εἶναι μὲν ἀνθρώπους μέλανας , μελαντέρους ἑαυτῶν τε καὶ τῶν ὁμόρων τοὺς ὑπὲρ αὐτῶν ἀεί · εἰς ἄκρον δὲ οὐκ ἔχειν ἀνενεγκεῖν ὅθεν καὶ δῑ ὧν φέρεται τὰ πρὸς πηγῶν ὁ ποταμός . 
καίτοι πῶς οὐκ ἄτοπον καὶ ὑπερφυὲς Αἰθίοπας μὲν ὁμολογεῖν μὴ ἔχειν εἰπεῖν τοῦ Νείλου τὰς πηγὰς , ἡμᾶς δὲ ἀεὶ τούτου μὲν ζητουμένου , εὑρημένου δὲ οὐδέπω καὶ νῦν , τίς ἡ τῆς ἀναβάσεως αἰτία φροντίζειν καὶ τὸ πρῶτον , φασὶν , οὐκ εἰδότας τὸ δεύτερον ζητεῖν ; 
καὶ ταῦτ’ οὐχ ἵν’ Ἡροδότῳ πρὸς ἀηδίαν ἐπιτιμήσω διεξῆλθον—οὔτε γὰρ ἄλλως τῶν ἠσκηκότων ἔγωγε τὸ τοιοῦτον , ἀλλ’ οὐδὲ τοῖς ποιοῦσι συγχαίρω , Ἡροδότῳ τε καὶ αὐτοῦ τοῦ ἔρωτος χάρις , ὃν ἡμῖν πρῶτος ἐνέβαλεν Αἰγύπτου , καὶ τἄλλα , φασὶν οἱ παρρησιαζόμενοι , φίλος ἁνὴρ—ἀλλ’ οὔπω περὶ τούτων τἀληθὲς εἴρηται . 
πρόειμι δὲ πορρωτέρω τῶν ἐλέγχων , ἵνα ὥσπερ κεφαλαίῳ κατακλεισθεὶς ὁ λόγος βεβαιωθῇ . 
ἄρχεται μὲν γὰρ ἡ ἀνάβασις τροπαῖς θεριναῖς ἢ ὀλίγῳ βραδύτερον · τότε δ’ Αἰγύπτου τῶν πρὸς 
Αἰθιοπίαν καὶ Λιβύης τῶν πρὸς Αἴγυπτον ὑπὲρ κεφαλῆς ὁ ἥλιος ἵσταται . 
ὃ δῆλον ἐκ δυοῖν τῶν μεγίστων σημείων , ὧν οὐδέτερον περὶ τὴν ἄλλην συμβαίνει γῆν , ὅσην ἡμεῖς οἰκοῦμεν . 
δυοῖν γὰρ ὄντοιν πολισμάτοιν , οἷν ἀρτίως ἐμνήσθην ἐπ’ ἄκροις τῆς Αἰγύπτου—φίλας γὰρ τὰς ὑπὲρ τῶν καταρρακτῶν μεθόριον Αἰγύπτου λέγω καὶ Αἰθιοπίας—ἐν μὲν Ἐλεφαντίνῃ λάμπεται πάντα , καὶ νεὼ| καὶ ἄνθρωποι καὶ στῆλαι , καὶ οὐδὲν ἔχει σκιὰν τῆς μεσημβρίας , ἐπειδὰν τὴν μεγίστην ὁ ἥλιος πληροῖ · ἐν δὲ Συήνῃ τῆς αὐτῆς ἡμέρας τε καὶ ὥρας μέσος ἐν μέσῳ τῷ ἱερῷ φρέατι ὁ κύκλος τοῦ ἡλίου φαίνεται , ὥσπερ ἐπίθημα ἴσον πανταχόθεν πρὸς τὸ χεῖλος ἐλλάμπων . 
καίτοι τοῦτ’ ἀμφοτέρων ἐστὶ σημεῖον , τοῦ τε μὴ τοῦ χειμῶνος ἐγγυτέρω τῆς Λιβύης γίγνεσθαι τὸν ἥλιον ἢ τοῦ θέρους , εἴ γε δὴ δυοῖν ὄντοιν τῆς Αἰγύπτου μερῶν ἐπὶ τῆς Λιβύης ἡ Ἐλεφαντίνη πεπόλισται · πάντα γὰρ ἐνταῦθα ἤδη συμπέπτωκεν , Αἴγυπτος , Ἀραβία , Λιβύη , Αἰθιοπία , τὰ μὲν ἔνθεν , τὰ δὲ ἔνθεν εἰς ταυτὸν ἥκοντα · ἔπειτα εἰ τὰ μάλιστά τις αὐτῷ δοίη τὸ τὸν ἥλιον τῇ Λιβύῃ πλησιάζοντα τήκειν τὸ ὕδωρ , αὐτὸ τοῦτο κατ’ αὐτοῦ γίγνεται . 
εἰ γὰρ ἐξέτηκε τοῦ χειμῶνος τὸν ποταμὸν διὰ τὸ προσχωρεῖν , δῆλον ὅτι τοῦ γε θέρους , ὁπηνίκα ἔστη κατ’ αὐτοῦ , παντελῶς ἀναρπάσας ᾤχετ’ ἄν . 
οὐ γὰρ ἄλλον γέ που τρόπον ἐγγυτέρω τῆς γῆς ἔνι γίγνεσθαι φῆσαι τὸν ἥλιον ἢ ὅταν εἰς κάθετον ὑψωθῇ , ἐπεὶ ὅτι γε οὔτε τῇ Λιβύῃ πλησιάζει ποτὲ ὁ ἥλιος οὔτ’ ἄλλῳ μέρει τῆς γῆς οὐδενὶ ῥᾳδίως ἄν τις ἔχοι μαθεῖν . 
οὐ γὰρ μέρη τῆς γῆς ἐπέρχεται δή που τὰ μὲν θέρους , τὰ δὲ χειμῶνος , ἀλλ’ ἡ γῆ μᾶλλον ἐν μέρει τῆς ἐκείνου περιφορᾶς ἐστιν . 
ἀλλ’ ἀπέχει μὲν τὸ ἴσον πάσης ἀεὶ τῆς γῆς , οἷς δ’ ἂν ὑπὲρ κορυφῆς ἵστηται τὰ μεσημβρινὰ , τούτοις πλείστην φέρει τὴν φλόγα . 
φαίνεται τοίνυν οὐκ ἐπέχων οὐδὲ ἱστὰς , οὐδ’ ἀναρπάζων τὸν ποταμὸν τότε , οὐδ’ ἐλάττω ποιῶν ἐκ μείζονος , ἀλλ’ αὐξανόμενον καὶ προσθήκην ἀεὶ τῷ ῥεύματι λαμβάνοντα ἐφορῶν . 
ὃ σὺ θαυμάζεις · καίτοι πότε λοιπὸν τήκεσθαι φήσομεν τῇ θέρμῃ τὸν 
Νεῖλον , εἰ ὑπό γε τὴν τοιαύτην ἀκμὴν ἀνιὼν ὁρᾶται ; 
ὑποστρέψας τοίνυν ὁ ἥλιος ἐκ τροπῶν ἐπ’ Αἰθίοπας χωρεῖ · λέγω δέ πως καθ’ Ἡρόδοτον τῷ ῥήματι . 
ὥστ’ ἀεὶ τοῖς ἀνωτέρω ταυτὸν τοῦτ’ ἔχων σχῆμα πορεύεται . 
ταῦτα δ’ ἐστὶν ἡ τοῦ ποταμοῦ πορεία , ὥστ’ ἀεὶ παρῃρεῖτ’ ἂν οὐκ ὀλίγην μοῖραν τοῦ ὕδατος καὶ κατὰ μικρὸν ἐξήραινεν ἂν , οὗ τοὐναντίον φαίνεται ποιῶν · εἰ τοῦτ’ ἄρα εἰπεῖν δεῖ , μᾶλλον δ’ οὐχ ὁ ἥλιος , οἶμαι , φαίνεται ποιῶν , ἀλλ’ ὁ Νεῖλος τοὐναντίον , εἴτ’ οὖν ποιῶν εἴτε πάσχων δεῖ λέγειν . 
δέον γὰρ αὐτὸν λήγειν κατὰ μικρὸν πρὸς τὴν τοῦ ἡλίου κίνησιν , ἀρξάμενος αὐξάνεσθαι αὔξει κατὰ μικρὸν αὐτὴν τὴν ἐπίδοσιν καὶ τὴν αὐτὴν ἀρχὴν καὶ τὴν αὐτὴν ἀκμὴν ὁ μὲν τοῦ καύματος , ὁ δὲ τῆς ἐπιρροῆς παρέχεται . 
ἀλλ’ ἄγε δὴ μετάβηθι , Ἐφόρου δὲ τοῦ φιλοσόφου καὶ σοφοῦ κόσμον ἄεισον , ᾧ κεκόσμηκεν ἁνὴρ αὑτόν τε καὶ τὴν συγγραφήν . 
καίτοι δέδοικα μὴ γελοιότερος ὁ πειρώμενος ἐλέγχειν ὦ τοῦ φάσκοντος εὑρεῖν · εἰ μὲν γὰρ μὴ πολὺ μὲν Καταδούπων ἄνω , πολὺ δ’ ὧν ἴσμεν τόπων ἔτι τὴν ἐπίδοσιν κατῆγεν ὁ Νεῖλος , τάχ’ ἄν τις προσεῖτο τὴν ὑπόνοιαν ὡς ἄρα ἐκ τοῦ Λιβυκοῦ ὄρους καὶ τοῦ Ἀραβίου τὸ ὕδωρ ὑποχωροῦν εἰς τὸ κάτω πληροῖ τὴν Αἴγυπτον μέσην τε καὶ κοίλην οὖσαν , ἅ φησιν ἐκεῖνος τὴν θέρμην αἰτιώμενος . 
νῦν δ’ αὖ καὶ οἱ μηδεπώποτε ὄνομα ἀκούσαντες Ἐφόρου τοῦτ’ ἴσασιν ἐκ πολλῶν ἡμερῶν πλοῦ κατιόντ’ αὐτὸν ἄνωθεν ὑψηλὸν καὶ περί τε αὐτοὺς Καταδούπους θαυμαστὸν αἰρόμενον καὶ τὸ μεταξὺ Συήνης καὶ Ἐλεφαντίνης , ὅθεν περ τῶν Αἰγύπτου μερῶν ὁ κληθεὶς ἂν ὑφ’ 
Ἑλλήνων Ἑρμῆς ἄρχεται , θαυμαστῷ κτύπῳ διεξιόντα καὶ πληροῦντα τριάκοντα πήχεις ἄγοντα ὡς μέσως εἰρῆσθαι . 
πῶς οὖν τὸ ἐκ τῶν ὀρῶν τῶν ἔνθεν καὶ ἔνθεν κλειόντων τὴν Αἴγυπτον ὕδωρ τοσοῦτον κάτω τῆς ἀναβάσεως τοῦτ’ ἐστὶ τὸ ποιοῦν τὴν ἀνάβασιν , καὶ τὸ αὐτὸ ἅμα μὲν πληροῖ τὴν Αἴγυπτον ὑπορρέον , ἅμα δὲ ὑπὲρ κορυφῆς Αἰγύπτου τοσοῦτον φαίνεται κατὰ νώτου τοῦ ἀρχαίου ὕδατος φερόμενον , εἰ μὴ καὶ Ἔφορος τοῦτ’ ἐρεῖ καὶ προσθήσει τῷ σοφῷ ὅτι ὥσπερ ἐκ τῶν ὑψηλοτέρων εἰς τὸ κοῖλον καταρρεῖ τὸ ὕδωρ , οὕτως πάλιν ἐκ τῶν κοίλων ἀναστρέφει πρὸς τὰ ὑψηλὰ , καὶ ἀρξάμενος ἐκ θαλάττης ὁ ποταμὸς αὖθις ὑποστρέψας ἐπὶ καταρράκτας καὶ Μερόην ἄνω φέρεται , ὥσπερ τις ἐν προσάντει δολιχὸν τρέχων . 
ταῦτα δὲ οὐδ’ ἂν τοὺς αὑτοῦ πολίτας οἶμαι πείθοι λέγων . 
καὶ δὴ τοῦτο τὸ ἰσχυρὸν ἐῶ , καίτοι φασὶ καὶ τὰς κλοπὰς ἄχρι τούτου δεῖν ἐλέγχειν , ἕως ἄν τις τὰ φώρια ἐν τοῖν χεροῖν ἔχοντα ἀποδείξῃ . 
ἀλλ’ ἕτερον εὔηθες · αὐτὸ γὰρ τοῦτο πρῶτον τὸ νομίζειν ἢ τὴν Ἀράβιον ταύτην τὴν ὀρεινὴν ἢ τὴν Λιβυκὴν ὕδατος μεστὴν εἶναι τίς λόγος ; 
ποῖαι γὰρ ἢ ἐνταῦθα ἢ ἐκεῖ πηγαί ; 
τίς δ’ ὅσον ἔννοια ὕδατος ἐν τοῖς χωρίοις τούτοις ; 
ἅ γ’ ἐστὶ ξηρότερα καὶ ψεδνότερα παντὸς οὗ τις ἂν εἰκάζων εὕροι , ὥστ’ ἔν γε τῇ Ἀραβικῇ καὶ ἡ περιβόητος αὕτη λιθοτομία ἡ πορφυρῖτίς ἐστιν · ἐργάζονται δ’ αὐτὴν ὥσπερ καὶ τὰς ἄλλας δή που κατάδικοι · ἀλλὰ τούτους γε , ὥς φασιν , οὐδεὶς φρουρεῖ , οὕτω σφόδρα ὕδατός ἐστιν ἄπορος , ὑφ’ οὗπερ καὶ ἠρήμωται , ἀλλὰ φόβῳ τοῦ καυθήσεσθαι ζῶντες , ὃ δεῖ παθεῖν ἄν τις φεύγων ἁλῷ , μένουσιν οἱ μένοντες τῶν μεταλλέων . 
καὶ ὅμως εἰσὶν οἳ καὶ τοῦθ’ αἱροῦνται μᾶλλον ἢ διὰ παντὸς τοῦ χρόνου κάεσθαι . 
τῷ γὰρ ὄντι τοῦτ’ εἶναι τὸ κάεσθαι ζῶντα . 
οὕτως διὰ παντὸς ὁ χῶρος ἀμμώδης ἐστὶ καὶ διψῇ . 
ὅλως δὲ τί δή ποτε οὐ καὶ πάντες οἱ ποταμοὶ μείζους ἑαυτῶν τοῦ θέρους γίγνονται τῷ λόγῳ τούτῳ ; 
εἰ γὰρ ὁ ἥλιος εἰς τὰ κοῖλα τῆς γῆς τὸ ὕδωρ ἀπωθεῖ , ἡ δὲ γῆ μεστὴ γιγνομένη τελευτῶσα ἐπικλύζεται αὐτὴ δῑ αὑτῆς , τί δή ποτ’ οὐκ εἰσὶν ἐν ἀκμῇ τοῦ καύματος οἱ ποταμοὶ μέγιστοι , πάντες ἐν τοῖς κοίλοις ὄντες τῆς καθ’ αὑτοὺς ἕκαστοι γῆς ; 
ἀλλ’ ἀντὶ τοῦ μέγιστοι τότ’ εἶναι τότ’ εἰσὶν ἐλάχιστοι . 
καὶ μὴν καὶ περὶ ἄλλους δή που ποταμοὺς ἕτερά ἐστιν ὄρη καὶ οὐ μόνον οὐκ ἐλάττω τούτων , ἀλλὰ πρὸς τῷ μείζω σαφῶς ἔτι καὶ ὑγρότερα καὶ πολλῷ , ὡς δῆλον τοῖς τε δένδρεσι τοῖς ἐπιπεφυκόσι καὶ ταῖς εἰς τὸ φανερὸν ἀπορρεούσαις νοτίσι . 
πῶς οὖν οὐ τὰ ἄμικτα μίγνυται , εἴ γε ἀπελαθήσεται μὲν εἰς βάθος τῆς γῆς τὸ ὕδωρ , τηνικαῦτα δ’ ὑψωθήσεται διὰ τὸ αὐτὸ τοῦτο ; 
καὶ ὡς ἔοικεν , ὁ αὐτὸς ἥλιος τὸ μὲν 
Ἀράβιον καὶ Λιβυκὸν ὄρος ἐξιποῖ καὶ τὸ ὕδωρ ὠθεῖ κάτω , ἐν Αἰγύπτῳ δὲ τὸ αὐτὸ τοῦτο ὕδωρ ὑψούμενον περιορᾷ . 
ποῦ δὲ καὶ ἡ χώρα μεστὴ γίγνεται κάτωθεν , ὦ σοφίας κεφάλαιον ; 
ἥ γε οὕτως ἔρρωγε καὶ διέστηκεν εὐθὺς ἐκ τροπῶν τῶν ἠρινῶν ὥστ’ εἶναι μονονοὺ χάσματα καὶ χαράδρας ἅπασαν καὶ μηδὲ τοῖς ὑποζυγίοις ἀκίνδυνον τὴν πορείαν εἶναι . 
πῶς οὖν αἱ πόρρω τοῦ Νείλου , φησὶ , λίμναι πληροῦνται , εἴπερ ἐξ ὄμβρων ἢ χιόνος λυθείσης αἴρεται ; 
τοῦτο δ’ εἰ τὰ μάλιστα δυνατόν ἐστιν , οὐδὲν μᾶλλον τῷ γε Ἐφόρου λόγῳ συνθεῖ . 
ἔστι γὰρ καὶ μήτε ἐξ ὄμβρων μήτ’ ἐκ χιόνος αἴρεσθαι τὸν ποταμὸν καὶ μὴ τοῦτ’ αἴτιον εἶναι , τὸ τὴν ἰκμάδα εἰς αὐτὸν ὑπορρεῖν . 
οὐ μὴν ἀλλ’ ἔμοιγε καὶ πᾶν τοὐναντίον ἤπερ ἐκείνῳ δοκεῖ , τὴν μὲν ἄνωθεν ἐπιρροὴν μηδὲν μᾶλλον κωλύειν οὗτος ὁ λόγος , τὴν δ’ αὐτόθεν πλήρωσιν παντελῶς ἐξελέγχειν ὡς ἔστι γέλως . 
τὸν μὲν γὰρ ποταμὸν , ἕως ἂν ἀπῇ τἄλλα ἃ κωλύει , εἰκός ἐστι καὶ ὑπὸ τῆς χιόνος καὶ ἐξ ὄμβρων αὐξανόμενον κατιέναι , κατιόντος δ’ αὐτοῦ τὴν γῆν πληρουμένην καὶ διοιδοῦσαν ἀφιέναι κάτω νοτίδας εἰς τὰ πλάγια , οὐ διὰ τὴν θέρμην οὐδ’ ὑπὸ τοῦ ξηραίνεσθαι—γελοῖον γὰρ τὴν αὐτὴν οὐκ ἔχουσαν τὸ ἀναγκαῖον ὕδωρ ἀποστέλλειν τὸ περιττὸν ἑτέρωσε—ἀλλὰ τοὐναντίον τῷ πλεονάζοντι παρέχουσαν τοὺς ἐγχωροῦντας ἀδήλους ὀχετούς . 
εἰ δ’ ἡ κοιλότης ἡ τῆς συγκεκλεισμένης ὑπὸ τῶν ὀρῶν χώρας παρεῖχε τὴν αἰτίαν , οὐκ ἂν ἐπληροῦντο αἱ πόρρω δή που λίμναι τοῦ ποταμοῦ · καὶ τούτου μάρτυς αὐτὸς Ἔφορος . 
φησὶ γὰρ φεύγων τὸν ἔλεγχον ὡς ἄρα οὐ δυνατὸν τοῦτο συμβαίνειν περὶ τὴν ἄλλην γῆν , διὰ τὸ μήτε κοίλην εἶναι μήτ’ ἐπίκτητον ὥσπερ τὴν Αἴγυπτον , ἀλλ’ ἀρχαίαν τε καὶ ὡς ἐκεῖνος κέκληκεν αὐτοπαγῆ . 
τοῦτο δὴ δῶμεν ἀληθὲς εἶναι μέχρι γοῦν τινός · ἔστι δ’ οὐδὲν μᾶλλον · οὐκοῦν αἱ μὲν ἐγγὺς τοῦ ποταμοῦ καὶ κατ’ αὐτὴν Αἴγυπτον λίμναι οὐκ ἀφ’ αὑτῶν ἄρχονται δήπουθεν , ἀλλ’ ἐκ τοῦ ποταμοῦ πᾶσαι , καὶ διώρυχες εἰς αὐτὰς φέρουσιν , ἐάν τ’ Ἔφορος φῇ ἐάν τε μή . 
ὥστε ταύτας μὲν οὐδὲν ἀπεικὸς μετέχειν τῆς αἰτίας , ἥτις ἂν ᾖ τῷ ποταμῷ τῆς ἀναβάσεως · ἥ τε γὰρ Μοίριδος λίμνη καὶ αἱ πρὸς τοῖς ἕλεσι κάτω καὶ ἡ πρότερον μὲν ὑπὲρ Φάρου , νῦν δ’ ἐξόπισθεν τῆς Ἀλεξάνδρου πόλεως Μάρεια , ἐξ ἀρχῆς τέ εἰσι τοῦ Νείλου κόλποι καὶ τῆς ἀναβάσεως μετέχουσιν , ὅταν κατὰ τὰς διώρυχας εἰσπέσῃ τὸ μέρος τοῦ ῥεύματος · ἡ δ’ αὖ Σερβωνὶς λίμνη περιφανῶς ἔξω τῶν ὀρῶν τούτων ἐστίν . 
ὑπερελθόντι γὰρ Πηλούσιον καὶ τῶν ὀρῶν τῶν συγκλειόντων τὴν Αἴγυπτον θάτερόν ἐστι πρὸς Ὀστρακίνην βαδίζοντι , ἥπερ ἐστὶ μέση μάλιστα τῆς ἀσπόρου τῆς Ἀραβικῆς . 
εἰ μὲν οὖν καὶ εἰς ταύτην ἐκ τῶν ἄνωθεν τόπων ἔρχεται τοῦ Νείλου τις ἀπόρρους , οὐδὲν δέομαι λέγειν · ὅτι δ’ ἐκφεύγει τοὺς ὅρους τοὺς 
Ἐφόρου δῆλον ἐξ ὧν εἶπον . 
ὥστε δυοῖν θατέρῳ περιπίπτει · εἰ μὲν γὰρ οὐ δέχεται τοῦτον τὸν λόγον οὐδ’ εἰς ἔλεγχον τίθησιν , ὃς δείκνυσιν αὐτὴν ἔξω τῆς κοίλης χώρας οὖσαν , τί οὐ καὶ κατὰ πᾶσαν τὴν γῆν ταυτὸν τοῦτ’ ἔδειξε γιγνόμενον , εἴπερ παρὰ τῇ θέρμῃ μόνῃ τὸ αἴτιόν ἐστιν ; 
εἰ δ’ οὐκ ἀξιοῖ ζητεῖ ἑτέρωθι ταυτὸν τοῦτο τῷ μὴ τὴν αὐτὴν εἶναι φύσιν τῆς χώρας , ἔξω τῶν ὀρῶν τούτων ἐστὶν ἡ λίμνη . 
ὥστε πῶς αὔξεται ; 
οὐκοῦν πρὶν ὃ τὸ πρῶτον προὔκειτο σκέψασθαι , πῶς ὁ Νεῖλος αὐξάνεται , δεύτερον δεῖ ζητεῖν πῶς ἡ λίμνη κατὰ τούτους τοὺς λόγους . 
καὶ μὴν ὅτι γ’ οὐδ’ ἄλλως ἀληθῆ λέγει ταύτῃ τῇ προφάσει καταχρώμενος ῥᾴδιον γνῶναι . 
πολλαὶ γὰρ δή που καὶ ἄλλαι χῶραι γεγόνασιν ἐκ ποταμῶν ἐν τῷ παντὶ , ἃς ἀνάγκη πολλὴ καὶ κοίλας εἶναι καὶ ἀραιὰς τοῖς αὐτοῖς λόγοις τούτοις . 
καὶ τὰς μὲν ἄλλας παραλείπω , μία δ’ ὦ 
Ζεῦ πρὸ πυλῶν εὐθὺς ἦν αὐτῷ τῆς πατρίδος καὶ ἐν ὀφθαλμοῖς . 
τὸ γὰρ περὶ Λάρισσαν πεδίον θάλατταν εἶναι τὸ παλαιὸν πολλὰ τεκμηριοῖ . 
καὶ ὅτι μὲν πολλοστὸν ὁ Ἕρμος τοῦ Νείλου μέρος εἰς ἕτερον λόγον τίθει τοῦτο , ὅτι δ’ ἐκ τῶν αὐτῶν καὶ τούτῳ τοῦ θέρους αὔξεσθαι προσῆκε καθ’ αὑτὸν ἐλέγχεται . 
ὁρᾶται μὲν γὰρ τὰ κύκλῳ περιέχοντα ὄρη τὴν χώραν , ὁ δὲ ῥεῖ δῑ αὐτῆς ἀραιᾶς οὔσης καὶ πεποιηκὼς αὐτὸς ἐξ ἀρχῆς . 
τίνος οὖν ἕνεκα οὐ μόνον οὐκ αὔξεται τοῦ θέρους , ἀλλὰ καὶ πολλῶν ἀπολείπεται τῶν οὐδ’ ἐγγὺς ἐκείνῳ τοῦ χειμῶνος ὄντων ; 
πολλάκις δὲ οὐδ’ ὅσον ῥεῖν ἐστιν αὐτῷ . 
καὶ ἕτερ’ ἄν τις ἔχοι λέγειν μυρία τοιαῦτα . 
καίτοι πρός γε οὓς αὐτὸς ἀντιλέγει , καὶ ἓν ποιησάμενος παράδειγμα ἀπαλλάττεται · ἔστι δ’ οὗ μηδ’ ὄνομα ἐπενεγκὼν , ὥστε γνῶναι ἢ τὸν ποταμὸν ἢ τὴν γῆν , ὅμως ἀξιοῖ νικᾶν . 
ἀραιὰ γὰρ ἡ Αἴγυπτος καὶ ῥᾳδία λιβάδας διαδοῦναι . 
ἀλλ’ ὅτι μὲν οὐδ’ ἄλλη πίων οὕτω καὶ μόνον ἀρκοῦν εἰπεῖν ἐῶ · ἀλλὰ τί φήσομεν περὶ τῆς ἔξω τοῦ Κασίου ταύτης ἧς ἐμνήσθην ἀρτίως ; 
οὐ γὰρ δή που καὶ ταύτην ἔργον εἶναι τοῦ ποταμοῦ , ἀλλ’ ὅμως μετέχει τοῦ πράγματος · οὐ μὴν οὐδ’ ὑπ’ ἄλλου φαίης ἂν αὐτὴν κεχῶσθαι ποταμοῦ , ἄνυδρος γάρ ἐστι παρὰ τὴν λίμνην ἅπασα . 
καὶ μὴν οὐδ’ οἱ τοῦτο πείθοντες περὶ πάσης Αἰγύπτου πειρῶνται πείθειν , ἀλλ’ ὑπεξαιροῦνται τήν γε ὑπὲρ κορυφῆς τοῦ Δέλτα τοσαύτην οὖσαν ἀρχαίαν εἶναι , καὶ οὐχ ἁπλῶς οὐδ’ ὡς κοινὸν εἰπεῖν , ἀλλ’ οὕτω διαφερόντως ἀρχαίαν ὥστε καὶ πρώτην ἀνθρώπους ἐνεγκεῖν τῶν κατὰ τὴν Ἀσίαν , ἵνα μή τι λέγω πλέον . 
οὐκοῦν εἰ μὲν ἐν τῷ Δέλτα μόνῳ συνέβαινε γίγνεσθαι τὴν ἀνάβασιν , εἰκὸς ἦν καθ’ ἕν γέ τι τοῦτο πιστεῦσαι , εἰ δ’ ἐν ἁπάσῃ γίγνεται καὶ τοσοῦτον περὶ τὰ ἄνω πρότερον ὅσον τὸ ῥεῦμα κατέρχεται , τί πρὸς λόγον ἐστὶ τὸ τὸν Νεῖλον ἄγειν γῆν καινὴν ἢ ποιεῖν ; 
ἔτι τοίνυν οὐδὲ τῆς Αἰθιοπίας τε καὶ Αἰγύπτου ἡ αὐτὴ φύσις , ἀλλ’ ἡ μὲν ὑπόψαμμός τε καὶ ξηρὰ καὶ κατὰ λεπτόν ἐστι συνεστηκυῖα , ἡ δ’ οὕτω βαθεῖα καὶ πεπηγυῖα ὡς οὐ ῥᾴδιον εὑρεῖν ἑτέραν · ἀλλὰ μὴν ἀμφοτέρωθι ταὐτὸν γίγνεται . 
πῶς οὖν ταὐτὰ αἴτια περὶ ἀμφοῖν ἐγχωρεῖ λέγειν , τῶν τοσοῦτον διαφόρων ; 
εἰ μὲν γὰρ ἡ τῆς Αἰγύπτου φύσις αἰτία , οὐχ ἥ γε τῆς Αἰθιοπίας , ὡς ἔοικεν , ὅθεν πρόπαλαι κεκίνηται · εἰ δ’ ἡ τῆς Αἰθιοπίας φύσις αἰτία , τί δεῖ λέγειν ὡς ἡ Αἴγυπτος κοίλη καὶ ὑπὸ τῶν ὀρῶν συγκέκλειται ; 
οὔτε γὰρ ἐν ταύτῃ τὸ αἴτιον οὔθ’ , ὡς ἔοικε , τοῦτο . 
καὶ μὴν κἀν τοῖς ἄνω καταρρακτῶν τοῖς περὶ Ψέλχιν κέκλιται τὸ πρὸς ἑσπέραν τοσοῦτον ὥστε μηδ’ ἐγγὺς εἶναι τὸ βάθος τῆς χώρας τῷ ῥείθρῳ . 
ἔστι μὲν γὰρ ὀφρὺς ἀμμώδης , ἀπείργουσα τὸν ποταμὸν πρὸς τὴν κάτω πᾶσαν χώραν , τελευτᾷ δ’ εἰς πολλῷ βαθύτερον τὸ πρὸς ἑσπέραν . 
ὥστ’ εἰ τῆς γῆς νοτὶς ἦν τὸ ὕδωρ , οὐκ ἂν εἰς τὸν ποταμὸν εἶχε συρρεῖν , ἀλλ’ ἐξεχεῖτ’ ἂν ἐπὶ θάτερα τοῦ ποταμοῦ . 
ἤκουσα δὲ ἔγωγε καὶ τῆς Παλαιστίνης Συρίας ἐν Σκυθῶν πόλει περὶ τὸν τόπον , ὃς τάς τε δὴ βαλάνους τῶν φοινίκων τὰς ὀνομαστὰς καὶ τὸν ὀπὸν φέρει , λίμνην εἶναι , ἣν ἐπειδὰν ὁ Νεῖλος ἀνέλθῃ , σημαίνειν · καὶ γὰρ τὸ ῥῆμα τοῦτ’ ἦν τῶν ξένων , ἔλεγον δὲ ὡς αὐξανομένης . 
εἰ μὲν οὖν καὶ αὕτη μεταξὺ Λιβύης καὶ Ἀραβίας ἐστὶν ἡ γῆ ἢ κοιλοτέρα τῆς ἄλλης ἁπάσης , δῶμεν ἀληθῆ λέγειν Ἔφορον , καίτοι τοσοῦτόν γε ψεύδεται , εἰπὼν μὴ δεῖν ἄλλοθι ζητεῖν , μὴ γὰρ εἶναι ταυτόν . 
εἰ δὲ πολλαὶ ταύτης οὖσαι κοιλότεραι , εἰ καὶ μὴ ἐπὶ μακρὸν , ἀλλ’ οὖν ἔστ’ ἐφ’ ὅσον γε , ὅμως δὲ τοῦτ’ οὐχὶ πάσχουσιν , ἄλλο τί σοι σκεπτέον τὸ αἴτιον τῆς ἀναβάσεως , ὡς οὔτε τὴν ἀραιότητα τῆς γῆς οὔτε τὴν κοιλότητα λέγειν ἐνὸν φαίνεται , ἀλλὰ ταῦτα καὶ πάντων ἥκιστα . 
εἰ γὰρ ἐγίγνετο αὐτόθεν ἡ πλήρωσις , οὐκ ἂν οὔτε τὰς λίμνας τὰς ἔξω τοῦ ποταμοῦ συνέβαινεν αὔξεσθαι οὔτ’ αὐτὸν ὑψοῦσθαι τοσοῦτον ὥστ’ ἐπικλύζειν ἅπασαν τὴν εἴσω τῶν ὀρῶν τούτων γῆν οὕτω λαμπρῶς ὥστε τοὺς πλέοντας νύκτωρ τοῖς ἄστροις ἐστὶν ᾗ τεκμαίρεσθαι . 
ὅμοιον γάρ ἐστι τοῦτό γε ὥσπερ ἂν εἴ τις ἐκ τῆς κοτύλης τὸν ἀμφορέα πληροῦσθαι πείθοι , ψιλὸν ἐκ ψιλῆς , αὐτὸν ἐξ αὐτῆς . 
ἀλλ’ , οἶμαι , κατιόντος τοῦ ποταμοῦ μεγάλῳ τῷ μέτρῳ καὶ τῆς γῆς οὐχ ἱκανῆς οὔσης τὸ ὕδωρ χωρεῖ μέχρι τοῦ δεχομένου , τὴν διέξοδον αὐτὸ αὑτῷ ποιοῦν . 
διὰ τοῦθ’ αἵ τ’ ἔξω πηγαὶ προσλαμβάνουσι πίδακας ἐκ τοῦ ποταμοῦ καὶ εἰς τὰ ἔθνη τὰ πλησίον αἴσθησις τῆς ἀναβάσεως ἔρχεται , καὶ συνδιαδέχεται τὰ σχολάζοντα , ὥσπερ ὅταν οἴκημα πληρωθῇ . 
τοσαῦτα δὴ ἡμῖν καὶ πρὸς τὴν Ἐφόρου σοφίαν καὶ γνώμην καινὴν εἰρήσθω , ὅτι καὶ μόνος ἧφθαί φησι τῆς ἀληθείας . 
ἥσθην δὲ θαλάττῃ γλυκείᾳ Λιβύης ἐπέκεινα εἴσω ῥεούσῃ διὰ τοὺς ἐτησίας καὶ ταύτῃ καὶ κροκοδείλοις καὶ μύθοις Μασσαλιωτικοῖς ἀντὶ τῶν Συβαριτικῶν . 
εἰ γὰρ μὴ συνίης , ὦ χαριέστατε Εὐθύμενες , εἰ ταῦτ’ ἀληθῆ Ἔφορος λέγει σοὶ φάσκων δοκεῖν , ὅτι οὐ λύεις ἀπορίαν , ἀλλὰ κινεῖς μείζω καὶ ἀτοπωτέραν τῆς ἐξ ἀρχῆς , πῶς οὐκ ἀληθῶς ἔξω στηλῶν καὶ Γαδείρων φήσει τις ἐπισκώπτων εἶναί σοι τὸν νοῦν , ὥσπερ τὴν Θρᾶττάν φασί ποτ’ ἐκεῖνο εἰς Θαλῆν εἰπεῖν , εἰ ποταμὸν φεύγων ἀγνοεῖς εἰς τὴν θάλατταν ἐμπίπτων , ἀνὴρ ὁ σκώπτων ἐρεῖ ; 
τί γὰρ δή ποτ’ εἰ μέν τις ποταμὸς τοῦ θέρους αὔξεται μόνος τῶν ἄλλων θαυμασόμεθα καὶ τὰς αἰτίας ζητήσομεν , θάλατταν δ’ οὐ πολλῷ μᾶλλον θαυμασόμεθα εἴ τίς ἐστι γλυκεῖα μόνη τῶν πασῶν ; 
καὶ μὴν οἱ ποταμοὶ μὲν εἰ καὶ τὴν αὐτὴν ἔχουσι φύσιν τὴν τοῦ ῥεῖν , ἀλλ’ οὖν χωρίς γε καὶ καθ’ αὑτοὺς ἕκαστοι ῥέουσιν ὅσοι μὴ προϊόντες εἰς ταὐτὸ συμβάλλουσιν , ἡ δὲ θάλαττα ἅπασα ἀνακέκραται δή που καὶ συνεχής ἐστιν ἡ φύσις αὐτῆς , ἣν εἴ τις διαιρήσει τῷ λόγῳ , τί χρήσεται θαυμάσαι λοιπόν ; 
δεῖ δ’ , ὡς ἔοικε , καὶ περὶ τούτων εἰπεῖν διελόμενον . 
εἰσὶ γὰρ δή που τέτταρές που τῆς ἔξω θαλάττης ἀπόρροι . 
ὧν ὁ μὲν ἐξ ἑσπέρας εἰς Φᾶσιν διὰ Γαδείρων εἰσέχει καὶ τῆς πλησίον Λιβύης , καὶ ἔστιν ὁ κόλπος οὗτος ἡ καθ’ ἡμᾶς αὕτη θάλαττα , ἣ σχίζει δίχα τὴν γῆν , προσλαβοῦσα τὴν 
Μαιῶτιν λίμνην καὶ τὸν ὑπὲρ αὐτῆς ποταμὸν Τάναϊν , καὶ ποιεῖ νῆσον τὸ τμῆμα ἑκάτερον τῇ κύκλῳ θαλάττῃ , πλὴν εἰ βούλει Φᾶσιν καὶ δὴ Τάναϊν φάσκειν εἶναι τῶν ἠπείρων ὅρον . 
ἀλλ’ ὅ γε τῆς θαλάττης κόλπος οὗτος οὕτως ἔχει . 
ἕτερος δ’ ἐστὶν ἀπόρρους ἐκ μεσημβρίας πληρούμενος , ἡ ἐρυθρὰ θάλαττα καλουμένη , ἣ Λιβύην καὶ 
Αἴγυπτον καὶ τὸ πρὸς τούτων Ἀραβίας χερρόνησον ποιεῖ , πρὸς τὴν εἴσω τε καὶ ἔξω θάλατταν τριῶν ἡμερῶν ὁδὸν 
Ἰσθμῷ . 
τρίτος δ’ ἄνω τούτων ἐστὶ κόλπος ὁ Περσικὸς , ᾧ μετὰ τὴν ἐρυθρὰν θάλατταν ἐπιστρέφοντι χερρόνησός ἐστιν , ἡ εὐδαίμων Ἀραβία καὶ ὁ τῆς Περσικῆς ὅσον ἐντός . 
τετάρτη δ’ ἐκ Βορέου καὶ Κασπίας πύλης εἰς τοὺς παρ’ ἡμῖν τόπους εἰσέχει θάλαττα , ἣ καλεῖται Κασπία , εἰ δὲ βούλει , Ὑρκανία . 
τί οὖν πρὸς λόγον ταῦτα ; 
οὐ γὰρ ἄλλως γε ἀπόλογον Ἀλκίνου διηγοῦμαι . 
ὅτι πρῶτον μὲν αὗται καὶ τοσαῦται τὸ πλῆθός εἰσι θαλάττης χῶραι καὶ παρὰ ταύτας οὐδεμίαν ἑτέραν θάλατταν ἴσασιν οὔτε Ἑλλήνων οὔτε βαρβάρων οὐδένες , οὔκουν ὡς ἀληθῶς τῶν γ’ ἐντὸς τούτων καὶ τῆς περιεχούσης , ἀλλ’ ὅσον ἄλλο ὕδωρ κέχυται κόλπους ἔχον , λίμναι καὶ ἕλη καὶ τενάγη καὶ τοιαῦτα ὀνομάζεται . 
ἣν γὰρ ἐν τῇ κατὰ Φοινίκην Συρίᾳ θάλατταν καλοῦσί τινες νῦν , τὴν ἄγονον ταύτην , αὐτίκα ἐροῦμεν πόθεν εἴληφε τοὔνομα . 
ἔπειτα ταύτας πάσας , οἶμαι , συμβέβηκε τὴν αὐτὴν ταύτην ἔχειν φύσιν ἀλλήλαις τε καὶ τῇ πηγῇ , καὶ οὐδείς ἐστιν ὅστις ὑπεξείλετο εἶναί τιν’ αὐτῶν γλυκεῖαν , ἀλλ’ ὁμοῦ θάλατταν εἰρήκασι . 
καὶ δήλη ἐστὶν ἡ τοῦ ὕδατος φύσις ἰδία τε καὶ μόνης τῆς θαλάττης οὖσα , ὥστε καὶ τῶν φρεάτων ὅσα πρὸς τὸ ἁλμυρὸν κέκλικε θάλατταν καλοῦσιν οἱ πολλοὶ , καὶ ἧς ἀρτίως ἐμνήσθην λίμνης τῆς ἐν τῇ Συρίᾳ τὸ ὕδωρ ἅλμην ἔχον τῆς γῆς θαλάττης ἐπωνυμίαν παρὰ τοῖς πολλοῖς πεποίηκε . 
καὶ οὐχ ἡ μὲν Λιβύην περιρρέουσα θάλαττα γλυκεῖα καὶ πότιμός ἐστιν , ἡ δὲ πρὸς αὐτοῖς Γαδείροις ὁμοία τῇ παρ’ ἡμῖν διὰ τὸ μίγνυσθαι . 
πρῶτον μὲν γὰρ οὐδὲν μᾶλλον ἁλμυρᾷ προσῆκεν αὐτῇ διὰ ταύτην ἢ καὶ γλυκείᾳ δῑ ἐκείνην εἶναι , εἴπερ κἀκείνῃ μίγνυται , καὶ ταῦτα χύδην , οὐ διὰ πορθμοῦ . 
ἔπειτα καὶ ἐκ τῆς μαρτυρίας δῆλον τῶν ἔτι νῦν ἐκπλεόντων ὡς ὁ λόγος πέπλασται . 
εἰσὶ γὰρ δή που καὶ νῦν οἱ πλέοντες ἔξω στηλῶν οὐκ ἐλάττους ἢ κατ’ ἐκείνους τοὺς χρόνους · καὶ οὐκ ἐν μακροῖς γε χρόνοις ἅπαξ ἢ δὶς , ἀλλ’ ὁσημέραι συνεχῶς καὶ ὁλκάδες καὶ ἔμποροι κομίζονται δῑ ἀμφοτέρας τῆς θαλάττης , ὡς συνεχοῦς καὶ μιᾶς , ἀνοιχθέντος τοῦ κάτω τόπου παντὸς καὶ δοθείσης ἀδείας πλεῖν ὑπὸ τῆς νῦν ἡγεμονίας . 
ἡμᾶς δ’ ὡρμημένους ἡ νόσος ἔφθη καταλαβοῦσα . 
καὶ οὔτε τῶν ἁλιέων τῶν πρὸς τοῖς 
Γαδείροις ἔστιν ἀκοῦσαι λεγόντων γλυκεῖαν εἶναι τὴν ἔξω θάλατταν οὔτε τῶν εἰς τὴν μεγάλην νῆσον περαιουμένων τὴν ἀντιπέρας Ἰβήρων · καίτοι στρατεύματά τε εἰς αὐτὴν ἑκάστοτε παντοῖα διαβαίνει καὶ ἀναχωρεῖ τοῖς καθήκουσι χρόνοις , καὶ ἄρχοντες καὶ ἰδιῶται μυρίοι διαβαίνουσιν ἑκάστοτε . 
οὐ γὰρ τῷ μέρει τὸ ὅλον λόγον ἐστὶν ἔχον ἀκολουθεῖν , ἀλλ’ εἶναι τὸ μέρος τοιοῦτον οἷόν περ ἂν ᾖ τὸ ὅλον τὴν φύσιν . 
ἀπορρεῖ δ’ οὐκ ἀπὸ τῆς ἡμετέρας ἡ ἔξω θάλαττα καὶ πᾶσα καὶ ἧς μηδ’ ὁτιοῦν εὕρηται πέρας πρὸς θάτερα , ἀλλ’ ὁ καθ’ ἡμᾶς οὗτος κόλπος ἀπὸ τῆς ἔξω θαλάττης εἰσρεῖ , πόρρωθεν κομίζων τὴν φύσιν . 
καὶ μὴν οὐδὲ Καρχηδονίων οἱ ἐκπλεύσαντες ἔξω Γαδείρων καὶ τὰς ἐν τοῖς ἐρήμοις τῆς Λιβύης πόλεις οἰκίσαντες τοῦτον ἤνεγκαν οἴκαδε τὸν λόγον οὐδ’ ἀνέγραψαν οὐδ’ ἀνέθηκαν ἐν τῷ ἱερῷ , ἕτερα πολλὰ καὶ ἄτοπα γράψαντες · 
οὓς οὔτ’ ἀγνοῆσαι δήπουθεν οὔτε γνόντας εἰκὸς ἦν ἀποκρύψασθαι . 
καὶ ταῦτ’ ἐξεπίτηδες οἷς εἶδον ὥσπερ φιλοτιμουμένους , ἅπαντ’ ἦν ἐλάττω τοῦ γλυκεῖαν θάλατταν ἔχειν εἰπεῖν ὡς εἶδον . 
ἔτι τοίνυν ἔγωγε θαυμάζω πῶς ποτ’ ἀπῆρεν ἁνὴρ οὗτος τοσοῦτον ἀπὸ τοῦ γνωρίμου καὶ τίς ἡ δύναμις αὐτοῦ καὶ τίς ἡ πρόφασις τῆς ἀποδημίας . 
μόνον μέν γε οὐκ εἰκὸς ἐκπλεῦσαι , μετὰ πολλῶν δ’ ἀφικόμενον μόνον οὐκ εἰκὸς ἦν κοσμῆσαι τὸν λόγον , οὐ μὴν οὐδ’ εἰς βιβλίον ἐγγράφειν ὡς ἀποχρῶν , οὐδ’ ὅσον πρὸς τοὺς ἐπιτηδείους διηγήσασθαι , ἀλλὰ δημοσίᾳ φράσαι καὶ ἀναγγεῖλαι , ἀναθέντα λέγω καὶ τοῦτον , ὥσπερ οἱ τῶν Καρχηδονίων ἡγεμόνες γράμματα ὑπὲρ τούτων εἴς τι τῶν κοινῶν ἱερῶν . 
καὶ μὴν εἴ γ’ ἦν ταῦτ’ ἀληθῆ , τίν’ ἂν Ἑλλήνων ἐλάνθανε λοιπόν ; 
ἅπασι γὰρ ἂν ἐξῆν εἰς Μασσαλίαν πλεύσασι μαθεῖν , καὶ μιᾶς γε ταύτης ἀπορίας ἀπηλλάχθαι διὰ Μασσαλιωτῶν . 
ἀλλ’ οὔτε Μασσαλιῶται ταῦτα λέγουσιν οὔθ’ ὁ 
Μασσαλιώτης ὁμοίως ἡδὺς εἰπεῖν καὶ πιστὸς , ἀλλά τις ἀρχαῖος μᾶλλον καὶ ποιητικός . 
καὶ μὴν οὐχ ὅτι κροκοδείλους καὶ ἵππους ποταμίους εἰς τὸν λόγον ἐντέθεικε , τούτου χάριν ἄξιον πιστεῦσαί τι , ἀλλ’ ἐνταῦθα καὶ κάλλιστα τὸ πλάσμα φωρᾶται καὶ ὅτι κομψεύεται . 
οὐ γὰρ ἰδὼν τοὺς κροκοδείλους οὐδὲ τοὺς ἵππους , εἶτ’ ἐξήγγειλεν , ἀλλ’ ἵνα τὰ ἄλλ’ ὡς ἀληθῆ δόξειε λέγειν , τοὺς κροκοδείλους καὶ τοὺς ἵππους προσέθηκε , καταφεύγων ἐπὶ τὰ γνώριμα καὶ πίστιν ἐφελκόμενος τῷ πλάσματι προσθήκῃ πλάσματος ἑτέρου πρὸς τἀληθὲς πεποιημένου . 
ἀλλ’ οἶμαι τοὺς μὲν τοιούτους λόγους καὶ μύθους ταῖς τιτθαῖς ἄμεινον παριέναι τοῖς παιδαρίοις , ἐπειδὰν ὕπνου δέηται , διηγεῖσθαι , θάλαττάν τινα γλυκεῖαν καὶ ἵππους ποταμίους καὶ ῥέουσαν τὴν θάλατταν εἰς τὸν ποταμὸν καὶ τὰ τοιαῦτα ὕπνου φάρμακα . 
ἑτέρων δ’ εἴρηται λόγος μικτός . 
τὸ μὲν γὰρ οὐ μάντεως δεῖται , τὸ δ’ οὐδ’ ἂν μάντις οὐδεὶς πείσαι . 
ὅτι μὲν γὰρ ἐν τοῖς θερμοτάτοις εἰσὶν αἱ πηγαὶ τοῦ Νείλου δῆλον , εἴπερ ἐκ τῆς μεσημβρίας ὁρμᾶται . 
φησὶ δὲ ταύτας καομένας τοῦ θέρους ἕλκειν ἐφ’ αὑτὰς τὸ πλησίον ὑγρὸν καὶ συνιόντος ὕδατος πολλοῦ πληροῦσθαι , καὶ τοῦτ’ εἶναι τοῦ ποταμοῦ τὴν ἀνάβασιν . 
ἐγὼ δ’ ὅτι μὲν καὶ πάντας εἰκὸς ἦν τοὺς ἐν τοῖς θερμοῖς τόποις ταὐτὸ τοῦτο πάσχειν ποταμοὺς οὐ λέγω , ἀλλὰ πῶς οὐκ ἄτοπον τὰς μὲν πηγὰς ἐν τοῖς θερμοτάτοις φάσκειν εἶναι , τὰ δὲ πλησίον ὕδατα αὐτῶν μὴ ἐν τοιούτοις ἑτέροις ἀξιοῦν εἶναι ; 
οὐκοῦν ὁπότ’ ἐν τοῖς ὁμοίοις ἐστὶ τόποις , ταυτὸν πάσχειν ἀνάγκη . 
τί οὖν μᾶλλον τὰς τοῦ Νείλου πηγὰς ἕλκειν ἐφ’ αὑτὰς τὰ ἄλλα ὕδατα ἢ τἄλλα ὕδατα αὐτὰ δεῖσθαι τῆς ἐκεῖθεν ἐπιρροῆς εἰκός ἐστιν ; 
ἀλλὰ μὴν εἴ γε ἅπαντα ἐνδεέστερα αὐτῶν ἔσται , πρῶτον μὲν ἅπαντα ἐλάττω τοῦ θέρους ἢ τοῦ χειμῶνος ἔσται , ἔπειτα ἀλλήλοις ἐπαρκεῖν οὐχ ἕξει , χωριζόμενα ὑπὸ τῆς θέρμης καὶ καθ’ αὑτὰ ἕκαστα γιγνόμενα . 
ὥστ’ ἐπὶ τοὔλαττον καὶ κάτω χωρεῖν αὐτοῖς , οὐχ ὑψοῦσθαι προσῆκε . 
καὶ μὴν τὸ μὲν ἕλκειν τὰς πηγὰς ἐφ’ αὑτὰς τὸ πλησίον ὑγρὸν τῇ ξηρότητι δότω τις ἀληθὲς εἶναι καὶ μὴ φιλονεικείτω · τὸ δὲ μὴ μόνον τοσοῦτον λαμβάνειν ὥστε τὸ ἀρχαῖον ἐκπληροῦν , ἀλλὰ καὶ τοσούτῳ πλεονάζειν ὡς παραπέμπειν τὸν Νεῖλον μέχρι θαλάττης , τοσοῦτον ὑπὲρ τοὺς ἄλλους τε καὶ ὃ τούτου μεῖζόν ἐστιν ** 
ἔχει λόγον ταῦτα συγχωρεῖν ; 
ποῦ γὰρ ἔτι καὶ ἐκτήκεσθαι φήσομεν αὐτὰς , εἴπερ τοσοῦτόν τε καὶ εἰς τοσοῦτον χρόνου καθ’ ἡμέραν ἑκάστην ἐπιδιδόασιν ; 
οὐκοῦν ἢ ἅμα τ’ ἐξαναλοῦνται καὶ τὸ ῥεῦμα οὐκ ἂν ἔχοιεν ἀφιέναι , ἢ τοσοῦτον εἰ περίεστιν αὐταῖς , πῶς ἕλκουσι διὰ ξηρότητα ; 
εἰ γὰρ καὶ τὸ ἐξ ἀρχῆς ἐφειλκύσαντο , πληρωθείσας γε εἰκὸς ἀνιέναι · εἰ δ’ αὖθις ὁ ἥλιος ἐξέτηκεν , οὐκ ἂν εἶχον εἰς ὕψος ὑπερβαλεῖν διὰ τὸ αὐτὸ τοῦτο ὑποδιδόντος ἀεὶ τοῦ πληρουμένου κατὰ τὸν τῶν ποιητῶν πίθον . 
ὥστ’ ἐλάττοσιν αὐταῖς προσῆκεν εἶναι τὸ πλέον τοῦ χρόνου ἢ συνεχῶς μείζοσιν . 
ἄλλος δὲ ἄλλο τι ληρεῖ , ἐμοὶ δὲ δοκοῦσιν ἅπαντες οὗτοι λόγον εἰπεῖν ἕκαστος ἐζητηκέναι καὶ τοσοῦτον ἀπέχειν τοῦ τἀληθῆ λέγειν ὥστε καὶ συνειδότες αὐτῶν οἱ πλείους ὅτι ψεύδονται φιλονεικεῖν πρὸς ἃ ὑπέθεντο , εἶθ’ ὥσπερ ἐν σκότῳ τοξεύοντες ἄλλος ἄλλοθεν διαμαρτάνειν . 
ἐγὼ δ’ οὐχ οὕτω σοφὸν εἶναι νομίζω περὶ τῶν ἀδήλων φροντίζειν , οὐδὲ σκαιότητα ἔχειν εἴ τις ἀφίσταται , ὡς τὸ τοῖς ὑπὲρ τῶν ἀδήλων ἰσχυριζομένοις μὴ ῥᾳδίως πιστεύειν νοῦν ἔχοντος εἶναι τίθεμαι . 
εἰ δὲ δεῖ κοινὸν ἐπὶ πᾶσιν εἰπεῖν , λέγω πρὸς μὲν τοὺς διὰ τῶν ἐτησίων ψευδομένους ὅτι τοῦ χειμῶνος πολλῷ μείζους καὶ βιαιότεροι βορέαι συνείρουσι καὶ νέφη πάντα κινοῦσι , κινοῦντες δ’ ἐλαύνουσι κατὰ φύσιν πρὸς μεσημβρίαν . 
καὶ τότε καὶ πρότερον πᾶν ἔστ’ εἰπεῖν ἢ ὅτι χειμῶνος ποτὲ ὁ Νεῖλος ηὐξήθη . 
καίτοι τί μᾶλλον τοῦ θέρους ηὔξετ’ ἂν ἢ τοῦ χειμῶνος , εἴπερ ἐκ τῶν ἀνέμων εἶχε τὴν ἀρχήν ; 
πρὸς δὲ δὴ πάντας ἐφεξῆς ἐκεῖνο λέγω ὅτι πάντες ὑπ’ ἀλλήλων ἐλέγχονται νέοι ὄντες ἐν τοῖς λόγοις . 
ὅταν γὰρ οἱ μὲν ἐκ τῶν πνευμάτων , οἱ δ’ ἐξ ὑετῶν , οἱ δ’ ἐκ χιόνος , οἱ δὲ τὸν ἥλιον τοῦ χειμῶνος εἶναι τὸν τήκοντα , οἱ δὲ τὸν ἥλιον τοῦ θέρους τὸν ἀπελαύνοντα τὸ ὕδωρ , οἱ δ’ ὅθεν ἄν τις βούληται φάσκειν γίγνεσθαι τὴν ἀνάβασιν , πάντες δὲ εἰκάζωσιν , εἰδῇ δὲ μηδεὶς , οὐ μόνον ἐκ τῶν καθ’ ἕκαστον ἐλέγχονται δήπουθεν , ἀλλὰ καὶ πάντες κοινῇ περὶ ἀλλήλους ὅτι οὐ τἀληθὲς εὑρήκασιν , ἀλλ’ ἕκαστος λόγον εἰπεῖν βεβούληται . 
καὶ νῦν ἐγὼ κινδυνεύω δοκῶν ἅπασιν ἀντιλέγειν ἅπαντας ἔχειν τούτου μάρτυρας . 
οἷς γὰρ ἕκαστοι τοὺς ἑτέρους ἐλέγχουσι , ταῦτ’ ἐμοὶ πρὸς ἅπαντάς ἐστιν . 
ὥσθ’ ὅσον εὖ φρονοῦσι βεβαιῶν αὐτοῖς , ὅσον ὥσπερ ἐν μάχῃ προεισφέρουσιν ἀγνωμοσύνης , τοῦτ’ ἀφαιρῶ . 
ὥστ’ οὐ μόνον ἐκ τοῦ βελτίονος , ἀλλὰ καὶ τοῦ πολλαπλασίου , σύμψηφός εἰμι καὶ καθ’ ἕνα ἑκάστῳ καὶ πᾶσι κοινῇ · ἕκαστος γὰρ αὐτῶν ἅμα τ’ αὐτὸς τὴν αὑτοῦ φέρει καὶ πᾶσι τοῖς ἄλλοις ἀνταγωνίζεται . 
εἰ δὲ μὴ ἐλάττω προσεξεύρομεν ἡμεῖς ἢ ’κεῖνοι προκατεχρήσαντο , οὐκ ἴσως ἄξιοι μέμψεως . 
καὶ μὴν οὐδ’ Ὅμηρος ἀξιόπιστος , λέγων ἂψ εἰς Αἰγύπτοιο , διιπετέος ποταμοῖο . 
ἐγὼ γὰρ ὡς μὲν ἅπαντά τις ἂν προσθείη τε καὶ χρὴ Διὶ , καὶ Νεῖλον ἂν δοίην εἶναι διιπετῆ καὶ ἔργον ἐκείνου , ἐπεὶ καὶ πατέρα αὐτὸν ἀνδρῶν τε θεῶν τε καλοῦμεν Ὁμήρου καὶ τοῦτο τὸ ῥῆμα φθεγγομένου , καίτοι τῶν θεῶν , ἀλλ’ οὐ πάντων πατὴρ αὐτῶν τῶν θεῶν ἐστι κατ’ αὐτοὺς τοὺς ποιητὰς , καὶ οὐ δή που βιάσαιτ’ ἄν τις καὶ τὸν Ποσειδῶ τούτου χάριν υἱὸν εἶναι Διὸς καὶ τὴν Ἥραν θυγατέρα , καὶ ταῦτα Ὁμήρῳ δοκεῖν · αὐτὸς γὰρ Ὅμηρος οὐχ οὕτω νομίζων δείκνυσιν . 
καὶ μὴν εἴ γε πατὴρ ἀνδρῶν τε θεῶν τέ ἐστιν ὁ Ζεὺς , καὶ ποταμῶν ἂν εἴη καὶ τῶν γιγνομένων ἐν τῷδε τῷ παντὶ , πρέπων γ’ ἐστὶ καὶ Νείλου κεκλῆσθαι πατὴρ οὐχ ἧττον ἢ Ξάνθου τοῦ Τρωικοῦ . 
οὕτω μὲν δὴ καὶ Νεῖλον φήσαιμ’ ἂν ὅπερ εἶπον , εἶναι Διὸς ἔργον τε καὶ παῖδα . 
εἰ δ’ ὡς περὶ Σκαμάνδρου καὶ τούτου ἢ Ὅμηρος ἤ τις ἄλλος ποιήσεται τοὺς λόγους , ἢ Σιμοῦντος , ἢ 
Γρανίκου , συγγνώμην ἂν ἡμῖν ἔχοι , εἰ μᾶλλον ἂν αὐτὸν φαῖμεν τῶν ἐν Τροίᾳ γιγνώσκειν ἢ τῶν κατ’ Αἴγυπτον · 
ἐπεὶ καὶ Φάρον ἐν τοῖς ἔπεσιν εἴρηκεν Ὅμηρος διαρρήδην ἡμερήσιον πλοῦν ἀπέχειν Αἰγύπτου , καὶ ὥσπερ οὐκ ἀρκοῦν , ἀλλὰ προσεπισφραγιζόμενος τὸ τῆς ἐξουσίας προσέθηκεν , Ἧι λιγὺς οὖρος ἐπιπνείῃσιν ὄπισθεν , τῇ νηὶ δὴ λέγων τῇ πλεούσῃ . 
καίτοι τῆς μὲν ἠπείρου ἀπέχει Φάρος ἑπτὰ μάλιστα σταδίους , αὐτὴ δ’ ἐστὶν ὡσπερεὶ μεθόριον 
Λιβύων καὶ Αἰγυπτίων . 
εἰ δὲ τοσοῦτον ναῦς πανημερία θεῖ , καὶ εἰ λιγὺς οὖρος ἐπιπνείῃσιν ὄπισθεν , ἐγὼ μὲν οὐκ ἔχω πιστεῦσαι · καίτοι φασί τινες τῶν ὑπὲρ τῶν ἄλλων ῥᾳδίως ἀπολογουμένων ὅτι ἀπεῖχεν , ὡς ἔοικεν , ἡ Φάρος τότε τῆς Αἰγύπτου πολὺ , νῦν δ’ ὁ ποταμὸς συντέτμηκε προσχῶν ἀεί . 
καὶ τοῦτ’ οὖν ἔχει νῦν οὕτω κἀκεῖνα , φασὶν , ὀρθῶς Ὅμηρος εἴρηκε . 
τούτοις δὲ ἤδη σαφῶς Ὅμηρος αὐτὸς ἀντιλέγει . 
πῶς ; 
ὅτι οἶδε καὶ αὐτός που τὸν Μενελάου σὺν Ἑλένῃ πλοῦν εἰς Αἴγυπτον . 
ὁ τοίνυν Κάνωβος ὄνομά ἐστι Μενελάου κυβερνήτου , ὡς Ἑκαταῖός τε δή φησιν ὁ λογοποιὸς καὶ τὸ κοινὸν τῆς φήμης , οὗ τελευτήσαντος περὶ τὸν τόπον τοῦτον λείπεται τοὔνομα , ταυτὶ φημὶ , ὡς Ἕλληνες λέγουσιν , ἐπεὶ ἔγωγε ἤκουσα ἐν αὐτῷ Κανώβῳ τῶν ἱερέων οὐ τοῦ φαυλοτάτου ὅτι μυρίοις ἔτεσι πρότερον ἢ Μενέλαον ἐκεῖσε προσχεῖν τὸ χωρίον οὕτως ὠνομάζετο . 
καὶ οὐκ ἄντικρυς μὲν ἔλεγε τοὔνομα τοῦτ’ αὐτὸ ὡς ἀπογράψαι γράμμασιν Ἑλληνικοῖς , ἀλλ’ ἦν μὲν ὥσπερ ἐμφερόμενον καὶ περιτρέχον , Αἰγύπτιον δὲ καὶ δυσγράμματον μᾶλλον . 
τόδ’ οὖν ἡμετέρᾳ φωνῇ δηλοῦν ἔφη χρυσοῦν ἔδαφος , εἰωθός τι τοῦτο τοῖς Αἰγυπτίοις ἐπιφημίζειν τοιαῦτα τοῖς παρ’ αὑτοῖς χωρίοις , οἷον Ἐλεφαντίνη καὶ πάλιν Διὸς πόλις καὶ Ἡλίου δὲ πόλις · οὕτω καὶ τοῦτ’ ἔφη τοὔνομα χρυσοῦν ἔδαφος εἶναι εἰπεῖν ἀνδρὶ 
Ἕλληνι . 
ἀλλ’ ἐῶ τοῦτο · καίτοι Αἰγυπτίους γε ἀκριβέστερον εἰκὸς εἰδέναι τὰ σφέτερα αὐτῶν ἤπερ Ὅμηρον τὸν ἐν 
Σμύρνῃ καὶ Ἑκαταῖον τὸν ἐν Μιλήτῳ , οὐ μόνον κατὰ τοῦθ’ ὅ τις ἂν φήσειεν ἁπλῶς εἰκὸς καὶ κοινὸν , ἀλλ’ ὅ γε καὶ ἴδιον κατὰ τούτων ἔστιν εἰπεῖν , ὅτι διὰ παλαιότητα χρόνου καὶ τὸ μηδὲν αὐτοῖς τῶν ἐξ οὐρανοῦ πεπονθέναι τὴν χώραν , καὶ τῶν παρὰ τοῖς ἄλλοις ἐπιφανῶν μάρτυρές εἰσιν αὐτοὶ καὶ ἵστορες ἀξιόχρεῳ , καὶ πάντα φυλάττουσιν ἐν στήλαις ἐν τοῖς ἱεροῖς ἀντ’ ἄλλων κτημάτων . 
ἀλλ’ ὅμως καὶ τοῦτο τὸ ἰσχυρὸν παρίημι . 
ἀλλ’ ἔστω κατὰ τοὺς παρ’ ἡμῖν λογοποιοὺς ὁ τοῦ Μενέλεω κυβερνήτης ὁ τὴν ἐπωνυμίαν , ὡς ἐτελεύτησε , πεποιηκὼς τῷ τόπῳ . 
εἰ τοίνυν δεῖ τούτῳ τῷ λόγῳ πιστεύειν , Κάνωβος Φάρου σταδίους εἴκοσι καὶ ἑκατὸν ἀπέχει . 
καίτοι ναῦς πανημερία θέουσα ὑπ’ ἀνέμου κατὰ πρύμναν πνέοντος , προσθήσω δὲ καὶ λιγέος , οὐκ εἴκοσι καὶ ἑκατὸν σταδίους ἀνύσει μάλιστα , ἀλλ’ ἴσως μᾶλλον διακοσίους καὶ χιλίους . 
καὶ ἡμεῖς τοσούτους ἐν εὐπλοίᾳ πολλάκις ἠνύσαμεν , τὸ πᾶν διελόμενοι πρὸς τὰς ἡμέρας ὕστερον . 
ἀλλ’ οἱ ποιηταὶ μύθους μὲν οἶμαι συνθεῖναι καὶ ποταμῶν καὶ πόλεων ὀνόματα ἀπαριθμῆσαι καὶ τοιαῦτα ποικίλλειν παντὸς μᾶλλον ἴσασί τε καὶ διώκουσι , μάρτυρες δ’ οὐχ ἱκανοὶ περὶ τῶν οὕτως ἐλέγχου δεομένων . 
αὐτίκα 
Πινδάρῳ πεποίηται , ὅσπερ μάλιστ’ ἀληθείας ἀντέχεσθαι δοκεῖ τῶν ποιητῶν περὶ τὰς ἱστορίας , καὶ οὐ πόρρωθεν , ἀλλ’ ἐξ αὐτῶν τῶν τόπων καὶ οὗτος ὁ ἔλεγχος . 
φησὶ γὰρ 
Αἰγυπτίαν Μένδητα παρὰ κρημνὸν θαλάσσας. καίτοι οὔτε κρημνός ἐστιν οὐδεὶς ἐκεῖ οὔτε θάλαττα προσηχεῖ , ἀλλ’ ἐν πεδίῳ πολλῷ καὶ κεχυμένῳ , οὗπερ ὁ Μενδήσιος ἅπας νομὸς οἰκεῖται , καὶ ἡ πόλις αὐτῶν , ἣν ὀνομάζουσι Θμοῦιν · 
ὥστε μηδ’ ὀφθαλμῷ καταλαβεῖν εἶναι μήτ’ ἀπ’ ἄκρων ἐπὶ θάτερα μήτ’ ἐκ μέσου , μηδ’ ἑτέρωσε . 
ὁ δ’ ἄρα Κιθαιρῶνος καὶ Ἑλικῶνος πλέως ὢν καὶ Φικίου ἄκρου πρὸς τὰ παρ’ αὑτῷ καὶ συνήθη κἀκεῖνα τεκμαιρόμενος μάλα ἐλευθέρως εἶπεν οὔτ’ ἰδὼν οὔτ’ ἀκούσας σαφῶς , ποιήσας δὲ πρὸς τὸ δόξαν αὑτῷ κατὰ τὴν ἀρχαίαν τε καὶ ἐκ πατέρων τοῖς ποιηταῖς ὑπάρχουσαν περὶ ταῦτα ἐξουσίαν . 
καὶ τί δὴ θαυμαστὸν , εἰ περὶ ὧν μηδ’ αὐτοὶ οἱ ἐπιχώριοι καὶ ταῦτα ὄντες Αἰγύπτιοι γιγνώσκουσι , περὶ τούτων οἱ τοσοῦτον ἀπέχοντες ποιηταὶ μηδὲν ἰσχυρὸν ἔχουσι λέγειν ; 
ἀλλὰ γὰρ κινδυνεύει παντελῶς , ὅπερ καὶ μικρῷ πρόσθεν εἶπον , ἴδιον τὸ τοῦ Νείλου πρᾶγμα καὶ τελέως ἀποκεχωρηκὸς εἶναι τῶν ἄλλων ποταμῶν . 
τί γὰρ δή ποτ’ , εἰ βούλει , μόνος ποταμῶν αὔρας οὐκ ἀφίησι ; 
καίτοι εἴ γε ἀπὸ χιόνος ἢ ὑετῶν ᾔρετο , οὐκ ἂν μόνος ποταμῶν αὔρας οὐ παρείχετο , ἀλλὰ καὶ πλείστας ἂν καὶ μεγίστας , ὅσῳ καὶ μέγιστός ἐστιν . 
ὅπου γὰρ καὶ γῆ ψιλὴ βρεχθεῖσα ἀφίησιν αὔρας , τί τόν γε δὴ Νεῖλον πάσχειν ἂν φήσομεν , εἴπερ ἐξ ὄμβρων τοσοῦτος ἀνήρχετο , ἢ νὴ Δί’ ἐκ χιόνος τακείσης , ὡς ὁ τῶν ἑτέρων λόγος ; 
τί δ’ ἂν εἴποις τὴν περὶ τὴν ἀνάβασιν αὐτοῦ τάξιν καὶ μουσικήν ; 
τὸ ἐν Συήνῃ μὲν καὶ Ἐλεφαντίνῃ ὀκτὼ καὶ εἴκοσιν αἴρεσθαι πήχεις , περὶ δ’ αὖ τὸ Ἰνδικὸν καὶ Ἀράβιον ἐμπόριον τὴν Κόπτον ἕνα καὶ εἴκοσι , καὶ πάλιν τούτων ἀφαιρεῖν ἑπτὰ καὶ τέτταρας καὶ δέκα ἄγειν τοὺς κατὰ Μέμφιν γνωρίμους καὶ πρὸς οὓς Ἕλληνες ἤδη λογίζονται , κάτω δ’ ἐν τοῖς ἕλεσιν εἰς ἑπτὰ καταβαίνειν , εἶτα δύ’ ἤκουον . 
ἆρά γε Ἴστρος ἢ Φᾶσις ἢ Στρυμὼν ταῦτα σοφίζεται , ἀλλ’ οὐ τοῦ Νείλου μόνου ταῦτ’ ἐστὶ σοφίσματα ; 
χῶν μὲν οὐ τῇ φύσει τῆς χώρας ** 
ποῖος δ’ ὧν ἴσμεν ποταμὸς χρόνου κρεῖττον ὕδωρ παρέχεται σὺν τοσούτῳ ῥεύματι ; 
οὔτε γὰρ αὐτόθι σήπεται φυλάττοντι οὔτ’ εἰς τὴν ὑπερορίαν ἐκκομισθέν . 
ἀλλ’ αἱ ὁλκάδες αἱ εἰς Ἰταλίαν ἀπ’ Αἰγύπτου πλέουσαι , ἐπειδὰν ἀναπλεύσωσιν ἐκεῖθεν , σῶν ἔχουσι τὸ λοιπὸν οὗ παρεσκευάσαντο , καὶ φθάνει τὸ δεύτερον ὃ ἂν προσαρύσωνται , οἷα ἐν μήκει πλοῦ προδιαφθαρὲν , ἢ τὸ ἀρχαῖον καὶ συναναχθέν . 
καὶ μόνοι δὴ ὧν ἴσμεν Αἰγύπτιοι κεράμια ὕδατος ὥσπερ ἄλλοι οἴνου πιμπλᾶσι , καὶ ἔχουσι τριῶν καὶ τεττάρων ἐτῶν ἔνδον καὶ ἔτι πλειόνων , καὶ τῷ χρόνῳ σεμνύνουσιν , ὥσπερ ἡμεῖς τὸν οἶνον . 
ἢ καὶ τούτου φήσει τις αἴτιον εἶναι ὅτι ἐξ ὄμβρων αὔξεται ; 
καὶ τί δή ποτε οὐ πᾶσι ποταμοῖς τὸ αὐτὸ συμβέβηκε ; 
πάντες γὰρ ὕονται . 
καὶ οὐκ εἰκάσαι γε ἡμᾶς ὅτι ὕονται δεῖ , ἀλλὰ πάρεσμεν αὐτοὶ τοῖς ὄμβροις καὶ προσοικοῦμεν ὡς ἔπος εἰπεῖν τὰς ὄχθας . 
καὶ ἔνιοί γε αὐτῶν ἐπ’ ἐλαχίστῳ τῷ ἀρχαίῳ τὸ ἐκ τῶν ὄμβρων προσλαβόντες καὶ αὐξηθέντες ὅμως οὐδ’ ἐκ τοῦ νικῆσαι παρέχονται τὴν αὐτὴν χρείαν . 
ὁ δὲ καὶ τοῦ θέρους αὔξεται , τοῦ δὲ χειμῶνος ἔσθ’ αὑτοῦ καὶ τότ’ ἐστὶ βέλτιστος . 
γλυκύτητι τοίνυν πόσον οἴει νικᾶν τοῦτο τὸ ὕδωρ ; 
ὅσον οὐδ’ ἂν εἴποις . 
καίτοι τούτου τί τὸ αἴτιον ; 
ἐκείνου δ’ αὖ τί τις ἂν φαίη , ὅτι κινδυνεύει τρόπον τινὰ ἀεὶ τὸ ἀποσχιζόμενον αὐτοῦ ῥεῦμα ἴσον εἶναι τῷ κυρίῳ καὶ παντί ; 
τί δ’ οὐ τῶν ἐκείνου θαῦμα ; 
ἢ πῶς οὐκ ἐκ παραδόξων ἅπας συνείλεκται ; 
ᾧ γε ἐπικουρεῖ μὲν ὕδωρ οὐδὲν , ἀλλὰ καὶ πέτραι ῥήγνυνται τῇ ξηρότητι καὶ τὰ ὄρη μονονοὺ φλόγα ἀφίησιν , ὁ δ’ ἐν μέσῳ τῶν ἀποριῶν τούτων ῥέων πάσας μὲν λίμνας , πάντας δὲ κόλπους καθείργει πλήθει τοῦ ὕδατος , οὐ μόνον τὸν τῆς ἀναβάσεως χρόνον , ἀλλὰ καὶ τὸν ἄλλον ἅπαντα . 
καθέστηκε δ’ ἀντὶ μιᾶς πηγῆς ἁπάσῃ τῇ γῇ καὶ οὔτε πόλις οὔτ’ οἶκος οὔτε χωρίον οὐδὲν ἐκφεύγει τὴν ἐκείνου χρείαν καὶ δύναμιν , ἀλλὰ ταυτὸν δύναται ταῖς ἐν μεσογείᾳ τῶν πόλεων καὶ τοῖς ἐν ταῖς ἐσχατιαῖς ὅπερ τοῖς ἐπὶ ταῖς ὄχθαις κατῳκημένοις , μᾶλλον δ’ αὐτοῖς τοῖς πλέουσι μέσον πόρον . 
ἐπειδὰν δὲ ὁ θερισμὸς ἥκῃ καὶ δέῃ πρὸς ὕψος ἰέναι , τὰ μὲν ἄλλ’ ἀμύθητα , ἄμμοι δ’ ἐκεῖναι καὶ γῆς χάσματα ἀντὶ τεμπῶν καὶ ἑλῶν ἔστιν αὐτῷ τὸ μηδαμῆ κωλύειν , ἀλλ’ ἀτεχνῶς ὥσπερ οἱ τὴν ἐναντίαν τῷ παντὶ βαδίζοντες τῶν ἀστέρων ἐναντία καὶ τοῖς καιροῖς καὶ τῇ φύσει τῆς χώρας αἴρεται . 
καίτοι τίς οὐκ ἂν ἰδὼν καὶ τοῦθ’ ἕν τι τῶν ἀπίστων ἔκρινεν , ἐξαρκέσαι τοῖς χάσμασι καὶ πληρῶσαι τὰ διεστηκότα , μᾶλλον δ’ ἔτι τούτου πρότερον διὰ τῆς ἄμμου τῆς ἄνω διεξῆλθεν ; 
ὁ δ’ ὥσπερ φιλονεικῶν πρὸς τὰ ἐναντία αὐτῷ τὸν πόρον ἐργάζεται . 
καὶ πρῶτον μὲν τὰ κοῖλα καὶ τὰς χαράδρας ἐπλήρωσεν ὑπελθὼν ὑποβρύχιος , ὥσπερ οἱ ὕφαλοι κολυμβηταὶ , τρέψας εἰς τὸ κάτω τὰ πρῶτα τῆς ἀναβάσεως · ἔπειθ’ ὑπὲρ αὐτῶν τε καὶ τῆς χώρας ἵσταται , προϊὼν ἀεὶ πρὸς τὸ μήκιστον μετρητὸς ἤδη . 
εἰ δέ τις ᾔδει τὸ ἀφανὲς τοῦ ἔργου , μειζόνως ἂν ἐθαύμασε τοῦ ὁρωμένου . 
πολλοὺς γὰρ οἶμαι ποταμοὺς τῶν νῦν εἰς πρώτους τελούντων οὐκ ἂν ἀρκέσαι τοῖς κάτω τῆς χώρας , ἀλλ’ ἐμπεσόντας ἂν αὐτόθι κρυφθῆναι , ὥσπερ τὸν Εὐφράτην προϊόντα ἀφανίζεσθαι λόγος . 
νῦν δ’ ὥσπερ τῶν πυραμίδων τὰς μὲν κορυφὰς ὁρῶντες ἐκπληττόμεθα , τὸ δ’ ἀντίπαλον καὶ ὑπὸ γῆς ἕτερον τοσοῦτον ὂν ἠγνόηται , λέγω δὲ ἃ τῶν ἱερέων ἤκουον , καὶ δὴ καὶ τὸν Νεῖλον κορυφωθέντα μὲν Αἴγυπτος ἡ πᾶσα ὁρίζεται , καὶ πρὸς τὸ προκείμενον κρίνομεν τὸ Αἰγύπτιον πέλαγος , τοσοῦτος ἐπέρχεται · ὅπως δ’ εἰς τοῦτο ἥκει καὶ ὅθεν ἤρξατο τῆς ἀναβάσεως ἐκπέφευγε τὴν ἱστορίαν . 
τὸ δὲ δὴ καὶ μόνην ταύτην ἁπασῶν χωρῶν ὥσπερ τι ζῶον καθεστάναι πρὸς ἀμφότερα ὑπὸ τοῦ ποταμοῦ , τοτὲ μὲν χερσαίαν εἶναι καὶ ἐφ’ αὑτῆς ἐπὶ τοῦ ξηροῦ , αὖθις δ’ ἐν τῷ ὕδατι διαιτᾶσθαι , τῷ χρὴ ταῦτα προσθεῖναι πλὴν ἢ τῇ μεγάλῃ σοφίᾳ καὶ προνοίᾳ τοῦ θεοῦ , ὅστις ἐν ᾗ ἥκιστα ὕειν ἔμελλε , τὸν Νεῖλον ἐπήγαγε μιμητήν τινα ἑαυτοῦ καὶ ἀντὶ ὄμβρων εἶναι τοῖς ** 
ταύτης τῆς δωρεᾶς αὖ τηνικαῦτα ἐπήγαγεν , ἡνίκα τοῖς τε ἀνθρώποις ἔμελλε μάλιστα ἐν καιρῷ ἔσεσθαι καὶ τῇ χώρᾳ τὴν φορὰν οὐ μόνον οὐκ ἐλάττω τῆς ἱκανῆς , ἀλλὰ καὶ θαυμαστὴν πλήθει παρέξεσθαι ; 
ταύτην ἐγὼ μόνην αἰτίαν ἐπινοῶ δῑ ἣν ὁ Νεῖλος δῑ 
Αἰγύπτου καὶ τῶν ἐκείνῃ ῥεῖ καὶ μέγιστος δὴ τοῦ θέρους . 
ὁρῶ δ’ ὅτι καὶ τῶν ἰαμάτων ἀπὸ τῶν σωτήρων θεῶν ἀπολαύομεν , ὧν εἷς ἐστιν ὁ τῷ Νείλῳ συνώνυμος · καὶ τὸ μὲν κεφάλαιον καὶ τὴν καθάπαξ αἰτίαν ἅπαντες σύνισμεν , ὅτι ἡμᾶς βούλονται σώζειν καὶ ὑγιεῖς ποιεῖν , τὴν δ’ ἐπίνοιαν αὐτὴν καὶ τὸ αἴτιον ὧν φράζουσιν ἑκάστοτε τίς πώποτ’ ἐξευρεῖν οἷός τε ; 
οἵ γε καὶ δῑ αὐτῶν τῶν ἐναντιωτάτων εἶναι δοκούντων καὶ ἃ μάλιστ’ ἄν τις φυλάξαιτο ἰάσαντο . 
καὶ ταῦτα μὲν εἰς τοσοῦτον παρεφθέγχθω , οὐκ ἐκ προνοίας εἰρημένα οὐδὲ βουλευθέντα ἐξ ἀρχῆς , ἀλλὰ τοῦ λόγου ταύτῃ προενεγκόντος ὥσπερ ῥεύματος . 
Νεῖλος δὲ ποταμῶν οὐχ ἧττον κάλλιστος ἢ μέγιστος , καὶ χρείᾳ καὶ θέας ἡδονῇ καὶ τοῖς πᾶσι πολὺ νικῶν · καὶ διὰ γῆς ἀρίστης καὶ καλλίστης διεξέρχεται , καὶ ἀὴρ ὁ περὶ αὐτὸν ἀέρων κάλλιστος καὶ τοῖς ὀφθαλμοῖς λαβεῖν καθαρώτατος · 
μεστὴ δὲ ὕδατος οὖσα ἡ γῆ πᾶσα ξηρότατον τὸ ἄνω πασῶν χωρῶν παρέχεται . 
ὡς δὲ καὶ σεισμοῖς καὶ λοιμοῖς καὶ τοῖς ἐξ οὐρανοῦ κατακλυσμοῖς ἀνάλωτος ἡ χώρα δῑ αὐτόν ἐστιν οὐδὲ τοὺς πρὸ ἡμῶν Ἕλληνας ἔλαθεν . 
ἃ δὴ καὶ Αἰγύπτιοι συνεορακότες , οἶμαι , μειζόνως ἄγουσι τὰ κατ’ αὐτόν . 
ὥστ’ ἔγωγέ ποτε ἤκουσα καὶ ἄλλου τῶν τι δοκούντων εἰδέναι περὶ ταῦτα ὅτι καὶ τῶν νομίμων τῶν περὶ τὰς ἑορτὰς καὶ θυσίας εἰς τὸν Νεῖλον αὐτοῖς ἀνήκει τὰ πλεῖστα . 
Περὶ τοῦ παραφθέγματος δεινοί τινες εἰσὶ νουθετεῖν ἑτέρους ἀφέντες ἑαυτούς . 
καὶ εἰ μέν γε ἐκ τοῦ εὐθέος προσιόντες ἐποίουν αὐτὸ , κέρδος ἦν ἄν . 
ἢ γὰρ ἐπείσθη τις ἂν , ἢ πείσας ἀπήλλακτο . 
νῦν δ’ ἑτέρους διακόνους ὑποβαλλόμενοι τῆς συμβουλῆς ὡς ἀληθῶς σκιαμαχεῖν ἀναγκάζουσι . 
καὶ τὰ προοίμια δὲ δεινῶς ἐκ κύκλου αὐτῶν ὡς μὲν ἔχω πρὸς αὐτὸν εὐνοίας , ὅτι μὲν εἷς εἰμι τῶν φιλούντων τὰ τοιαῦτα . 
ταῦτα δ’ ἐστὶ πλεῖν ἢ ναυτιᾶν . 
καὶ τοίνυν καὶ πρώην τις τὸ αὐτὸ πρόβλημα ποιησάμενος ἀπαγγέλλειν ἑνὶ τῶν ἐμῶν ἐκέλευε πρός με ὡς ἄρα οὐκ ὀρθῶς παραφθεγξαίμην μεταξὺ τοῦ ἐγκωμίου καὶ τῶν λόγων τῶν εἰς τὴν θεόν · οὐ γὰρ εἰκὸς ἄρα εἶναι περὶ αὑτοῦ καὶ τῶν αὑτοῦ τι λέγειν τινὰ , ἄλλως τε καὶ ἐν τοῖς ἀκριβῶς εἰδόσι , πάντως δὲ εἰδέναι πάντας περὶ τῶν λόγων τῶν ἡμετέρων ὅσον τε ὑπερέχουσι , τουτὶ γὰρ προσετίθει , καὶ ὅτι εἴ τι ἄλλο ἄλλῳ , καὶ τοῦτο ἡμῖν ἀπείργασται · πολλὰ τοιαῦτα ἐχαρίζετο , τοῦ παραδέξασθαι τὴν αἰτίαν ἡμᾶς . 
φέρε δὴ καὶ πρὸς τοῦτον ἀποκρινώμεθα , ἐπειδή γε καὶ ὁ χθιζὸς ἡμῖν ἑστιάτωρ ἔχει τὴν ἀξίαν . 
πόθεν οὖν ἂν αὐτὸν ἐπιχειρήσαιμεν ἀρξάμενοι μεταπαιδεύειν , ἄνδρα οὕτω σεμνὸν καὶ πόρρω σοφίας ἐλαύνοντα ὥστε καὶ ἑτέρους ἐπιχειρεῖν νουθετεῖν οὑτωσὶ ῥᾳδίως ; 
ἐγὼ μὲν ὑπὸ σπουδῆς μοι δοκῶ τὸ τελευταῖον πρῶτον ποιήσειν , παρέξομαι γὰρ αὐτὸν καθ’ αὑτοῦ μάρτυρα , ὅτι συκοφαντεῖ . 
καὶ δὴ παρέστω μὲν ἁνὴρ , εἴτ’ οὖν πάρεστιν εἴτε μὴ , οὐ γὰρ οἶδά γε αὐτὸν ὅστις ὢν τυγχάνει , οὔκουν ἔγωγε οὐδ’ αὐτὸν ὅλως , ἀποκρινέσθω δὲ ὡς παρών . 
τὸ δὲ ἐρώτημα τοιοῦτον , ὦ ἄριστε ἀνδρῶν , ὅτι μὲν συγχωρεῖς ποιεῖν λόγους , εὖ ποιεῖς · τοσοῦτον δ’ ἡμῖν εἰπὲ , πότερον συγχωρεῖς μὲν ποιεῖν αὐτοὺς , γιγνώσκειν δ’ οὐκ ἐπιτρέπεις περὶ αὐτῶν τούτων ἅ τις ποιεῖ · καὶ τί γένοιτ’ ἂν χάριεν τοῦ ποιοῦντος μὲν , οὐ γιγνώσκοντος δὲ ὃ ποιεῖ ; 
ἆρ’ οὖν γιγνώσκειν μέν ἐστι περὶ τῶν πραγμάτων , φρονεῖν δὲ ὑπὲρ ὧν γιγνώσκει τις οὐκ ἔστιν ; 
ἀλλὰ μὴν τοῦτό γε αἴνιγμα καὶ πέρα γε ἴσως αἰνίγματος ἂν εἴη . 
οὐκοῦν περὶ ὧν φρονεῖν , περὶ τούτων καὶ λέγειν φασὶ δεῖν οἱ σοφοὶ , εἰ μή τι σὺ κἀνταῦθα ἕτερον λέγεις . 
σκόπει τοίνυν ὡς τὸ πᾶν ὡμολόγηκας ἓν τὸ πρῶτον δούς . 
εἰ γὰρ ἓν μὲν τῶν καλῶν κατ’ αὐτόν σε τὸ τοὺς λόγους ποιεῖν , ποιεῖν δὲ ἀμήχανον καλῶς ὁτιοῦν μὴ γιγνώσκοντα περὶ αὐτοῦ , ἀλλὰ μὴν περὶ ὧν γε γιγνώσκειν , περὶ τούτων ἀνάγκη καὶ φρονεῖν , περὶ δ’ ὧν φρονεῖν , καὶ λέγειν , δέδωκας περὶ ὧν τις ποιεῖ , περὶ τούτων χρῆναι καὶ λέγειν . 
νὴ Δί’ ἀλλ’ ἐν εἰδόσιν ἦν τὰ λεγόμενα . 
τί δῆτ’ ἂν ἐποίησας , ἢ οὐ κατηγόρησας ἂν εἴ μ’ ἔλαβες ψευδόμενον , ὅς γε ὧν ἅπαντας εἶναι φῄς μοι μάρτυρας , ταῦθ’ ὡς οὐ προσήκοντα ᾐτιάσω ; 
καὶ ὡς ἔοικεν , ἂν μὲν Δημοσθένη , ἢ Μιλτιάδην , ἢ Θεμιστοκλέα , ἢ τὸν ὁμώνυμον ὑποκρίνωμαι , τότε μὲν πολὺ σοῦ κατ’ αὐτόν σε ἀμείνων εἰμὶ γνῶναι τοὺς ἑκάστῳ προσήκοντας λόγους · οὓς δ’ ἐμοὶ περὶ ἐμοῦ καὶ τῶν ἐμῶν προσήκει ποιεῖσθαι λόγους , τούτους δὲ σὺ καλλίων εἰδέναι ; 
καὶ πῶς ἂν σοὶ παριεὶς εἰδέναι βέλτιον ὀρθῶς ἂν φρονοίην ; 
καὶ μὴν τὸ μὲν ἐκείνων ἦθος εἰκάσαι δεῖ με , τὸ δ’ ἐμαυτοῦ σαφῶς , οἶμαι , ἐπίσταμαι . 
καὶ νῦν εἰ μὲν περὶ τῆς Ἀθηνᾶς αὐτῆς ἐχρῆν εἰπεῖν , ἐγὼ βελτίων ἦν σοῦ γνῶναι τοῖς σοῖς λόγοις , ἃ δ’ ὑπὲρ τῶν λόγων τῶν εἰς τὴν Ἀθηνᾶν σὺ κρείττων ἐμοῦ ; 
καὶ τοὺς μὲν ἄλλους ἐπίστασθαι φὴ|ς αὐτὰ , αὐτὸν δέ με οὐκ ἐᾷς ; 
καὶ σὺ μὲν ἡμῖν ἐπιτιμᾷς , ἐμοὶ δ’ οὐκ ἐξέσται τοῖς οἷος εἶ σὺ , καὶ ταῦτα ἐπιστροφῆς ἕνεκα ; 
καὶ σὺ μὲν ὢν ἀκροατὴς μετείληφας ῥήτορος σχῆμα , τὸν δὲ ῥήτορα ἀξιοῖς ἡσυχίαν ἄγειν εἰς τὰ οἰκεῖα , καὶ ὑπὲρ μὲν ἄλλων λέγειν , ὑπὲρ δ’ ἑαυτοῦ σιγᾶν ; 
τί δῆτ’ ἂν , εἰ ἡμῖν ἐδεδώκεις ἐξελὼν ὁππόθι πιότατον πεδίον Καλυδῶνος ἐραννῆς ἢ περὶ οὗ Χαλκιδεῖς ποτὲ καὶ Ἐρετριεῖς διέστησαν , ἢ τὸ μέσον Κορίνθου καὶ Σικυῶνος , ὁ χρησμὸς ἔφη , ὅτε ἁπλῶς οὑτωσὶ φιλίας ἕνεκα αὐτῆς παρών τε καὶ ἀπολαύων τῶν καλλίστων , οἷ’ ἂν τὰ ἡμέτερα εἴη κάλλιστα , εἰ μὴ ἄρα σοι καὶ τοῦτο προσίσταται , σὺ δὲ οὐδὲ τοσοῦτον ἡμῖν ἐν μισθοῦ μέρει κατέθου , ὅσον εἰ καί τι παρεληρήσαμεν τοῦτο συγγνῶναι ; 
οὐκ οἶσθ’ ὅτι κἂν τοὺς ἐν Αἰγύπτῳ νομοὺς συνθεὶς κἂν τὴν γῆν τὴν Βαβυλωνίαν προσθεὶς μισθὸν ἐμοὶ διδῷς τούτων τῶν λόγων , ἀνιάσω γάρ σε καὶ νῦν , οὐδέποτ’ ἐγγὺς ἀφίξει τῆς ἀξίας ; 
ἀλλὰ τίς ἡμέτερος μισθὸς καὶ πρέπων ἡμῖν ; 
φιλία , εὔνοια , σύνεσις , μνήμη , μετρία τιμὴ τῶν λόγων , αἰδὼς τοῦ ποιοῦντος τοὺς λόγους . 
ἐπεὶ δὲ δέδοικας μή τινος αὐθαδείας ἢ ἀλαζονείας ταῦτ’ ἐγγὺς εἶναι δοκῇ , φέρε ἐγώ σε παραμυθήσωμαι . 
σκόπει δῆτα ἀκούων ὡς ἔχω περὶ τούτων , κἂν λάβῃς ψευδόμενον , τὸ τοῦ Σοφοκλέους , φάσκειν ἐμὲ ἤδη μηδὲν φρονεῖν , καὶ τὴν μαντικὴν διάγραφε . 
ἐγὼ νομίζω τὸν μὲν τῶν ὑπαρχόντων μεῖζον φρονοῦντα , ἢ καὶ σχηματιζόμενον πρὸς τοὺς πολλοὺς ὡς ἂν ἐκπλήξειεν εἴτε λόγοις εἴτε καὶ πράξεσιν , οὐχ ὑγιαίνειν , ἀλλ’ εἶναι τοῦτον ἐκεῖνον τὸν ἀλαζόνα καὶ γόητα , καὶ ὅ τι τοιοῦτον βούλει καλεῖν · ὅστις δ’ εἰς ὅσον ἥκει δυνάμεως ἐξεπιστάμενος πρὸς τοῦτο καὶ τὴν ἀξίαν φρονεῖ , καὶ μηδὲν πλέον μήτε ζητεῖ μήτε θηρᾶται , τοῦτον ἀκριβῶς τὸν τῆς ἐλευθερίας ὅρον πληροῦν , ὥσπερ γε κἀν χρήμασιν ὅστις μὲν οἶμαι πλείω τῶν ὑπαρχόντων τὸν ὄγκον περιβάλλεται καὶ περινοστῶν σοβεῖ διὰ κενῆς , καὶ τοῦτ’ ἐσπούδακεν ἐξαπατᾶν τοὺς ἐντυγχάνοντας , ἀλαζόνα που καλοῦμεν καὶ βλᾶκα καὶ χαῦνον τοὺς τρόπους · ὁ δ’ αὖ ταπεινότερος ἢ κατὰ τὴν δύναμιν ἀξιῶν φαίνεσθαι καὶ συστέλλων ἑαυτὸν ἐπίτηδες εἰς τοὔλαττον ἑκὼν καὶ προχειρότερος ἐξαρνεῖσθαι τὰ ὄντα ἢ ὁμολογεῖν οὐ μάλα ἐν ἐλευθέροις ἐστὶν , ἢ κἂν εἰ μικροπρεπῆ καὶ γλίσχρον καὶ τοῦ κέρδους ἥττω καλοίης , τυγχάνοις ἂν μᾶλλον τοῦ προσήκοντος . 
οὕτως οἶμαι καὶ περὶ τῶν λόγων ἔχει , καὶ πάντων ὡς εἰπεῖν τῶν ἐν τῇ φύσει πρὸς τὴν ἀξίαν ἕκαστον κρίνεται · καὶ ὅ γε ἁπλοῦς ἀνὴρ καὶ οὐ πολλαπλοῦς οὗτός ἐστιν , ἐμοὶ δοκεῖν , ὅστις οἶδε μὲν ἐπὶ τοῖς αὐτὸς αὑτοῦ μεῖζον φρονεῖν , οἶδε δὲ ἔλαττον , ἐπαινεῖ δὲ καὶ τὰ αὑτοῦ καὶ τὰ τῶν πλησίον , ἂν αὐτὸν προσίηται , ψέγει δὲ καὶ τὰ αὑτοῦ καὶ τὰ τῶν πλησίον , ἄν τι τοιοῦτον ἐνευρίσκῃ , μηδὲν τοῦ δοκοῦντος ἀληθοῦς εἶναι προτιθεὶς μηδαμοῦ . 
σκόπει δὲ κἀνθένδε . 
ἐμοὶ γὰρ σὺ ἴσως οὔπω ἐνέτυχες · ἐπεὶ ἔγνως ἂν ὅσα ἐπὶ τῶν ἐμαυτοῦ ψέγω . 
ἃ γὰρ διαγράφω καὶ μεταποιῶ , πῶς οἴει με πρὸς ταῦτα ἔχειν ; 
φημὶ δὲ τοῦ πάντας ἴσον φρονεῖν ἐπὶ τοῖς ἑαυτῶν οὐδὲν εἶναι μᾶλλον κατ’ ἀνθρώπους ἄνισον . 
ἀλλά μοι δοκεῖ καὶ τὸ γράμμα τὸ θεῖον ἄντικρυς τοῦτο κελεύειν καὶ λέγειν τὸ γνῶθι σεαυτὸν , οὐχ ἁπλῶς οὑτωσὶ , φάθι μηδὲν εἶναι , ἀλλὰ μήτε ὑπερβάλῃς μήτε ἐλλίπῃς . 
ἐπικυροῖ δὲ τὸ δεύτερον γράμμα καὶ ἐπισφραγίζεται ὅτι οὗτός ἐστιν ὁ νοῦς τοῦ προτέρου · τὸ γὰρ μηδὲν ἄγαν εἰς τοῦτο οἶμαι φέρει . 
τὴν τοίνυν ἀξίαν ὅ τ’ Ἀπόλλων , ἅτε μάντις καὶ ποιητὴς ὢν καὶ κατ’ ἀμφότερα ἐξηγητὴς τῆς ἀληθείας , παρακελεύεται τιμᾶν , σύ τ’ ἂν εὖ φρονῇς καὶ μὴ θεοῖς ἐχθρὸς ᾖς , σκέψει πανταχοῦ , σκέψει δ’ ὅπως ἁπάντων ὑπαρχόντων οὐ δείξεις ἀτιμάζων , ἀλλ’ ἐπὶ παντὸς ἀεὶ παραλαμβάνων , οὕτω κρινεῖς ἀναφέρων ἐπ’ ἐκεῖνο τὴν γνώμην , τὸ ποῖός τις ἕκαστος ἡμῶν καὶ πόσου τινὸς ἄξιος . 
τὰ γὰρ αὐτὰ τοῖς μὲν ἄξια , τοῖς δ’ οὔ · οἷον ὅταν μὲν ὁ Θερσίτης λέγῃ ὅν κεν ἐγὼ δήσας ἀγάγω ἢ ἄλλος Ἀχαιῶν , γέλως ἐστὶν , οἶμαι . 
σὺ δήσας ; 
εἰ δὲ μὴ σὲ ἕτερος αὐτῶν τῶν Ἀχαιῶν , οὐκ ἀγαπήσεις ; 
οὐ γνώσει κατὰ τοῦ νώτου ληρῶν ; 
ἀλλ’ ὅταν γε Ἀχιλλεὺς , οἶμαι , διηγῆται δώδεκα δὴ σὺν νηυσὶ πόλεις ἀλάπαξ’ ἀνθρώπων , πεζὸς δ’ ἕνδεκά φημι κατὰ Τροίην ἐρίβωλον · 
τάων ἐκ πασέων κειμήλια πολλὰ καὶ ἐσθλὰ ἐξελόμην , καὶ πάντα φέρων Ἀγαμέμνονι δόσκον , οὐδείς ἐστιν ὅστις ἔτι νεμεσήσει τῶν Ἀχαιῶν . 
διὰ τί ; 
ὅτι συμβαίνουσιν οἱ λόγοι τοῖς ἔργοις . 
τρεῖς καὶ εἴκοσι , φησὶ , πόλεις εἷλον . 
τί οὖν ; 
οὗτος αὐτὸς τὰς ἁπάσας ; 
οὐκ ἔχομεν ἀντειπεῖν . 
ἀλλ’ οὐ τὰς μὲν ἐν θαλάττῃ , τὰς δὲ πεζὸς , καὶ τὰς μὲν τόσας , τὰς δὲ τόσας , ἀλλὰ καὶ ταῦτα συνίσασιν οἱ ἀκούοντες . 
οὐκοῦν ἅπαντα ἀληθῆ . 
ἀλλὰ καὶ προθυμότατος εἰς τὸ κοινὸν ἐγενόμην , φησίν . 
ἕως ἂν δείξῃ ὅτι οὐ προθυμότατος , οὐ ληρεῖ . 
διὰ ταῦτα ὁ αὐτὸς ἀνὴρ 
Ὀδυσσεὺς τὸν μὲν ἐμαστίγου , τὸν δ’ ἱκέτευεν . 
ἵνα τοίνυν εἰδῇς ὅτι καὶ ὅλως ἀρχαῖον νόμιμον τοῦτο καὶ Ἑλληνικὸν , φρονεῖν ἐπὶ τοῖς ἑαυτοῦ , καὶ χωρὶς τούτου τοῦ φρονήματος οὔτε πρᾶξις κατ’ ἀνθρώπους ἀξία μνήμης οὔτε λόγος διαφέρων οὔτ’ ἄλλο τελεσθείη ποτ’ ἂν οὐδὲν , ἄκουε οἷα καὶ ὅσα παρῆλθέ σε . 
ἀδελφοὺς δέ που τοῖς χθὲς ἔοικα ποιήσεσθαι τοὺς λόγους , καὶ γὰρ ἡ ἀπόκρισις τῆς αὐτῆς ἔχεται γνώμης σχεδόν . 
ὅσα μὲν δή σοι Ὅμηρος ἐφαίνετο λέγων αὐτὸς ὑπὲρ αὑτοῦ καλεῖν κελεύων τοὺς προσαγωγέας μέμνησαι · ὥστε ἀφίημι αὐτά . 
καίτοι γε ἐκεῖνα τὰ ἔπη σχεδὸν ἄντικρυς λέγει τοῦθ’ ὅτι Ὅμηρος αὑτὸν ψηφίζεται ποιητῶν εἶναι κράτιστον . 
ἀφεῖται μὲν δή σοι Ὅμηρος . 
σκόπει δὲ καὶ Ἡσιόδου φρόνημα , εἰ ἄρα πρότερον μὴ κατεῖδες . 
ἐκεῖνος γὰρ ἀρξάμενος τῆς θεογονίας καὶ τὰς Μούσας ὑμνῶν εὐθὺς λέγει αἵ νύ ποθ’ Ἡσίοδον καλὴν ἐδίδαξαν ἀοιδήν . 
καὶ οὕτω σχέτλιος ἦν καὶ ὑβριστὴς ὥστ’ οὐδὲ τοσοῦτον ἐνέμεινεν ἐκτελέσαι τὸ προοίμιον ταῖς θεαῖς , ἀλλὰ λέγων ὅτι αἱ Μοῦσαι ὑμνοῦσι τὸν Δία καὶ 
Λητώ τ’ Ἰαπετόν τε ἰδὲ Κρόνον ἀγκυλομήτην , εἶτα οὐ καρτερεῖ , ἀλλ’ ὀλίγου μεταξὺ τῶν θεῶν τῶν ὀνομάτων φησὶν αἵ νύ ποθ’ Ἡσίοδον καλὴν ἐδίδαξαν ἀοιδὴν , ὡς εἰ μὴ καὶ τοῦτο δόξει τῶν Μουσῶν ἔργον εἶναι , ὥσπερ τοὺς θεοὺς ᾄδειν οὕτω καὶ Ἡσίοδον ποιητὴν ἀπεργάσασθαι , μοῖράν τινα αὐταῖς ἀπολλυμένην τῆς εὐφημίας . 
καὶ οὐ μόνον λαβεῖν φησι παρ’ αὐτῶν τὴν ᾠδὴν , ἀλλ’ ὅτι καὶ καλὴν οὖσαν προστίθησι · νὴ Δί’ ἀσφαλῶς γε , φαίης ἂν , προστιθεὶς ταῖς Μούσαις ἑαυτόν . 
οὐκοῦν καὶ ἡμεῖς ἃ προήχθημεν εἰπεῖν προσετίθεμεν ταῖς Μούσαις καὶ τῇ θεῷ . 
ἐλέγομεν γοῦν , εἰ μέμνησαι , ὅτι καὶ ἄντικρυς ἔστιν ἃ τῶν ῥημάτων ἀπεμνημονεύσαμεν ὧν ἡ θεὸς προὔδειξεν , εἰ μὴ τὸ σὸν κωλύει . 
ὅσῳ δὲ ἡμεῖς ἐπιεικέστεροι Ἡσιόδου μάθε , ἐπειδή γε ἀναγκάζεις . 
ὁ μὲν μεταξὺ τὸν ὕμνον ποιῶν ταῖς θεαῖς τοῦτο ἐντέθεικε τὸ ἔπος , ἐγκώμιον ὡς εἰπεῖν ἑαυτοῦ · ἡμεῖς δὲ τοὺς εἰς τὴν θεὸν λόγους καθαροὺς καθαρῶς ἐξεργασάμενοι μικρόν τι περὶ ἡμῶν αὐτῶν ἄγραφον παρεφθεγξάμεθα . 
καὶ οὐχ ἁπλῶς γε οὑτωσὶ ὅτι τὴν ᾠδὴν ἔλαβε παρὰ τῶν Μουσῶν εἰπὼν ἀπαλλάττεται ὁ Ἡσίοδος οὐδ’ ἐπὶ τῇ προτέρᾳ προσθήκῃ περὶ τῆς ᾠδῆς ὡς εἴη καλὴ , ἀλλ’ οὕτως ἀλαζὼν καὶ φιλότιμος ἦν ὥστε καὶ σκῆπτρόν φησι λαβεῖν παρ’ αὐτῶν . 
τοῦτο δ’ αὐτῷ τι βούλεται πλέον ἢ νοήσειεν ἂν ἀργὸς ἀκροατής . 
ἀνένεγκε δὲ εἰς Ὅμηρον τί περὶ τοῦ σκήπτρου λέγει , νῦν δέ μιν υἷες Ἀχαιῶν ἐν παλάμῃς φορέουσι δικασπόλοι . 
κἀγὼ , φησὶν ὁ Ἡσίοδος , τὸ τῶν Μουσῶν μέρος εἰμὶ τούτων εἷς . 
ἐν ὑπερβολῇ δὲ σεμνύνων τὰ αὑτοῦ τί φησί ; 
δρέψασθαι θηητόν · ὡς οὐδὲ τὸν τυχόντα κλαδίσκον λαβὼν , ἀλλὰ πολλῶν ὄντων τὸν μάλιστα περίβλεπτον εἶναι σκῆπτρον Ἡσιόδῳ . 
καὶ οὐδ’ ἐνταῦθα ἔστη τῆς ὕβρεως , ἀλλ’ ὥσπερ σὲ ῥηγνὺς ἐξεπίτηδες προστίθησιν ἐνέπνευσαν δέ μοι αὐδήν. καὶ τοῦ μὲν ἔπους ἐτελεύτησε , τοῦ δ’ ἐγκωμίου οὐδὲν μᾶλλον , ἀλλὰ καὶ θεσπεσίην πάλιν αὖ προσέθηκε , καὶ τό γ’ ἔτι κάλλιον , ὥσπερ οἱ πανταχῆ περιττοὶ τῶν σοφιστῶν ἵνα κλείοιμι τά τ’ ἐσσόμενα πρό τ’ ἐόντα. τοῦτο δ’ ἐστὶ τί ; 
τὰς Μούσας φησὶν ὑμνεῖν τά τ’ ἐσσόμενα πρό τ’ ἐόντα , καὶ ταύτην εἶναι φύσιν αὐτῶν . 
κἀγὼ οὖν , φησὶν , ὑμνῶ ταῦτα ἅπερ αἱ Μοῦσαι . 
ἐὰν οὖν σοι δοκῇ ταῦτα διαγράφειν Ἡσιόδου , καὶ ἡμεῖς τὴν ἐπιτίμησιν δεξόμεθα . 
δείξεις δὲ δή που πρότερον ὡς ἀντάξιος εἶ τῶν ἐπῶν . 
φέρε δὴ πάλιν ἐπανέλθωμεν ἐπὶ τοὺς ἄνδρας περὶ ὧν διαλέγονται . 
οὔκουν δοκεῖ σοι σαφέστατα ἀνθρώπων 
Ὅμηρος πεποιηκέναι τὸν Ἀχιλλέα λέγοντα εἰς αὑτὸν ἄλλα τε δὴ καὶ εἰσάπαξ οὕτως ; 
ἀλλ’ ἧμαι παρὰ νηυσὶν ἐτώσιον ἄχθος ἀρούρης , 
[ἄν τε σὺ βούλῃ , φησὶν , ἄν τε μή · κἂν ἔτι κάκιον ἢ νῦν διαφθαρῇ] τοῖος ἐὼν οἷος οὔ τις Ἀχαιῶν χαλκοχιτώνων . 
νὴ Δία ἀλλ’ ὁ Ἀχιλλεὺς νεανιεύεται . 
ὁ δέ γε Ὀδυσσεὺς ὠμογέρων ὢν τί λέγει ; 
καὶ ταῦτα πρὸς αὐτὸν ἐκεῖνον λέγων ὦ Ἀχιλεῦ Πηλέως υἱὲ , εἰ μὲν ἄλλο τι κρείττων ἀξιοῖς εἶναι , συγχωρῶ , ἐγὼ δέ κε σεῖο νοήματί κεν προβαλοίμην , καὶ προσέθηκεν ὅτι καὶ πολλόν . 
οὐδὲ γὰρ ὥσπερ οἱ φαῦλοι τῶν γραμματιστῶν λυμαίνονται τῷ ἔπει οὐχ οὕτως ἔχει , οἳ τὸ πολλὸν ἀπολύουσιν ἀπὸ τοῦ προτέρου , ἄγουσι δ’ ἐπὶ τὰ ἑξῆς , ὧν ἡγεῖται κατὰ τὴν τοῦ ἔπους ἀρχήν . 
ἐμοὶ δὲ οὗτοι οὐ πάνυ τι δοκοῦσιν ἐπαΐειν περὶ λόγων . 
ἔστι γὰρ ἄντικρυς ἀντίθετον · φησὶ γὰρ κρείττων εἶς ἐμέθεν καὶ φέρτερος οὐκ ὀλίγον γε ἔγχει τὸ πρότερον · εἶτα , ἐγὼ δέ κε σεῖο νοήματί κεν προβαλοίμην πολλόν . 
ἄκουε δὴ πῶς ἀντίκειται . 
ὃ μὲν ἐκεῖ τὸ ἔγχει , νοήματι ἐστὶν ἐνταῦθα , ὃ δ’ ἦν τὸ οὐκ ὀλίγον γε , τοῦτ’ ἀντ’ ἐκείνου τὸ πολλὸν , ὥσπερ ἂν εἰ καὶ οὕτως εἶπε μεταλαβὼν , πολὺ κρείττων σὺ ἐμοῦ τὰ ἐν πολέμῳ , ἐγὼ δὲ σοῦ ταῦτα οὐκ ὀλίγον . 
ἔτι δέ σε ἐπάξω βεβαιότερον , εἰ βούλει . 
Ὅμηρος γὰρ περὶ μὲν ἡλικίας οὐ πάνυ τι χρῆται προσθήκαις τοιαύταις , ὅσα γε ὡς ἐν τῷ παρόντι μεμνῆσθαι , εἰς δὲ ἀρετῆς κρίσιν πολλάκις , οἷόν τι λέγω , φησὶ δή που περὶ τοῦ Διὸς λέγων καὶ τοῦ Ποσειδῶνος ἀλλὰ Ζεὺς πρότερος γεγόνει , τοσοῦτον μόνον , καὶ πολὺ οὐ προστίθησι . 
καίτοι ὅτι πολὺ δῆλον καὶ μὴ προσθέντος αὐτοῖς τε τοῖς ἐκείνου καὶ τοῖς ἄλλοις . 
ᾄδει γὰρ εἰς αὐτὸν ἀεὶ , πατὴρ ἀνδρῶν τε θεῶν τε . 
ὥστε πῶς οὐ μακρῷ πάντων ἐστὶ πρεσβύτατος ; 
ἑτέρωθι τοίνυν φησὶν ὁ δ’ ἅμα πρότερος καὶ ἀρείων ἥρως Πρωτεσίλαος . 
τοσοῦτον μόνον ὅτι πρότερος , πόσον δέ τι οὐ λέγει . 
ἀλλ’ ἐπειδὰν κρίνῃ , προστίθησι πολὺ , μέγα , τὰ τοιαῦτα , ἀνδρῶν αὖ μέγ’ ἄριστος ἔην Τελαμώνιος Αἴας , ὄφρ’ Ἀχιλεὺς μήνιεν . 
εἶτα πῶς ; 
ὁ γὰρ πολὺ φέρτερος ἦεν . 
τοῦτο δὴ τὸ οἴκοθεν ἔθος διαβιβάζει καὶ ἐπὶ τὸν Ὀδυσσέα , νομίζων κἀκείνῳ προσήκειν οὕτως εἰρῆσθαι , ὅτι ἐγὼ σοῦ προφέρω πολὺ εἰς γνώμην . 
καὶ ὅ γε Ὀδυσσεὺς θαρρῶν αὐτὸ , οἶμαι , προσετίθει . 
ᾔδει γὰρ καὶ αὐτὸν τὸν 
Ἀχιλλέα ἃ μὴ δυνατὸς ἦν οὐ προσποιούμενον οὐδ’ ἀλαζονευόμενον . 
αὐτὰ γὰρ ταῦτα ὧν ἀρτίως ἐμνήσθην , ἐν οἷς ὁ Ἀχιλλεὺς ἐπαρρησιάζετο , ὁμολογίαν τινὰ εἶχεν ἀδελφὴν τοῖς λόγοις τοῦ Ὀδυσσέως , ἐπεὶ κἀκεῖνος οὕτως διορίζεται λέγων ὅτι ἐν πολέμῳ , ἀγορῇ δέ τ’ ἀμείνονές εἰσι καὶ ἄλλοι . 
ἔχων οὖν ἐνέχυρον ὁ Ὀδυσσεὺς τὴν ἐκείνου ψῆφον καὶ εὖ εἰδὼς ὅτι οὐκ ἀηδῶς τἀληθὲς ἀκούσεται , ἀλλὰ τοῦ αὐτοῦ καὶ λέγειν καὶ ἀκούειν ἐθέλειν ἐστὶ τἀληθῆ · ἐκεῖνά τε σὺ , ἔφη , πολὺ κρείττων ἐμοῦ καὶ ταῦτα ἐγὼ σοῦ τοσοῦτον ἕτερον . 
τὸ δὲ ἔτι κάλλιον , ὁ γὰρ Νέστωρ οὐδ’ ὠμογέρων τις ἔτι ὢν , ἀλλ’ οὕτω σφόδρα πρεσβύτης καὶ πέπων ὥστ’ αὐτῷ δύο μὲν γενεαὶ μερόπων ἀνθρώπων ἐφθίαθ’ , οἵ οἱ πρόσθεν ἅμα τράφεν ἠδ’ ἐγένοντο , μετὰ δὲ τριτάτοισιν ἄνασσεν · 
οὕτω σφόδρα δόξει σοὶ κριτῇ μειρακιεύεσθαι ὥστε μηδὲν εἶναι χρῆμα λαλίστερον αὐτοῦ μηδ’ αὐθαδέστερον . 
οὐδὲ γὰρ εἰσάπαξ ποτὲ ἐπαινέσας αὑτὸν ἀπηλλάγη , ἀλλ’ ἐστὶν ὅμοιος ἁπανταχοῦ · ὃς πρῶτον μὲν τοὺς βασιλέας διαλλάττων φησὶ συγγενέσθαι ἀνδράσιν οὐ κατὰ τοὺς νῦν , ἀλλὰ μακρῷ πάντων κρατίστοις , ἑαυτὸν δῑ ἐκείνων σεμνύνων · 
ὥστ’ οὐδ’ ἀπεκρύψατο αὐτὸ , ἀλλ’ εἶπεν ἄντικρυς καὶ μέν μευ βουλέων ξύνιον , πείθοντό τε μύθῳ , ὄντες , φησὶ , τοιοῦτοι . 
τὸ δ’ ἔτι μεῖζον καὶ μὲν τοῖσιν ἐγὼ μεθομίλεον ἐκ Πύλου ἐλθὼν τηλόθεν ἐξ Ἀπίης γαίης · καλέσαντο γὰρ αὐτοί . 
δύο προσθῆκαι , ὅτι τε αὐτοὶ ἦσαν οἱ μεταπεμψάμενοι καὶ δεηθέντες καὶ ἔτι τηλόθεν ἐξ Ἀπίης γαίης , ὡς δὴ οὕτω σφόδρα ἔνδοξος καὶ θαυμαστὸς ὤν . 
εἰ δ’ ἐρεῖς ὅτι εὔγνωμον καὶ σύμμετρον τὸ καὶ μαχόμην κατ’ ἐμαυτὸν ἐγώ , φημὶ κἀγὼ , καὶ οὐδαμοῦ τοὺς μαινομένους ἐπῄνεσα , ἀλλά τοι τῆς αὐτῆς ἐστι δεξιότητος καὶ τὰ προκείμενα , καί πως ἀμφότερά ἐστιν ἀληθῆ καὶ τοῦ ἐμοῦ λόγου . 
οὗ μὲν γὰρ ἐκείνων ἡττᾶτο καὶ μαχόμην ἔφη κατ’ ἐμαυτόν , οὗ δὲ κἀκείνων κρείττων καὶ τούτων πρὸς οὓς διελέγετο , ὑπό τ’ ἐκείνων προκριθῆναί φησι καὶ τούτους ἀξιοῖ συγχωρεῖν , ἄντικρυς εἰς ταυτὸν ἰὼν τῷ 
Ὀδυσσεῖ τῷ λέγοντι πρὸς τὸν Ἀχιλλέα ὅτι χείρων μὲν εἴη αἰχμὴν ἐκείνου , γνῶναι δ’ ἃ χρὴ βελτίων , ὥσπερ πρότερον καὶ αὐτῷ τῷ Ἀχιλλεῖ περὶ αὑτοῦ συνεδόκει . 
οὐ γὰρ ἄλλο γε οὐδὲν ἢ μία τις γνώμη τῶν τριῶν φαίνεται κατ’ αὐτό γε τοῦτο , τοῦ νεανίου , τοῦ ὠμογέροντος , τοῦ γέροντος , φρονεῖν περὶ αὑτοῦ καὶ λέγειν πρὸς ἀξίαν τῶν ὑπαρχόντων . 
λέγων γοῦν παρακλητικὸν τοῖς Ἀχαιοῖς ὁ πρεσβύτατος αὐτὸς ὑπὲρ τοῦ δέξασθαι τὴν πρόκλησιν τοῦ 
Ἕκτορος οὐδὲν ἀλλ’ ἢ ἐγκώμια αὑτοῦ διεξέρχεται · ἐνταῦθα δὲ καὶ ὡς κατὰ χεῖρα κράτιστος γεγονὼς διαλέγεται , καὶ ἐστὶ φορητὸς οὐδαμῶς , ἀρξάμενος ἀπὸ τοῦ εἴθ’ ὣς ἡβώοιμι ὡς ὅτ’ ἐπ’ ὠκυρόῳ Κελάδοντι μάχοντο. τὸ δὲ δὴ πέρας τῆς ἀλαζονίας , οὐδὲ γὰρ οὐδ’ ἀπέχρησεν αὐτῷ εἰπεῖν ὅτι ἀπέκτεινε τὸν ἀντίπαλον , ἀλλ’ ὥσπερ αὑτῷ τὸν ἐπίνικον ποιῶν τὸν δὴ μήκιστον , φησὶ , καὶ κάρτιστον κτάνον ἄνδρα · 
πολλὸς γάρ τις ἔκειτο παρῄορος ἔνθα καὶ ἔνθα , τῆς αὐτῆς ὁδοῦ δηλῶν ὅτι καὶ ἑτέρους ἀπεκτονὼς εἴη συχνοὺς καὶ μεγάλους καὶ καλούς . 
ἀλλ’ ὦ τᾶν ὅρα μὴ οὐκ εἰκῆ ταῦτα ἀλαζονεύηται , ἀλλὰ παροξυντικὰ εἰς τοὺς 
Ἀχαιοὺς ἐξεπίτηδες λέγῃ . 
καὶ ὅτι ἔτυχε τοῦ σκοποῦ καὶ ἥψατο αὐτῶν μαρτυρεῖ ὁ πάντα ταῦτα συγγράψας ποιητής . 
ἐπὶ γὰρ τῇ δημηγορίᾳ τοῦτο ἐπιτίθησιν , ὣς νείκεσσ’ ὁ γέρων , οἱ δ’ ἐννέα πάντες ἀνέσταν . 
καὶ μὴ ὅτι ἐν τῷ δημοσίῳ τοιοῦτός ἐστιν ὁ Νέστωρ , ἀλλὰ καὶ ἐν ταῖς ἰδίαις συνουσίαις ἀλαζών τίς σοι φανεῖται , ὅς γε καὶ τὸν Πάτροκλον πεμφθέντα ὑπὸ τοῦ 
Ἀχιλλέως ὡς αὐτὸν , ὅπως ἔροιτο ὅντινα ἄγει καὶ οὕτω σφόδρα ἠπειγμένον ὥστε μηδ’ ἀναπαύσασθαι βούλεσθαι διὰ τὸ ὀκνεῖν μὴ αἰτιάσαιτο αὐτὸν Ἀχιλλεὺς , ἀλλ’ ἐξεπίτηδες καθέζεσθαί τε κελεύει καὶ ἀκροᾶσθαι τῶν λόγων , καὶ πάλιν ἀπ’ ἀρχῆς τινος ὁμοίας ἀρξάμενος καὶ τὴν ἥβην τὴν ἀρχαίαν ποθήσας τε καὶ ἀνακαλέσας διήγησίν τινα περαίνει μακρὰν , ἧς τὰ μὲν ἄλλα καὶ μνησθῆναι χαλεπὸν , τὸ δὲ ὑβριστικώτατον αὐτῷ τῶν ἐπῶν καὶ οὐδέν τι τοῖς ἐμοῖς ῥήμασι προσεοικὸς , ἃ πρώην παρεφθεγξάμην , πάντες δ’ εὐχετόωντο θεῶν Διὶ , Νέστορί τ’ ἀνδρῶν . 
ἐῶ γὰρ οἷα καὶ πρὸς τὸν Ἀγαμέμνονα ὁ σοφὸς ἡμῖν ἀποκρίνεται διεξιόντα τὰς τάξεις κατὰ σπουδήν . 
ἀλλὰ τὸ πάντων ἥδιστον τοῦ γὰρ Ἀχιλλέως διατιθέντος τὸν ἀγῶνα ἐπὶ τῷ Πατρόκλῳ καὶ ἄλλων ἄλλα νικώντων αὐτὸς οὐχ οἷός τε ἦν οὐδὲν ἀγωνίσασθαι , ἀλλὰ τὸ λεγόμενον δὴ τουτὶ οὐδὲν ἔτι ὢν εἰς ταῦτα ὑπὸ γήρως ἃ πρόσθεν ποτ’ ἐνίκα , λέγει ὡς δή τι ταύτῃ δρῶν , καὶ φησὶ πρὸς τοὺς 
Ἀχαιοὺς οὐ τούτοις αὐτοῖς τοῖς ῥήμασιν , ἀλλά πως σχηματιζόμενος , ὅτι ὑμῶν μὲν ἕκαστος ὁ μὲν δρόμον νενίκηκεν ἢ νικήσει , ὁ δ’ ἴσως πάλην , ἄλλος δὲ ἄλλο τι · ἐγὼ δὲ πὺξ μὲν ἐνίκησα Κλυτομήδεα Οἴνοπος υἱὸν , 
Ἀλκαῖον δὲ πάλῃ Πλευρώνιον , ὅς μοι ἀνέστη , 
Ἴφικλον δὲ πόδεσσι παρέδραμον ἐσθλὸν ἐόντα , δουρὶ δ’ ὑπερέβαλον Φυλῆά τε καὶ Πολύδωρον · 
τοσοῦτον ἐγὼ τῶν νῦν νικώντων κρείττων εἰμὶ , εἰ καὶ τῷ γήρᾳ συγκεχώρηκα . 
εἰ δ’ αὖ βούλει , τοῦ πύκτου τοῦ Φωκέως ὅσον τὸ χρῆμα τῆς ὑπερηφανίας , ἆσσον ἴτω ὅστις δέπας οἴσεται ἀμφικύπελλον · 
ἡμίονον δ’ οὔ φημί τιν’ ἀξέμεν . 
ὧδε γὰρ ἐξερέω , καὶ μὴν τετελεσμένον ἔσται · 
ἀντικρὺ χρόα τε ῥήξω , σὺν δ’ ὀστέ’ ἀράξω . 
κηδεμόνες δέ οἱ παρέστων , φησὶν , οἵ κέ μιν ἐξοίσουσιν ἐμῇς ὑπὸ χερσὶ δαμέντα . 
ἆρ’ οὖν ἠπείλησε μὲν , οὐκ ἐποίησε δέ ; 
οὐδὲν μὲν οὖν ἄλλο ἢ ἐμαντεύσατο ἃ δράσειν ἔμελλεν . 
οὔκουν θρασύτης , οἶμαι , ταῦτ’ ἦν . 
ἀλλὰ καί πως παρακολουθῶν αὐτῷ , ὥσπερ δὴ καὶ ἀπολογούμενος ὑπὲρ αὐτοῦ Ὅμηρος ; 
ὅτι οὐδεμιᾷ δυσμενείᾳ ταῦτ’ ἔλεγεν εἰς τοὺς ἄλλους οὐδ’ αὐθαδείᾳ δυσχερεῖ , ἀλλ’ ὅσον αὑτῷ συνῄδει , τοσοῦτον ἐνεδείκνυτο , κόψαι μέν φησιν αὐτὸν ὡς προεῖπεν , ὡς δὲ εἶδε καίριον οὖσαν τὴν πληγὴν , αὐτὸν ἤδη γενέσθαι τῷ Εὐρυάλῳ τῶν κηδεμόνων ἕνα . 
λέγει γὰρ ἀτὰρ μεγάθυμος Ἐπειὸς χειρὶ λαβὼν ὤρθωσεν , ἐν ᾗπερ καὶ κατέβαλλε . 
ταῦτ’ ἄρα καὶ Ὀδυσσεὺς ἐν τοῖς 
Φαίαξιν οὐδὲν ὑποστέλλεται , ἀλλὰ τοῦτο μὲν πρὸς τὸ μειράκιον παροξυνθεὶς τὸν Εὐρύαλον ἐν τοῖς ἄθλοις τῶν 
Φαιάκων οὐδὲν παρίησιν ἐγκώμιον αὑτοῦ λέγων μεθ’ ὅσης ὥρας ἐν σώματι καὶ κάλλους ὁπόσου τινὸς ἀντάξιον ἡ τῶν λόγων χάρις καὶ τὸ ταύτης κάλλος ὑπερπέφυκεν . 
ἢ ταῦτ’ οὐκ εἰς αὑτόν σοι δοκεῖ λέγειν ; 
ἀλλὰ θεὸς μορφὴν ἔπεσι στέφει · οἱ δέ τ’ ἐς αὐτὸν τερπόμενοι λεύσσουσιν , ὁ δ’ ἀσφαλέως ἀγορεύει αἰδοῖ μειλιχίῃ , μέγα δ’ ἐμπρέπει ἀγρομένοισιν · 
ἐρχόμενον δ’ ἀνὰ ἄστυ θεὸν ὣς εἰσορόωσι . 
καὶ μὴν ὅτι γ’ εἰς αὑτὸν αὐτῷ ταῦτα ἔχει δῆλον ἐκ τοῦ ἑτέρου τοῦ ἐναντίου . 
φησὶ γὰρ ὣς καὶ σοὶ εἶδος μὲν ἀριπρεπές . 
τὸ μὲν γὰρ ἐκείνῳ δίδωσι δυοῖν ὄντοιν , τὸ δ’ αὑτῷ , τὸ λοιπόν . 
καὶ ταῦτ’ οὐχ ὑπ’ αὐθαδείας , ὦ σοφίας ὄφελος σὺ καὶ μέγα κῦδος Ἀχαιῶν , οὐδὲ τηνάλλως ἐκεῖνος διεξῄει τῷ θυμῷ παραδοὺς ἑαυτὸν , ἀλλ’ ἐπιστρέψαι βουλόμενος τὸ μειράκιον , τεθραμμένον ἐν τρυφῇ καὶ πολὺ τῆς ἀληθείας διημαρτηκός . 
καὶ ὡς ἔοικεν ὤνησε . 
μεταγιγνώσκει τε γὰρ οὐκ εἰς μακρὰν καὶ πατέρα αὐτὸν ἀντὶ τῶν προτέρων ἐκείνων καλεῖ καὶ εἰς διαλλαγὰς ἔρχεται . 
πάλιν δ’ αὖ περὶ τῆς ἐν τοῖς ἄθλοις ἕξεως αὐτοῦ λέγων , ἄντικρυς ὥσπερ 
Νέστωρ ἐν Ἰλιάδι , καθ’ ἕκαστον διελόμενος ὁπόσον κρατοίη λέγει πάντα γὰρ οὐ κακός εἰμι , μετ’ ἀνδράσιν ὅσσοι ἄεθλοι . 
εὖ μὲν τόξον οἶδα ἐΰξοον ἀμφαφάασθαι , πρῶτός κ’ ἄνδρα βάλοιμι ὀϊστεύσας ἐν ὁμίλῳ ἀνδρῶν δυσμενέων , εἰ καὶ μάλα πολλοὶ ἑταῖροι ἄγχι παρασταῖεν καὶ τοξαζοίατο φωτῶν · 
δουρὶ δ’ ἀκοντίζω ὅσον οὐκ ἄλλος τις ὀϊστῷ . 
ταῦτα μὲν ἐν τῇ θέᾳ τῶν Φαιάκων , πρὶν καὶ τοὔνομα εἰπεῖν πρὸς αὐτοὺς ὅ τι ἐστὶν αὐτῷ . 
ἐρωτηθεὶς δὲ καὶ τοῦτο ἐν τῷ δείπνῳ εἴμ’ Ὀδυσεὺς , ἔφη , Λαερτιάδης , ὃς πᾶσι δόλοισιν ἀνθρώποισι μέλω , καί μευ κλέος οὐρανὸν ἵκει · 
εὖ εἰδὼς ὅτι οὐχ ὁμοίως Φαίακες ἀκούσονται αὐτοῦ τῶν λόγων , ἕνα τε εἶναι τῶν πολλῶν νομίζοντες καὶ προλαβόντες ἐν ταῖς γνώμαις ὅτι νῦν αὑτοῖς τῶν Ἑλλήνων ὁ ἄριστος διαλέγοιτο . 
οὐκ ᾐσχύνετο οὖν ἑαυτὸν ἐπαινῶν , εἴπερ γε μηδ’ ἑτέρους ὠφελῶν . 
οὕτω μὲν αὐτοί τε οἱ ποιηταὶ φρονοῦσιν ἐφ’ αὑτοῖς καὶ οἱ ἄνδρες περὶ ὧν διαλέγονται , καὶ οὓς μάλιστα παρ’ αὐτῶν ἐπαινοῦσιν οἱ ποιηταί . 
εἰ δὲ δή τις ἔροιτό σε πότερον τοὺς τὰ ψευδῆ περὶ αὑτῶν λέγοντας κακίζεις , ἢ καὶ τοὺς ὁπωσοῦν , εἰ μὲν ἐκείνως ἐρεῖς , ἔλεγχε ὡς ἡμεῖς ταῦτα ἐψευδόμεθα , εἰ δ’ ὅλως , ἐὰν γρύζῃ τις , σκόπει τί τῷ δευτέρῳ χρήσει . 
ἃ γὰρ ἂν αἰσχρὰ φαίης ἐπ’ ἀνθρώπων εἶναι , ταῦτ’ οὐκ ἂν ἔχοις εἰπεῖν μὴ οὐ πολὺ τοῦ γε θεοῖς πρέπειν ἀπέχειν . 
ἃ δὲ μηδὲ θεῶν μηδενὶ φαίης ἂν πρέπειν , κομιδῆ τῷ γε ἀρίστῳ τῶν θεῶν οὐκ εἰκὸς πρέπειν . 
πῶς οὖν Ὁμήρῳ πεποίηται τοσαῦτα καὶ τοιαῦτα λέγων ὁ Ζεὺς περὶ αὑτοῦ καὶ τοὺς ἄλλους θεοὺς ἐκπλήττων καὶ φοβῶν ὥσπερ παιδάρια , τοῦτο μὲν ἐν θεῶν ἀγορᾷ ὅτ’ εἰς τὸ κοινὸν ἀπειλεῖ γνώσετ’ ἔπειθ’ ὅσον εἰμὶ θεῶν κάρτιστος ἁπάντων , ὁ ἀπειθῶν δὴ τοῖς παραγγέλμασι · καὶ τἀπὶ τούτοις , εἰ δ’ ἄγε πειρήσασθε θεοὶ , ἵνα εἴδετε πάντες , σειρὴν χρυσείην ἐξ οὐρανόθεν κρεμάσαντες , πάντες δ’ ἐξάπτεσθε θεοὶ πᾶσαί τε θέαιναι · 
ἀλλ’ οὐκ ἄν μ’ ἐρύσαιτ’ ἐξ οὐρανόθεν πεδίονδε 
Ζῆν’ ὕπατον μήστωρ’ , οὐδ’ εἰ μάλα πολλὰ κάμοιτε . 
ἀλλ’ ὅτε κεν καὶ ’γὼ πρόφρων ἐθέλοιμι ἐρύσσαι , αὐτῇ κεν γαίῃ ἐρύσαιμ’ αὐτῇ τε θαλάσσῃ · 
τόσσον ἐγὼ περί τ’ εἰμὶ θεῶν περί τ’ εἴμ’ ἀνθρώπων · 
καὶ ταῦτα ἐν εἰδόσι δή που λέγων τοῖς θεοῖς . 
οὐ γὰρ δὴ τότε γ’ ἐμάνθανον πρῶτον ὅτι ὁ Ζεὺς κρείττων ἐστὶν αὐτῶν . 
ἄλλα τοίνυν ὅσα τοιαῦτα ἀποφθέγγεται ἢ πρὸς τὴν 
Ἤραν ὀργιζόμενος ἢ κατὰ πᾶσαν πρόφασιν , τίς ἂν ἐκλέξαι ῥᾳδίως ; 
καὶ ὅπως μή μοι σοφὸς ἐνταυθοῖ γένῃ μηδὲ γελάσας εἴπῃς , τί δ’ οὐκ ἂν πρέποι τῶν μεγίστων τῷ Διί ; 
οὐ γὰρ τοῦτ’ ἐστὶ τὸ ἀμφισβητούμενον , ἀλλ’ εἰ τῷ ἐν ὁτῳοῦν καὶ ὁσονοῦν προέχοντι μὴ προσήκει λέγειν περὶ αὑτοῦ μηδὲ φρονεῖν , ἀλλ’ ἀποχρῆν ἐὰν οἱ συνειδότες ὦσιν , ἥκιστα πάντων ὑπὲρ αὑτοῦ προσήκει λέγειν τῷ Διί . 
καὶ γὰρ πλεῖστον κρατεῖ καὶ πάντες συνίσασι καὶ ὅτι αὖ συνίσασιν αὐτὸς ἐπίσταται . 
ἑλοῦ δὴ ποτέρως ἐμὲ συκοφαντεῖς , πότερον τοῦτο λέγων , ὡς ἐμοὶ τούτων οὐχὶ προσῆκε τῶν λόγων οὓς ἄν τις εἴποι συνειδὼς ἑαυτῷ τι πλέον τῶν ἀκροατῶν , ἢ καθάπαξ οὐκ ἐῶν οὐδὲν ὁτιοῦν παρρησιάζεσθαι . 
καὶ μὴν οὐδ’ ἐκεῖνό γ’ ἂν εἴποις , ὡς ἐμοὶ μὲν αἰσχύνην φέρει τὸ τοιοῦτον , Ὁμήρῳ δ’ εἰς τὸν Δία ἀναφέροντι αἰσχύνην οὐκ ἔχει . 
ἀλλ’ ὡς ἔοικεν , ὅ τε Ζεὺς ἐξηγεῖται τοῖς θεοῖς τἀληθῆ σωτηρίας τῶν ὅλων ἕνεκα καὶ Ὅμηρος ὡς προσήκοντα τὰ τοιαῦτα οὕτω πεποίηκεν , ὅ τ’ Ἀπόλλων καὶ αὐτὸς παραπλήσια ἐν τοῖς χρησμοῖς ἐπιδείκνυται , οὐκέθ’ οὗτος διὰ ποιητοῦ λέγων , ἀλλ’ ὡς θέμις αὐτῷ οἶδα δ’ ἐγὼ ψάμμου τ’ ἀριθμοὺς καὶ μέτρα θαλάσσης καὶ κωφοῦ συνίημι καὶ οὐ λαλέοντος ἀκούω . 
τίνι γὰρ καὶ μᾶλλον προσῆκε τἀληθὲς εἰπεῖν ὑπὲρ αὑτοῦ ἢ τῷ τἀληθῆ περὶ πάντων εἰδότι καὶ λέγοντι ; 
οὕτω τοίνυν καὶ τῶν ἀνθρώπων ὅσοι θεοφιλεῖς καὶ τῶν ὁμοφύλων προέχουσιν , οὐκ αἰσχύνονται τἀληθῆ λέγοντες , ἀλλ’ ἡγοῦνται τοὺς ἀλήτας ὑπὸ ἀπορίας πολλὰ ψευδομένους καὶ κατὰ τὴν τῆς χρείας αἰτίαν ποιῆσαι τοὔνομα τοῦτο ὃ σὺ φεύγεις , τὸν ἀλαζόνα , ᾧ πᾶσαν τὴν ἐναντίαν ἔρχεται δήπουθεν ὁ τἀληθῆ λέγων . 
ἔστι δὲ κἀν τοῖς νόμοις μὴ λέγειν κακῶς , οὐχ ἁπλῶς , ἀλλὰ τὰ ψευδῆ . 
ὥσπερ τοίνυν ἐν τοῖς εἰς ἕτερον λόγοις οὐ τὸ κακῶς εἰπεῖν , ἀλλὰ τὰ ψευδῆ δεινὸν , οὕτως οὐδ’ ἂν περὶ ἑαυτοῦ τις εὐφημῇ , δικαίως ἂν ἔχοι μέμψιν , ἕως ἄπεστι τὸ τὰ ψευδῆ λέγειν . 
ὡς ὅ γε ἀψευδὴς οὔθ’ ἕτερον κακῶς ἀδίκως ἐρεῖ οὔθ’ αὑτὸν ἐπαινέσαι δεῆσαν φεύξεται . 
οἶμαι δέ σε καὶ Σαπφοῦς ἀκηκοέναι πρός τινας τῶν εὐδαιμόνων δοκουσῶν εἶναι γυναικῶν μεγαλαυχουμένης καὶ λεγούσης ὡς αὐτὴν αἱ Μοῦσαι τῷ ὄντι ὀλβίαν τε καὶ ζηλωτὴν ἐποίησαν καὶ ὡς οὐδ’ ἀποθανούσης ἔσται λήθη . 
ἀκούεις δὲ καὶ τοῦ Λάκωνος λέγοντος εἰς αὑτόν τε καὶ τὸν χορὸν ἡ Μῶσα κεκλήγει , ἡ λίγεια 
Σειρήν. καίτοι τί τοιοῦτον ἐγὼ περὶ ἐμαυτοῦ καὶ τῶν ἐμαυτοῦ λόγων παρεφθεγξάμην ; 
πότερον τοῖς Σειρήνων μέλεσι παρέβαλον αὐτοὺς , ἢ πρὸς βιβλία βιβλίον ἀντεξετάσαι κελεύειν αὐθαδέστερόν ἐστιν ἢ τῇ τῶν Μουσῶν φωνῇ τὴν αὑτοῦ φῆσαι προσεοικέναι ; 
προστίθει δὲ κἀκεῖνο , ὅτι αὐτῆς τῆς Μούσης δεηθεὶς κατ’ ἀρχὰς ὁ ποιητὴς , ἵν’ ἐνεργὸς ὑπ’ αὐτῆς γένοιτο , εἶτα ὥσπερ ἐξέστη καὶ φησὶν ὅτι τοῦτο ἐκεῖνο χορὸς αὐτὸς ἀντὶ τῆς Μούσης γεγένηται . 
καὶ εἰ μὲν ἄνευ τῆς Μούσης τοῦτο ἐξελάλησεν , οὐ κοινωνεῖ τοὐμὸν τῆς αἰτίας , ἐγὼ γὰρ τῶν ἐν τοῖς λόγοις ἀγαθῶν ἀφιστάμην τῇ θεῷ · εἰ δ’ ἡ Μοῦσα κληθεῖσα καὶ παραγενομένη ταῦτ’ ἤγαγεν ἐπὶ νοῦν αὐτῷ , δοκοῦντα καὶ ταῖς 
Μούσαις , ὡς ἔοικεν , ἐστὶ τὰ τοιαῦτα παρρησιάζεσθαι τοὺς ὑπ’ αὐταῖς ζῶντας . 
ἑτέρωθι τοίνυν καλλωπιζόμενος παρ’ ὅσοις εὐδοκιμεῖ τοσαῦτα καὶ τοιαῦτα ἔθνη καταλέγει ὥστ’ ἔτι νῦν τοὺς ἀθλίους γραμματιστὰς ζητεῖν οὗ γῆς ταῦτ’ εἶναι , λυσιτελεῖν δ’ αὐτοῖς καὶ μακρὰν , ὡς ἔοικεν , ἀπελθεῖν ὁδὸν μᾶλλον ἢ περὶ τῶν Σκιαπόδων ἀνήνυτα πραγματεύεσθαι . 
ἀλλαχῆ δὲ οὕτω σφόδρα ἔνθεος γίγνεται ὥστε φαίης ἂν ὅτι οὐδ’ οὑτωσὶ κατὰ τὸ ῥῆμα ἔνθεός ἐστιν , ἀλλ’ αὐτὸ δὴ τοῦτο ὥσπερ θεὸς τῶν ἀπὸ μηχανῆς λέγει , Εἴπατέ μοι τάδε , φῦλα βροτήσια . 
πρὸς θεῶν σὺ δ’ αὐτὸς ἡμῖν τίς εἶναι φήσεις ; 
φέρε δὴ γνώρισον καὶ ταῦτα , εἰ ἄρα οἷός τε εἶ , μαθόντες λάβροι παγγλωσσίᾳ κόρακες ὣς ἄκραντα γαρύετον 
Διὸς πρὸς ὄρνιχα θεῖον . 
οὐκ ἐνταῦθα ὁ ποιητὴς , ὅστις ποτὲ οὗτός ἐστι , καλεῖ κόρακας μὲν τοὺς ἄλλους ποιητὰς , ἀετὸν δ’ ἑαυτὸν πρὸς ἐκείνους ; 
οὐκοῦν τοσούτῳ κρείττω τῶν ἄλλων ποιητῶν ἑαυτὸν , ὅσον κοράκων ἀετόν ; 
πάλιν τοίνυν πρός τινα τῶν ἀκροατῶν , ἐπειδὴ νυστάζοντα ἑώρα , καὶ οὐκ εἰδότα ὅτῳ σύνεστιν , οὑτωσὶ πεποίηκεν ὄπισθεν δὲ κεῖμαι θρασειᾶν ἀλωπέκων ξανθὸς λέων. οὐ γὰρ δή που καὶ Πίνδαρον φήσεις ὑπ’ ἐμοῦ ταῦτα ἀναπεισθέντα ἐμβαλεῖν εἰς τὴν ποίησιν τὴν ἑαυτοῦ . 
ἄκουε δὴ καὶ ἑτέρων κεκρότηται χρυσέα κρηπὶς ἱεραῖσιν ἀοιδαῖς οἷα τειχίζομεν ἤδη ποικίλον κόσμον αὐδάεντα λόγων . 
Ἡράκλεις ταυτὶ μὲν οὐδὲ παντάπασιν ἀναίτια τοῖς ῥήμασιν , ἀλλ’ ὅμως καὶ ἐπὶ τούτοις σεμνύνεται ὡς οὐδὲν ἀτιμοτέροις τοῦ νέκταρος , καὶ φησὶν ὅτι οὗτος μέντοι ὁ τῶν λόγων κόσμος καὶ πολυκλείταν περ ἐοῦσαν ὅμως Θήβαν ἔτι μᾶλλον ἐπασκήσει θεῶν καὶ κατ’ ἀνθρώπων ἀγυιάς · 
ὥσπερ οὐκ ἀρκοῦν εἰ κατὰ ἀνθρώπων μόνον , ἀλλὰ καὶ τοὺς θεοὺς ἔτι μειζόνως τιμήσοντας δῑ ἐκεῖνον τὴν τῶν 
Θηβαίων πόλιν εἰς τὸ λοιπόν . 
ἑτέρωθι δὲ ἔτι λαμπρότερον πρὸς Ὀλυμπίου Διός σε χρυσέα κλυτόμαντι Πυθοῖ λίσσομαι Χαρίτεσσί τε καὶ σὺν Ἀφροδίτᾳ ἐν ζαθέῳ με δέξαι χώρῳ ἀοίδιμον 
Πιερίδων προφάταν . 
ὁρᾷς ὡς εὐχόμενος μεταξὺ οὐ κατέσχεν ἑαυτὸν , ἀλλὰ κἀνταῦθα ἐσεμνολογήσατο . 
καίτοι τίς ἂν ἦν τυχὼν τῶν ἐκ τῆς εὐχῆς ; 
ὃς εὐθὺς ἀρχόμενος τῆς εὐχῆς τοσοῦτον ἐφ’ αὑτῷ φρονεῖ εἰπὼν εἰς αὑτόν ; 
μυρίους τοίνυν ἑτέρους ἔχων εἰπεῖν οὐδὲ πολλοῦ τινος ἀξίους ἀνθρώπους ἐπαρθέντας ἐφ’ αὑτοῖς φρονῆσαι , ἐξεπίτηδες παραλείπω , δεδοικὼς μὴ περιστήσω τὸν λόγον εἰς τοὐναντίον , ὡς ἄρα καὶ φαύλων εἴη τὸ τὰ τοιαῦτα κοσμεῖν ἑαυτούς . 
ἀλλὰ τήν γε τοῦ Σιμωνίδου σωφροσύνην οἶσθα , εἰ δὲ μὴ , ἀλλ’ ἕτεροι ἴσασιν , ὡς ἕν τι τῶν ἀγαθῶν ἐστι τῶν ἐκείνου τὸ γνωριμώτατον σχεδὸν καὶ περὶ τὴν ποίησιν καὶ περὶ αὐτὸν τὸν βίον . 
οὗτος τοίνυν ἁνὴρ φανεῖταί σοι καὶ αὐτὸς μειρακιευόμενος καὶ τὸ λεγόμενον δὴ τοῦτο ἐπὶ γήραος οὐδῷ γευόμενος τῆς ἀλαζονίας . 
ἐτόλμησε γοῦν εἰπεῖν μνήμῃ δ’ οὔτινα φημὶ Σιμωνίδῃ ἰσοφαρίζειν . 
ταυτὶ γὰρ οὐχ ἕτερος δή που περὶ τοῦ Σιμωνίδου λέγει , ἀλλ’ αὐτὸς εἰς ἑαυτὸν πεποίηκεν . 
ἵνα δὲ μὴ δόξῃ νέος ὢν ἔτι καὶ ὡραϊζόμενος λέγειν ταῦτα , προστίθησιν ὀγδωκονταέτει παιδὶ Λεωπρεπέος , ὥσπερ ἐνδεικνύμενος καὶ λέγων ὅτι ταῦτα ἐγὼ περὶ ἐμαυτοῦ φρονῶ καὶ λέγω κἀνακηρύττω , ὀγδοηκοντούτης ὤν · 
ὥστε οὐ μειρακιεύομαι , ἀλλὰ τἀληθὲς εἴρηκα . 
τὸ δὲ πάντων μέγιστον , καὶ γὰρ Σιμωνίδης καὶ Πίνδαρος ἀμφότεροι φανοῦνται σφίσιν αὐτοῖς ἐπινίκους πεποιηκότες ἐκ τοῦ εὐθέος ὥσπερ ἄλλοις τισίν . 
οὐ γάρ πώ σε ἤνεγκεν ἡ γῆ , ἀλλ’ ἔτι τοῖς ἐλευθέροις ἦν ἄδεια τῶν τοιούτων . 
ἐπιτιμήσαις δ’ ἂν οὕτω καὶ τοῖς ἀθληταῖς αὐτοῖς τοῖς τοὺς ἐπινίκους παρὰ τῶν ποιητῶν λαμβάνουσι . 
καὶ γὰρ οὗτοι τρόπον τινὰ ἑαυτοὺς ἐγκωμιάζουσι , παρακαλοῦντές τε τοὺς ποιητὰς καὶ διδόντες ἀργύριον , καὶ τελευτῶντες παραλαβόντες τὸν ἐπίνικον , ᾄδοντες ἑαυτοὺς ὑπ’ αὐλοῦ καὶ χοροῦ . 
κατηγορήσαις δ’ ἂν ἀλαζονίαν καὶ τῶν τὰ τρόπαια ἱστάντων , ὡς ἔοικεν . 
ἔξεστι γοῦν καὶ πρὸς τούτους λέγειν , ἄνθρωποι , τί ζητεῖτε ; 
ἐξαρκεῖ νενικηκέναι . 
τί δέ σοι βούλεται τὸ παράγραμμα ; 
Ἀθηναῖοι ἀπὸ Θηβαίων ἢ 
Περσῶν , ἢ Λακεδαιμόνιοι ἀπὸ τῶν δείνων , ἢ ὁτιδήποτ’ ἂν , ἢ τοὐπίγραμμα ἐξαλειπτέον . 
ἆρά σοι καὶ τὰ τοιάδε δόξει ἀλαζονία τις εἶναι ; 
Ἑλλήνων προμαχοῦντες Ἀθηναῖοι Μαραθῶνι , ἔκτειναν Μήδων ἐννέα μυριάδας · 
καὶ ἀμφί τε Βυζάντειον ὅσοι θάνον , ἰχθυόεσσαν ῥυόμενοι χώραν ἄνδρες ἀρηίθοοι · 
καὶ πάντα ἐκεῖνα καλλίω τῶν σῶν οἶμαι λόγων ἐπιγράμματα , καὶ ἔτι γε μᾶλλον ἐξ οὗτ’ Εὐρώπην Ἀσίας δίχα πόντος ἔκρινε καὶ πόλιας θνητῶν θοῦρος Ἄρης ἐφέπει , οὐδενί πω κάλλιον ἐπιχθονίων γένετ’ ἀνδρῶν 
)/ργον ἐν ἠπείρῳ καὶ κατὰ πόντον ὁμοῦ . 
οἵδε γὰρ ἐν γαίῃ Μήδων πολλοὺς ὀλέσαντες 
Φοινίκων ἑκατὸν ναῦς ἕλον ἐν πελάγει ἀνδρῶν πληθούσας , μέγα δ’ ἔστενεν Ἀσὶς ὑπ’ αὐτῶν πληγεῖσ’ ἀμφοτέραις χερσὶ κράτει πολέμου . 
καὶ πρό γε τούτων ἔθνεα Βοιωτῶν καὶ Χαλκιδέων δαμάσαντες παῖδες Ἀθηναίων , οἶμαι λέγει τὸ ἐπίγραμμα καὶ πολλὰ ἕτερα . 
νὴ Δί’ ἀλλὰ ταῦτα Ἀττικὰ καὶ θερμότερα . 
ἀλλ’ ὡς μὲν καὶ ἡμεῖς οὐκ εἰς ἕτερον τελοῦμεν ἔθνος τῇ προαιρέσει τῶν λόγων ἅπασι πρόδηλον . 
σὺ δ’ οὖν ἐξέταζε τὰ Δώρια , εἰ βούλει , καὶ τὰ Λακωνικά · 
μυριάσιν ποτὲ τῇδε τριηκοσίῃς ἐμάχοντο ἐκ Πελοποννήσου χιλιάδες τέτορες . 
ἆρ’ οὖν οὐκ ἀλαζονία ταῦτα καὶ πολλὴ καὶ πρός γε αὐθάδεια λαμπρά ; 
τετρακισχίλιοι , φασὶν , ὄντες τριακοσίαις μυριάσι πολεμίων ἀντήραμεν . 
ἕτεροι δ’ αὖ λέγουσιν ἀκμῆς ἑστηκυῖαν ἐπὶ ξυροῦ Ἑλλάδα πᾶσαν ταῖς αὑτῶν ψυχαῖς κείμεθα ῥυσάμενοι δουλοσύνας · Πέρσαις δὲ περὶ φρεσὶ πήματα πάντα ἥψαμεν , ἀργαλέης μνήματα ναυμαχίας . 
ὀστέα δ’ ἄμμιν ἔχει Σαλαμίς · πατρὶς δὲ Κόρινθος ἀντ’ εὐεργεσίης μνῆμ’ ἐπέθηκε τόδε . 
ὥστε ὥρα σοι σκώπτειν αὐτοὺς ὡς ἀδολέσχας τινὰς νεκροὺς καὶ οὐκ εἰδότας ἡσυχίαν ἄγειν . 
κᾆτά σε ἀνήρ τις Σιμωνίδειος ἀμείψεται , ὤνθρωπε , κεῖσαι ζῶν ἔτι μᾶλλον τῶν ὑπὸ γῆς ἐκείνων . 
φέρε δὴ καὶ ταῦτα ἐξέτασον ἁ Μοῦσα γὰρ οὐκ ἀπόρως γεύει τὸ παρὸν μόνον , ἀλλ’ ἐπέρχεται πάντα θεριζομένα . 
ταῦτ’ οὐ δοκεῖ σοι σαφῶς ὁ ποιητὴς ἑαυτὸν ἐπαινῶν λέγειν ὡς γόνιμον καὶ πόριμον εἰς τὰ μέλη ; 
τί δ’ ἐπειδὰν λέγῃ μή μοι καταπαύετ’ , ἐπεί περ ἤρξατο τερπνοτάτων μελέων ὁ καλλιβόας πολύχορδος αὐλός ; 
νὴ Δί’ ἀλλ’ οἱ ποιηταὶ μόνοι οὕτως ἐφρόνησαν . 
σκόπει δῆτα καὶ τοὺς ῥήτορας , οὓς μόνους σὺ φὴ|ς θαυμάζειν , ἅτε καὶ σφόδρα κατ’ αὐτοὺς ὢν τὴν φύσιν . 
πρότερον δὲ τοὺς μεταξὺ τῶν ποιητῶν τε καὶ ῥητόρων ἐξετάσαι βούλομαι . 
Ἡροδότου Ἁλικαρνασσέος ἱστορίης ἀπόδεξις ἥδε , ὡς μήτε τὰ γενόμενα ἐξ ἀνθρώπων τῷ χρόνῳ ἐξίτηλα γένηται μήτε ἔργα μεγάλα καὶ θωυμαστὰ , τὰ μὲν 
Ἕλλησι , τὰ δὲ καὶ βαρβάροις ἀποδεχθέντα , ἀκλεᾶ γένηται. εἶεν , ὦ βέλτιστε Ἡρόδοτε , ἐν σοὶ δὴ καὶ τοῖς σοῖς λόγοις ἀξιοῖς εἶναι τὸ σωθῆναι μνήμῃ τάς τε Ἑλλήνων καὶ βαρβάρων πράξεις , ἢ διεφθάρθαι πάσας ; 
ἔγωγε , φησὶν ὁ Ἡρόδοτος , εἰ μὴ παντάπασιν ὕπνου μεστὸς εἶ . 
καί μοι δοκεῖ τὸν ἕτερον τοῦτο ἡσυχῆ κνίζειν . 
οὐκ ἔχων γοῦν ὅστις γένηται τὸν πόλεμον αἴρει , καὶ βουλόμενος εἰπεῖν , οἶμαι , ὅτι αὐτὸς ἀξιολογώτατος εἴη τῶν συγγραφέων τῷ πολέμῳ τὴν ψῆφον δίδωσι . 
καὶ τὸ μὲν κεφάλαιον ὅπερ λέγω τῆς σπουδῆς τοῦτ’ ἔστι . 
περιέρχεται δ’ αὐτὸ καὶ μάλα ἀστείως καὶ τοὺς πρεσβυτέρους πολέμους ὡς ἂν σὺ δόξαις καθαιρεῖ . 
ἔστι δὲ ταῦτα οὐδὲν ἕτερον ἀλλ’ ἢ ἐνδείκνυται τῷ Ἡροδότῳ καὶ τοῖς Ἑλλανίκοις καὶ τοῖς Ἑκαταίοις καὶ πᾶσι τούτοις ὅτι ἐγὼ ὑμῶν προέχω τῇ κρίσει πρῶτον · τὰ γοῦν κράτιστα ἐξειλεχὼς , ταῦτα καὶ περὶ τούτων γράφω , τὰ δὲ πλείω παιδιά . 
ὅτι δ’ οὖν ἔνεστι φρόνημα τῷ Θουκυδίδῃ εὕροις ἂν καὶ διὰ πάσης τῆς συγγραφῆς . 
πρῶτον μέν γε ἐπίπαν οἱ δημηγοροῦντες αὐτῷ κατὰ πόλεις μετέχουσι τοῦ τοιούτου , ἔπειτα κατ’ ἄνδρα . 
τίς οὐκ οἶδεν οἷος μὲν ὁ Περικλῆς αὐτῷ , εἰ ἄρα καὶ Περικλέους ὄνομα ἤκουσας · ὃς οὐκ ἐν ὁμιλίᾳ καὶ κατ’ ἐξουσίαν οὑτωσὶ παραφθέγγεται , ὃ σὺ πρώην ἡμῶν ἀφῃροῦ , ἀλλ’ ἐν τοιούτοις καιροῖς ἐμβεβηκὼς αὐτός τε καὶ τοῦ δήμου τοῦ παντὸς ὄντος , ἐν οἷς σύ γ’ ἂν αὐτῷ συνεβούλευσας καὶ ἱκετηρίαν θεῖναι , φθειρομένης μὲν τῆς χώρας ὑπὸ τοῦ πολέμου , φθειρομένων δὲ τῇ νόσῳ τῶν ἐν τῇ πόλει , πάντων δ’ ἐγκειμένων αὐτῷ καὶ παρωξυμένων ὡς πρὸς μόνον αἴτιον τῶν κακῶν , παρελθὼν αὐτὸς ἔλεγε τοιαυτὶ , Καὶ προσεδόκων ταῦτα , ὦ Ἀθηναῖοι , καὶ ἀδικεῖτε ὅτι ὀργίζεσθε . 
εἰμὶ γὰρ ὑμῶν , φησὶ , πάντα ἄριστος , ὥσπερ Ζεύς τις Ὁμηρικός . 
καὶ τὰ μὲν ἄλλα ἧττον ἄν τις θαυμάσειε , τὸ δ’ , ὦ Ζεῦ καὶ θεοὶ , ῥήτορα μὲν καὶ στρατηγὸν ὄντα , λέγοντα δ’ ἐν ἐκκλησίᾳ , ὕποπτον δὲ τοῖς πολλοῖς καὶ κατὰ ταύτην ἴσως τὴν δεινότητα μηδ’ αὐτὸ τοῦτο ὡς ὑπεναντίον φυλάξασθαι μηδ’ ἀποκρύψαι , ἀλλὰ δέον παραιτεῖσθαι καὶ λέγειν ἅπερ ἄν τις καὶ ἄλλος , 
Καὶ μή μοι νομίσητε , ὦ ἄνδρες Ἀθηναῖοι , ὅτι ἐγὼ λόγων δεινότητι ἢ τὸ ἐξ ἀρχῆς τοῦθ’ ὑμᾶς ἔπεισα , ἢ περὶ τῶν παρόντων ἀξιῶ θαρρεῖν , ἀλλ’ ἀντὶ τοῦ ταῦθ’ οὕτω κομψεύεσθαι καὶ περιστέλλειν μετὰ τῶν ἄλλων καὶ τοῦτο φάσκει προέχειν , ὅτι καὶ λέγειν εἴη κράτιστος αὐτῶν , καὶ ταῦτα ἐν ἀρχῇ τοῦ λόγου , σχεδὸν γὰρ καὶ τοῦτό μοι δοκῶ μεμνῆσθαι . 
πότερον οὖν σὸν , ὦ Θουκυδίδη , ἢ Περικλέους ἦν ; 
ἕτερος δ’ αὖ φησι τῷ αὐτῷ ποιητῇ , Καὶ προσήκει μοι , ὦ Ἀθηναῖοι , ἄρχειν , ἀνάγκη γὰρ ἐντεῦθεν ἄρξασθαι , ἐπειδή μου , φησὶ , προστίθει γὰρ , οὐ σοί τις παραπλήσιος , ἀλλὰ Νικίας καθήψατο · ὃς σοῦ γε οὐδ’ ἂν τοὔνομα ἀναγκαζόμενος εἰπεῖν ἀνασχέσθαι μοι δοκεῖ . 
ὁ δ’ ἐν Συρακούσαις δημηγορῶν Ἑρμοκράτης οὐκ ἄντικρύς σοι κομπαστὴς εἶναι δοκεῖ ; 
λέγει γοῦν ἑαυτόν τε καὶ τοὺς Συρακοσίους σεμνύνων δεῖξαι Ἀθηναίοις ὅτι οὐκ Ἴωνες ταῦτα οὐδὲ Ἑλλησπόντιοι , κελεύων ἀπαντᾶν αὐτοῖς ἔξω τῆς Σικελίας . 
καὶ ταυτὶ μὲν καὶ μετριώτερα · ἀλλ’ ὅρα τὰς ὑπερβολάς · ἰέναι δ’ ἐπὶ τοὺς πολεμίους μὴ φρονήματι μόνον , ἀλλὰ καὶ καταφρονήματι . 
σὺ δ’ ἀφῄρησαι καὶ τὸ φρονήματι . 
καὶ ὁ μὲν ἀξιοῖ καταφρονεῖν τῶν δεινῶν , σὺ δὲ μηδὲ φρονεῖν ὅλως , ἀπὸ σαυτοῦ μοι δοκεῖν ἀρξάμενος . 
φέρε δὴ καὶ ἑτέρου κόσμον ὥσπερ ἵππου κατάμαθε . 
οἶμαι γάρ σε τῶν Δημοσθένους εἰ μή τι ἄλλο , ἀλλὰ τόν γε ὑπὲρ τῆς ἀναρρήσεως λόγον τὸν πολυύμνητον δὴ τοῦτον ἀνεγνωκέναι . 
ἐνταῦθα τοίνυν ἐστὶ τῷ Δημοσθένει , οὗ σὺ τοὔνομα θαυμάζεις μόνον , ὡς ἔοικεν , Ἐπεπείσμην δὲ ὑπὲρ ἐμαυτοῦ , τυχὸν μὲν ἀναισθητῶν , ὅμως δὲ ἐπεπείσμην 
—ὁρᾷς ὅπως ἐρεθίζει σε δὶς εἰπὼν ἐπεπείσμην—μήτε γράφοντα ἂν ἐμοῦ γράψαι βέλτιον μηδένα—ἐγὼ δὲ ὑπὲρ ὧν ἔγραψα μόνον καὶ ὧν ἐπὶ τοῦ παρόντος ἐδείκνυον , περὶ τούτων τι παρεφθεγξάμην , καὶ ταῦτα τοῖς φήνασι θεοῖς θαρρῶν · ὁ δὲ προστίθησι , μήτε πράττοντα πρᾶξαι μήτε πρεσβεύοντα πρεσβεῦσαι προθυμότερον μηδὲ δικαιότερον . 
διὰ ταῦτα ἐν ἅπασιν ἐμαυτὸν ἔταττον . 
ἀναγνωσθείσης τοίνυν τῆς ἐπιστολῆς , Εἰς ταῦτα , φησὶ , κατέστησε 
Φίλιππον τίς ; 
οὐχ ὁ τῶν Ἀθηναίων δῆμος , ἀλλ’ ἡ ἐμὴ πολιτεία , Αἰσχίνη · ταύτην τὴν φωνὴν ἀφῆκεν ἐκεῖνος , πολλοὺς καὶ θρασεῖς τὰ πρὸ τούτων ἐπαιρόμενος τῇ πόλει λόγους · οὑτωσί πως , οὐ γὰρ ἀκριβῶς μέμνημαι τὰ ῥήματα . 
πολὺ δὲ ἔτι τούτων λαμπρότερον καί πως ἤδη τοῦ Περικλείου τύπου περὶ τὴν τοῦ λόγου τελευτὴν εἰ δ’ οἷος ἐγὼ παρ’ ὑμῖν κατὰ τὴν ἐμαυτοῦ τάξιν εἷς ἐν ἑκάστῃ τῶν 
Ἑλληνίδων πόλεων ἀνὴρ ἐγένετο , μᾶλλον δὲ εἰ ἕνα ἄνδρα μόνον Θετταλία καὶ ἕνα ἄνδρα Ἀρκαδία ταὐτὰ φρονοῦντα ἔσχεν ἐμοὶ , οὐδεὶς οὔτε τῶν ἔξω Πυλῶν Ἑλλήνων οὔτε τῶν εἴσω τοῖς παροῦσι κακοῖς ἐκέχρητ’ ἂν , ἀλλὰ πάντες ἂν ὄντες ἐλεύθεροι καὶ αὐτόνομοι μετὰ πάσης ἀδείας ἀσφαλῶς ἐν εὐδαιμονίᾳ τὰς ἑαυτῶν ᾤκουν πατρίδας , τούτων τῶν τοσούτων καὶ τοιούτων ἀγαθῶν ὑμῖν καὶ τοῖς ἄλλοις Ἀθηναίοις ἔχοντες χάριν δῑ ἐμέ. καὶ ἴσως τινὲς τότε τῷ Δημοσθένει ταῦτα λέγοντι ἤχθοντο ἄνθρωποι μικροὶ καὶ δυστυχεῖς καὶ ἀπεκάλουν αὐτὸν ἀλαζόνα . 
ὁ δ’ ἐπιὼν ἔδειξε χρόνος ὅτι οὐδὲν καθ’ ὑπερβολὴν ἐλέγετο , ἀλλὰ καὶ συμπάσῃ τῇ Ἑλλάδι ἱκανὴ φορὰ τοιοῦτος εἷς τις ἦν γενόμενος . 
οὐκοῦν οὐδ’ ἀμφισβητήσαις αὐτῷ πρωτείων , οὐδὲ πρὸς οὓς ἐμοὶ νομίζεις ἀποχρῆν εἶναι τὸν λόγον . 
καί μοι πρὸς θεῶν ἀπόκριναι τοῦτο αὐτὸ , εἰ κατὰ τοὺς αὐτοὺς ἐγένου χρόνους ἐκείνῳ , πότερόν ποτε καὶ τῷ Δημοσθένει αὐτὰ ταῦτα ἂν ἐνεκάλεις , ἢ ἐκεῖνόν γ’ ἂν ἠφίεις αἰτίας ; 
εἰ μὲν γὰρ κἀκείνῳ ταῦτ’ ὠνείδιζες , πόρρωθεν συκοφάντης εἶ , εἰ δ’ ἐκεῖνόν γ’ ἂν ἀφῆκας , τοῖς αὐτοῖς ἐμὲ συκοφαντεῖς . 
δοκεῖ δέ μοι καὶ τὸ ἐπίγραμμα οὐκ ἔξω τῆς Δημοσθένους γνώμης ἔχειν τὴν ἐπιγραφὴν , ὃ νῦν ἀναγιγνώσκομεν ἐν Κεραμεικῷ . 
ἐμοὶ μὲν οὖν ἐξήρκει , ἐπειδή γε καὶ ῥητόρων ἐμνήσθην , τάττοις γὰρ ἄν που καὶ ἡμᾶς ἐνταῦθα χοροῦ · οὐ μὴν ἀλλ’ ὑπέρ γε τῆς ἀληθείας διὰ πάντων ἐθέλω τὸν λόγον ἐξακριβῶσαι , ὅπως καὶ γνῷς οἷος ὢν ἐμὲ νουθετεῖς , τῆς παροιμίας σοι λεγούσης αἰπολεῖν . 
σκόπει δὴ καὶ ἑτέραν ἀπολογίαν ἀνδρὸς σοφοῦ , ὃς τοσοῦτον ἀπέχει τοῦ κομπάζειν ὥστε καὶ τοὺς σοφιστὰς ἤλεγχε περιιὼν ὡς μάτην θρασυνομένους . 
λέγει τοίνυν τοῖς 
Ἀθηναίοις ἀπειλῶν ὡς , ἐὰν αὐτὸν ἀποκτείνωσιν , ἕτερον τοιοῦτον οὐχ εὑρήσουσι . 
καὶ ταῦτα εἰς ἀξιόχρεων ἀναφέρει τὸν θεὸν τὸν ἐν Δελφοῖς . 
καὶ ἐγὼ οἶμαι , φησὶν , οὐδέν πω ὑμῖν μεῖζον ἀγαθὸν γενέσθαι ἐν τῇ πόλει ἢ τὴν ἐμὴν τῷ θεῷ ὑπηρεσίαν . 
τοιαῦτ’ ἄττα ἐστὶν ἐν ἀπολογίᾳ Σωκράτους . 
καὶ γάρ τοι καὶ ἑάλω διὰ ταῦτα , φαίης ἄν . 
καὶ μετέγνωσάν γε οἱ καταγνόντες , φαῖεν ἂν οἵ γε ἀπ’ ἐκείνων . 
νὴ Δί’ ἀλλ’ οὐκ εἶπε τούτους τοὺς λόγους Σωκράτης αὐτός . 
ἔστω τοῦτο . 
ἀλλ’ εἰ τὰ μάλιστα αὐτὸς μὲν μὴ εἶπεν , ἕτερος δὲ ὁμότιμος εἴρηκεν ὡς ἐκείνῳ προσήκοντας , εἰς ταυτὸν ἀφικνεῖται . 
φημὶ δ’ ἐγὼ καὶ διὰ βίου Σωκράτη μεγαλαυχεῖσθαι , καὶ εἰ τοὺς πολλοὺς λέληθεν . 
ἢ τί νομίζεις εἶναι τὴν πολλὴν εἰρωνείαν αὐτοῦ ; 
ἐγὼ μὲν ἡγοῦμαι ὅτι τοῖς πολλοῖς ἐκεῖνος ὥσπερ παισὶ διελέγετο , ὡς ἀληθῶς προσπαίζων τε καὶ ὡς εὐηθικοῖς οὕτω προσφερόμενος . 
οὐκοῦν ὅτε σπουδῇ μὲν οὐκ ἐθαύμαζεν , οὐτ’ ἔφασκεν , οὐδ’ αὖ διενοεῖτο περὶ ἑαυτοῦ ὡς τῷ ὄντι οὐδενὸς ἀξίου , φαίνεται δ’ ὅμως τοῖς ῥήμασι τούτοις χρώμενος , ἄλλο τι ἢ περιλείπεται ὡς οὐδενὸς ἀξίων ὄντων πρὸς ἑαυτὸν φαίη γ’ ἄν τις οὑτωσὶ συμβαίνειν ; 
καὶ δὴ τὸν μὲν Σωκράτη , εἰ βούλει , παρίημι , τὸν δὲ Ἰφικράτη σκόπει , ἄνδρα οὐ μεθόριον ῥήτορος καὶ στρατηγοῦ , ἀλλ’ ἀμφοτέρων ἐφικνούμενον . 
ἆρ’ οὖν διῆλθές ποτ’ αὐτοῦ τὴν ἀπολογίαν τὴν ὑπὲρ τῆς δωρεᾶς ; 
καίτοι τίθει μὲν , εἰ βούλει , Λυσίου τὸν λόγον εἶναι , τίθει δ’ Ἰφικράτους , εἰ τοῦτο αἱρεῖ . 
ἔστι τοίνυν οὐδὲν οὕτω τοῦ παντὸς ἀγῶνος ἐπιφανὲς ὡς τὸ φρόνημα , ὃ δὴ καὶ ποιεῖ κρείττω Λυσίου τῶν πολλῶν εἶναι τὸν λόγον . 
λέγει γὰρ ἄλλα τε δὴ τοῖς 
Ἀθηναίοις , οὐ τῆς σῆς ψυχῆς , καὶ εἰ , φησὶν , ἑπτὰ ὑμῖν ἦσαν τοιοῦτοι στρατηγοὶ οἷος ἐγὼ , ἀοίκητος ἂν ἦν ἡ Λακεδαίμων . 
καὶ μνησθεὶς Ἁρμοδίου καὶ Ἀριστογείτονος , οὓς 
Ἀθηναῖοι πρώπους ἁπάντων τῶν εὐεργετῶν ἦγον , ἢ παραλαβεῖν ἂν αὐτούς φησιν , ἢ ὑπ’ ἐκείνων παρακληθῆναι , εἰ κατ’ ἐκείνους ἐγένετο . 
καὶ ὑμεῖς μὲν , φησὶν , οἴεσθε , ὦ ἄνδρες Ἀθηναῖοι , παρ’ ὑμῶν ταῦτά μοι γράμματα καὶ τὴν στήλην εἶναί τι σεμνὸν , ἐμοὶ δὲ στήλη οὐρανομήκης ἕστηκεν ἐν τῇ Πελοποννήσῳ μαρτυροῦσα τὴν ἀρετήν . 
εἰς τοσοῦτον δὲ ἀφικνεῖται τῆς παρρησίας ὥστ’ ἀμφοτέροις ἑαυτὸν ἀντεξετάζει τοῖς στρατηγοῖς , καὶ τοῖς τῶν πολιτῶν καὶ τοῖς τῶν πολεμίων . 
καίτοι πρὸς θεῶν εἴ σε σύμβουλον τότε ὁ Ἰφικράτης παρεκαθίσατο μέλλων ἀπολογήσεσθαι , πότερον αὐτῷ συνεβούλευσας τοῦτον ἀπολογεῖσθαι τὸν τρόπον , ἢ πεσόντα εἰς γόνυ ἱκετεύειν τοὺς δικαστάς ; 
ἆρ’ οὖν περὶ μὲν τῆς δωρεᾶς ἀπολογούμενος παρρησίᾳ τινὶ χρώμενος φαίνεται , κινδυνεύων δ’ ὑπὲρ τῆς ψυχῆς ὑπ’ 
Ἀριστοφῶντος μετέθετο ; 
ἀλλὰ κἀκεῖ τὴν φύσιν διεσώσατο . 
ἐρόμενος γὰρ τὸν Ἀριστοφῶντα , ὥς φασι , σὺ δ’ αὐτὸς εἰ κύριος ἦσθα τῶν νεῶν , πότερον προὔδωκας ἂν , ἢ οὔ ; 
ἐπειδὴ ἀπέφησεν ὁ Ἀριστοφῶν , εἶτα σὺ μὲν οὐκ ἂν προὔδωκας ὢν Ἀριστοφῶν , Ἰφικράτης δὲ προὔδωκεν ; 
ἔτι τοίνυν ἑνὸς ῥήματος τῶν ἐκείνου μνησθεὶς ἐπ’ ἄλλο τι τρέψομαι . 
λέγεται γὰρ ἐν Αἰγύπτῳ παρατάττων καὶ μελλούσης ἔσεσθαι τῆς μάχης φάναι πρὸς τοὺς παρόντας ὅτι αὑτῷ τὰ μὲν ἄλλα ἐπιεικῶς ὑπάρχοι πάντα , ἓν δὲ ἀπείη τὸ μέγιστον . 
ἐρομένου δέ τινος τί τοῦτο λέγοι , Ὅτι , ἔφη , τὸ τοῦ Ἰφικράτους ὄνομα οὐκ ἴσασιν οἱ πολέμιοι , ὃ πρὸς τοὺς ἐν τῇ 
Ἑλλάδι κινδύνους μέγιστον εἶναι φάρμακον αὑτῷ . 
ἀκούω δὲ καὶ τὴν Ἐπαμεινώνδα πρὸς Θηβαίους ἀπολογίαν ἔτι ὑπὲρ τὴν τοῦ Ἰφικράτους γενέσθαι · καὶ τί ταῦτα θαυμάζοι τις ἄν ; 
ἀλλ’ ἐμὲ πρώην ἀνὴρ ἑταῖρος , ὃς οὑτωσὶ καθῆστο μάλα πλησίον , ζωγράφου τι ἐπίγραμμα ἐξεδίδασκε τοιοῦτον εἰ καὶ ἄπιστα κλύουσι λέγω τάδε , φημὶ γὰρ ἤδη τέχνης εὑρῆσθαι τέρματα τῆσδε σαφῆ χειρὸς ὑφ’ ἡμετέρης , ἀνυπέρβλητος δὲ πέπηγεν οὖρος . 
ἀμώμητον δ’ οὐδὲν ἔγεντο βροτοῖς . 
εἴτ’ ὦ πρὸς τοῦ Διὸς τὸν μὲν δεῖνα τὸν γραφέα ἠξίους τοσαύτας ὑπερβολὰς περὶ αὑτοῦ λέγειν καὶ παρρησιάζεσθαι , ᾧ καὶ σιγῇ τὸ αὑτοῦ περαίνειν ἐκ τῆς τέχνης ἦν , ἄνθρωπον δὲ ἐν ὀλίγοις ἐξεταζόμενον , οὐδὲν γὰρ ἄλλο λέγω τὰ νῦν περὶ τῶν ἐμαυτοῦ λόγων , καὶ ὁσονοῦν παραφθέγξασθαι θαυμαστόν τί σοι καὶ δεινὸν κατεφάνη ; 
ἄκουε δὴ καὶ ἑτέρου ζωγράφου , ὡς μὲν σὺ φαίης ἂν , ἀλαζονευομένου , ὡς δὲ οἱ ταῦτα δεινοὶ λέγουσιν , οὐ μεῖζον ἢ προσῆκον φρονήσαντος . 
λέγει δὲ τί ; 
Ἡράκλεια πατρίς · Ζεῦξις δ’ ὄνομ’ · εἰ δέ τις ἀνδρῶν ἡμετέρης τέχνης πείρατά φησιν ἔχειν , δείξας νικάτω · 
δοκῶ δὲ , φησὶν , ἡμᾶς οὐχὶ τὰ δεύτερ’ ἔχειν . 
καὶ τοῦτο τὸ ἐπίγραμμα οὔτ’ ἐκεῖνος ἀπώκνησεν ὡς θρασὺ οὔτε τις αὐτῷ τῶν ἑταίρων ἀπαλεῖψαι συνεβούλευσεν , ἐπειδή γε ἐποίησεν . 
οἷον δ’ αὖ καὶ τόδε ἔρεξε καὶ ἔτλη ὁ ὑβριστὴς ἐκεῖνος ἐγγράψαι . 
ποιήσας γὰρ αὖ τὴν τῆς Ἑλένης εἰκόνα προσπαρέγραψε τὰ τοῦ Ὁμήρου ἔπη οὐ νέμεσις Τρῶας καὶ ἐϋκνήμιδας Ἀχαιοὺς τοιῇδ’ ἀμφὶ γυναικὶ πολὺν χρόνον ἄλγεα πάσχειν , ὥσπερ τὸ αὐτὸ ποιοῦν εἰκόνα τε Ἑλένης ποιῆσαι καὶ τὸν 
Δία Ἑλένην αὐτὴν γεννῆσαι . 
καὶ δή σοι τοὺς μὲν ζωγράφους ἐῶ χαίρειν · ἀλλ’ ἔγωγε κωμῳδιοποιοῦ τινος ἤκουσα σεμνολογουμένου θαυμαστὰ οἷα . 
καίτοι ἐάν τις ἔρηται τοὺς τῆς κωμῳδίας ποιητὰς ἐφ’ ὅτῳ μέγα φρονοῦσι , φαῖεν ἂν , οἶμαι , ὅτι γέλωτα κινοῦσιν , ὥσπερ καὶ αὐτῶν τις ὡμολόγηκεν οὐδενὸς ἐρωτῶντος . 
ἀλλ’ ὅμως καὶ οὗτοι χωρὶς ἀξιοῦσιν εἶναι τά τε τῶν ἀστείων σκώμματα καὶ τὰ τῶν πολλῶν · καί τις αὐτῶν ἐν ἀρχῇ τοῦ δράματος μεγαλαυχούμενος ὡς προφήτης προαγορεύει τοιάδε 
Ἀφυπνίζεσθαι χρὴ πάντα θεατὴν , ἀπὸ μὲν βλεφάρων αὐθημερινῶν ποιητῶν λῆρον ἀφέντα , ὥσπερ ἐν ἐκείνῃ τῇ ἡμέρᾳ μέλλων ἅπαντας σοφούς τε καὶ σπουδαίους ποιήσειν . 
διδάξας δὲ τοὺς Χείρωνας προσπαραγράφει πάλιν αὖ μάλα ὑπερηφάνως ἐπὶ τελευτῆς ταῦτα δυοῖν ἐν ἐτοῖν ἡμῖν μόλις ἐξεπονήθη , τοῖς δ’ ἄλλοις ἐν ἅπαντι βίῳ προτιθέναι φησὶ ποιηταῖς μιμεῖσθαι , δηλονότι ὡς οὐδένα ἐφιξόμενον . 
ἕτερος δ’ αὐτῶν Ἡρακλέους ὀργήν τιν’ ἔχων φησὶ μεγίστοις ἐπιχειρεῖν · καὶ πάλιν προελθὼν ἀκόλουθον τούτῳ ῥῆμα ἐπιτίθησι τοιόνδ’ εὑρόντες ἀλεξίκακον τῆς χώρας τῆσδε καθαρτήν . 
οὔκουν δεινὸν , ὦ γῆ καὶ θεοὶ , Ἀριστοφάνη μὲν τὰ ἑαυτοῦ σκώμματα τοῖς Ἡρακλέους ἔργοις ἐπιχειρεῖν ἀπεικάζειν , τοὺς δὲ τῶν σπουδαίων , ὃ κἂν αὐτὸς ἐκεῖνος δοίη , λόγων ποιητὰς τοὺς ἑαυτῶν λόγους τοῖς ἑτέρων ἀξιοῦν παραβαλεῖν ὑβριστικόν τι δοκεῖν εἶναι σοὶ κριτῇ ; 
κἀκεῖνος μὲν κωμῳδίαν τινὰ τῶν αὑτοῦ σεμνύνων ἑτέρωθι , σπένδων πόλλ’ ἐπὶ πολλοῖς ὄμνυσιν τὸν Διόνυσον μὴ πώποτ’ ἀμείνον’ ἔπη τούτων κωμῳδικὰ μηδέν’ ἀκοῦσαι . 
σὺ δὲ τὸν τῇ θεῷ καὶ σὺν τῇ θεῷ λόγον ποιηθέντα οὐδ’ ἀνωμότως συνεχώρησας ἐπαινέσαι , καὶ ταῦτα ἀπὸ στόματος μόνον . 
καὶ σιωπῶ τοὺς ἑτέρους · ἀλλ’ ἵν’ ἐπ’ αὐτοφώρῳ λάβῃς σεαυτὸν ὑβριστὴν ὄντα καὶ συκοφάντην καὶ περίεργον , ἐξέτασον τίς ἦν ὁ τὸν αὑτοῦ λόγον οὕτως ἐπαινέσας ὥστε ἄντικρυς ἐν αὐτῷ ἐκείνῳ περὶ αὑτοῦ διαλέγεσθαι , ὥσπερ ὁ τῆς κωμῳδίας ποιητὴς περὶ τοῦ δράματος , τοῦτο μὲν ἀρχόμενος τοῦ προοιμίου ὑπισχνούμενος ἀξίως ἐρεῖν καὶ τοῦ πράγματος καὶ τοῦ χρόνου τοῦ διατριφθέντος αὐτῷ περὶ τὸν λόγον , καὶ πρός γ’ ἔτι προστιθεὶς ὅτι καὶ παντὸς ὃν τυγχάνει βεβιωκώς · τοῦτο δ’ ἐν τοῖς τελευταίοις ὥσπερ εἰς ἀγῶνα καὶ ἅμιλλαν ἅπαντας προκαλούμενος , ὡς οὐδένα ἂν οὐδ’ ἐγγὺς ἐλθόντα . 
καίτοι τί φήσεις ; 
πότερα ἐκείνῳ μεῖζον ἐπὶ τοῖς αὑτοῦ προσῆκον φρονεῖν , ἢ ’κείνῳ μὲν ἐξεῖναι καὶ μεῖζον τοῦ δέοντος , ἐμοὶ δὲ μηδ’ ὅσον ἄξιον ; 
κἀκείνῳ μὲν εἰς αὐτοὺς τοὺς λόγους ἐγγράφειν ἃ φρονεῖ περὶ αὐτῶν , ἐμοὶ δὲ μηδ’ ὅσον λόγου ἔξω παραφθέγξασθαι ; 
καὶ κωμῳδοῖς μὲν καὶ τραγῳδοῖς καὶ τοῖς ἀναγκαίοις τούτοις ἀγωνισταῖς ἴδοι τις ἂν καὶ τοὺς ἀγωνοθέτας καὶ τοὺς θεατὰς ἐπιχωροῦντας μικρόν τι περὶ αὑτῶν παραβῆναι , καὶ πολλάκις ἀφελόντες τὸ προσωπεῖον μεταξὺ τῆς Μούσης ἣν ὑποκρίνονται δημηγοροῦσι σεμνῶς · σὺ δ’ ἡμῖν οὐδὲ τοσοῦτον μετέδωκας ἀναπνεῦσαι , καὶ ταῦτα ὢν οὐδεὶς , ἀλλ’ ἀγαπᾶν σοι προσῆκον , εἰ καὶ ἐν οἰκέτου τάξει παρῆσθα τοῖς γιγνομένοις . 
τί καὶ φήσεις πρὸς θεῶν εἴ τις ἔροιτό σε ; 
ἐπαχθῆ νὴ Δί’ αὐτὰ εἶναι καὶ φορτικά ; 
οὐκοῦν εἰ μὲν τοῖς πολλοῖς , τί οὐχ οὗτοι δυσχεραίνουσιν ; 
εἰ δὲ σοὶ , τί καταφεύγεις ἐπὶ τοὺς πολλούς ; 
οἱ γὰρ πολλοὶ οὗτοι σχεδόν τι εἷς τις ἀναφαίνεται , βάσκανος καὶ οὗτος , εἰ δὲ μὴ , ψυχρός γε . 
καὶ μὴν εἰ μὲν καὶ αὐτὸς ἐπῄνεις τὸν λόγον , κατὰ νοῦν ἦν σοι τὰ λεχθέντα . 
οὐ γὰρ δή που σαυτῷ μὲν ἠξίους μετεῖναι τῆς ἐπὶ τοῖς ἐμοῖς ἡδονῆς , ἐμὲ δ’ αὐτὸν ὁρῶν γανύμενον συμφορὰν ἐποιοῦ . 
εἰ δὲ παρῄει σε τὸ τοῦ λόγου κάλλος , εἰκότως ὑφ’ ἡμῶν ταῦτα ἐλέγετο . 
ἐπ’ αὐτοῖς τοίνυν οἷς παρεφθεγξάμην ποτέρως διετέθης ; 
εἰ μὲν γὰρ καὶ αὐτὸς ἐδυσχέρανας , διὰ τοῦτο ἐλέγοντο , ἵνα ἀχθεσθῇς . 
οὐ γὰρ δή που σὺ μὲν ζημίαν ποιεῖ ἐμοῦ τοῖς ἐμαυτοῦ χαίροντος , ἐγὼ δ’ οὐ ποιήσομαι κέρδος , ἂν σὺ λυπῇ διὰ ταῦτα . 
ἀλλὰ μὴν εἴ γε ἀπεδέξω τὰ λεχθέντα , πῶς αἰτιᾷ νῦν περὶ ὧν τότ’ ἦσθα σύμψηφος , ἢ ποτέρου κατηγορεῖς ὅταν οὕτως ἔχῃς ; 
φαίνει γὰρ οὐχ ἧττον σεαυτοῦ . 
οὐ τοίνυν μόνον κατ’ ἄνδρας ὅλως καὶ πρὸς τὴν ἀξίαν εὑρεθήσεται τὰ τοιαῦτα κρινόμενα , ἀλλὰ καὶ πρὸς τοὺς καιροὺς καὶ πρὸς τὴν τῆς προφάσεως ἀεὶ προσθήκην . 
οἷον εἴ τις ὕβρει καὶ ὑπερηφανίᾳ τοὺς τοιούτους λόγους προαιρεῖται , ἢ τοὺς πολλοὺς ἐξεπίτηδες ἀτιμάζων καὶ τοῦ μηδενὸς ἀξίους ἡγούμενος , ἢ καὶ ὅπερ ἀρτίως εἶπον , ἕνεκ’ οἰκείου τινὸς , οἵους ἐγώ τινας εἶδον ἤδη τὰς ὀφρῦς ἀνεσπακότας καὶ βαδίζοντας ὥσπερ δεσπότας τῶν ἐντυγχανόντων , καὶ καταπεπλασμένους οὕτω τὸν βίον ὥστε πλήττειν εὐθέως τοὺς ἀπαντῶντας , τοῖς μὲν τοιούτοις δίκαιον οἶμαι νεμεσᾶν καὶ νομίζειν τῆς Γοργείας κεφαλῆς ἀπογόνους τινὰς εἶναι καὶ οὐ τὰ κάλλιστα ἀπολελαυκέναι τῶν λόγων οὓς προΐστανται . 
ὅστις δὲ τὸν μὲν ἄλλον βίον οὕτω μέτριον καὶ κοινὸν ᾕρηται , ὥστ’ ἀπ’ αὐτοῦ τούτου μάλιστα γιγνώσκεσθαι καὶ τοῦτ’ εἶναι σύμβολον αὐτοῦ , εἰ μὴ καὶ νῦν ἔλαθόν τι μεῖζον εἰπὼν , καὶ δεῖ παραιτήσασθαι , ἡνίκ’ ἂν δὲ ὁ θεὸς κινήσῃ , τότε καὶ περὶ αὑτοῦ τι φθέγγεται , καὶ ταῦτα ἅττα ποτέ ἐστι , καὶ φθεγξάμενος παρ’ αὐτὸν τὸν ἀγῶνα καὶ τὸν καιρὸν , ἡνίκ’ οὐδενὸς ἄλλου μεμνῆσθαι πλὴν τῶν λόγων εἰκός ἐστιν , εἶτ’ ἀπηλλάγη , τί τούτῳ ταῦτ’ ὀνειδίξοι τις ἄν ; 
σὺ δ’ ὦ πρὸς Διὸς τοσαύτην εἰπέ μοι σχολὴν ἦγες , ὥστ’ ἀφεὶς ἐκεῖνα τὰ φάσματα μικρὰ καὶ τοῦ μηδενὸς ἄξια ὥσπερ οἱ ὄρνιθες παρεξέλεγες , ἵνα ἀπίῃς ὥσπερ ἕρμαιον ἔχων ὃ κακῶς ἐρεῖς ; 
φάθι δή με καὶ τοῦτο φιλανθρωπίᾳ πεποιηκέναι , ἵνα μὴ παντάπασιν ἀθυμήσῃς , ἀλλ’ ἔχῃς ἐφ’ ὅτῳ βουλήσει ζῆν . 
ἦν γὰρ , ὡς ἔοικε , σοί τι πυθόχρηστον , ὅταν πάντας ἐπαινέσῃς ἀπολωλέναι . 
ὥστ’ ἄποινα ὀφείλεις μοι , καὶ εἰ τοῦτ’ αἰτιᾷ , δικαίως αἰτιᾷ . 
ἢ καὶ τὴν Πυθίαν αὐτὴν καὶ τοὺς χρησμολόγους , ὅταν αὐτοματίζωσιν , ἀκριβῶς ἐξετάζεις ἐπιτηρῶν καὶ σχῆμα καὶ βλέμμα , καὶ εἴ τί σοι δόξουσι λέγειν θρασύτερον , εἶτ’ αὐτοῖς ὕστερον ἐγκαλεῖς ; 
ἄθλιε καὶ πόρρω θεῶν , ἅπαντα ταῦτα ἦν τοῦ καιροῦ ; 
ἀναμνήσω δέ σε καὶ Ξενοφῶντος , ὃς περὶ τοῦ Κύρου τοῦ μεγάλου διαλεγόμενος τὸν μὲν ἄλλον χρόνον εὐσταλῆ φησι καὶ κόσμιον αὐτὸν εἶναι καὶ ἥκιστα ἀλαζόνα , ἡνίκα δ’ εἰς τοὺς ἀγῶνας ἴοι καὶ ὑποθερμαίνοιτο , οὐδὲν μικρὸν λέγειν οὐδ’ ὑποστέλλεσθαι , ἀλλὰ καὶ αὑτὸν καὶ τοὺς στρατιώτας ἐξαίρειν . 
εἰκότως · ἐὰν γὰρ , ὦ τᾶν , ἐξέλῃς τὸ κέντρον ἐκ τῆς ψυχῆς , ἀνῄρηκας τὸ τῆς ἀνδρείας ἐφόδιον . 
κἀμὲ οὕτως ἐξέταζε , καὶ ἔτι μεῖζον προστίθει · εἰ μὴ μέλλων ἀγωνιεῖσθαι , ἀλλ’ ἐμβεβηκὼς , ἀγωνιζόμενος , εἰ παρ’ αὐτὴν τὴν χρείαν , εἰ τοῦ κρείττονος ὢν , εἰ ζέοντος τοῦ λόγου , εἰ πρῶτος μὲν αὐτὸς ἐλαυνόμενος , εἶτα τοὺς πολλοὺς τῷ αὐτῷ κέντρῳ κινῶν , ταῦτα παρεφθεγξάμην ἐπιστροφῆς ἕνεκα καὶ κοινῆς ὠφελείας τῶν ἀκουόντων , ὃ καὶ τῶν προοιμίων ἐπαινοῦμεν καὶ προσδεῖν αὐτοῖς φαμέν . 
κἂν εὑρίσκῃς ἃ λέγω προσόντα , τόλμησον εἰπεῖν , οὐχ ὅδ’ ἄνευ θεοῦ τάδε μαίνεται , ἀλλὰ παρούσης τῆς Ἀθηνᾶς , ᾗ τὰ κράτιστα τῆς σωφροσύνης ἀνεῖται . 
ἤκουσας δέ που καὶ Ὁμήρου περὶ ἀγωνιστῶν λέγοντος μαίνετο δ’ ὡς ὅτ’ Ἄρης ἐγχέσπαλος , ἢ ὀλοὸν πῦρ οὔρεσι μαίνηται βαθέης ἐν τάρφεσιν ὕλης , ἀφλοισμὸς δὲ περὶ στόμα γίγνετο · 
καὶ οἶσθα δὴ τἀπὶ τούτοις , ἵνα σοι καὶ χαρίσωμαι . 
νὴ 
Δί’ ἀλλὰ βάρβαρος οὗτος καὶ κατέχειν αὑτὸν οὐ δυνάμενος . 
τὸν δ’ ἕτερον τί φῶμεν , τὸν κάλλιστον τῶν Ἀχαιῶν ; 
οὐκ ἀναμνησθήσει πῶς αὖ καὶ τοῦτον ὁπλίζει μετὰ τὴν ἀπόρρησιν τῆς μήνιδος ; 
ἐν δὲ μέσοισι κορύσσετο δῖος Ἀχιλλεὺς , τοῦ καὶ ὀδόντων μὲν καναχὴ πέλε · τὼ δέ οἱ ὄσσε λαμπέσθην ὡσεί τε πυρὸς σέλας , ἐν δέ οἱ ἦτορ δῦν’ ἄχος ἄτλητον · ὁ δ’ ἄρα Τρωσὶν μενεαίνων δύσατο δῶρα θεοῦ . 
ὁρᾷς ὅτι πάντα ὁμοῦ τῷ ἀνδρὶ προστίθησιν , ὀδόντων κρότον , πῦρ ἐν ὀφθαλμοῖς , ὀργὴν εἰς τοὺς πολεμίους , λύπην ἐπὶ τῇ συμφορᾷ , καλλωπισμὸν εἰς τοὺς συστρατιώτας . 
Ἐνυοῦς μὲν δὴ καὶ Ἐνυαλίου χορευταὶ τοῦτον ἵστανται τὸν τρόπον , οὔτε τὴν γνώμην ἀτρεμεῖν δυνάμενοι , πολὺ δὲ ἧττον ἔτι τὼ χεῖρε ἀτρεμίζοντες , κινεῖται δὲ ἄτοπόν τινα κίνησιν καὶ τὰ χείλη καὶ πᾶν μέρος τοῦ σώματος , καί τις αὐτοὺς θαυμαστὴ κατέχει κρᾶσις λύπης , ὀργῆς , ἐπιθυμίας , λογισμοῦ · οἳ κἂν εἰς λόγους ἔρχωνται , μεταξὺ τῶν ἔργων τοιαυτὶ λέγουσιν ἆσσον ἴθι καὶ δυστήνων δέ τε παῖδες ἐμῷ μένει ἀντιόωσι · 
τοὺς δὲ Ἑρμοῦ τε καὶ Μουσῶν χορευτὰς , περὶ οὓς τὰ τῶν πτερωτῶν λόγων κάλλη τε καὶ τολμήματα Ζεὺς ὁ θεῶν βασιλεὺς ἔταξεν εἶναι , πότερα εἰς γῆν κάτω βλέποντας ὥσπερ τοὺς Ἐρεμβοὺς οὕτως ἀξιώσεις ἐπιδείκνυσθαι τὰ σφέτερ’ αὐτῶν ἔργα , μηδὲν τῶν κανθηλίων διαφέροντας , μέσους ἐγρηγορότων καὶ καθευδόντων , ἢ μηδὲν ἀμβλυτέρους ὄντας φαίνεσθαι τῶν ἐκ Κορυβάντων ἤ τινος ἄλλου δαίμονος θερμοῦ κατεχομένων , ἀλλ’ ἅμα τῷ μέλει κινεῖσθαι τὰ γιγνόμενα ; 
ἀλλὰ τοῦ μὲν Διομήδους οὐκ αἰτιᾷ τὴν κόρυν οὐδὲ τὴν ἀσπίδα , πῦρ ἀφιεῖσαν , ὥς φησιν 
Ὅμηρος , ἀλλὰ καὶ θαυμάζεις καὶ μεγάλων αὐτὸ ποιεῖς σύμβολον , ὧν δ’ ἐξ αὐτῆς τῆς κεφαλῆς ἀνίησι τὸ πῦρ ἡ θεὸς , τούτοις οὐδὲ συγγνώμης μεταδίδως ; 
καὶ ποίας μάχης τοσαύτην θέρμην φήσεις ἡγεῖσθαι , ὅσην τῶν ἐμψύχων λόγων καὶ ἀληθινῶν ; 
πάντα μὲν γὰρ ἴσως κατὰ Δαρεῖον τὸ πῦρ ἐκόσμησε , καὶ οὐ δυνατοῦ μᾶλλον τὸ ῥῆμα ἢ ἀνδρὸς σοφοῦ , λόγων δ’ αὕτη πηγὴ μία , τὸ ὡς ἀληθῶς ἱερὸν καὶ θεῖον πῦρ τὸ ἐκ Διός ἐστιν , ἐφ’ ᾧ καθεύδειν οὐκ ἔνι δή που τὸν τετελεσμένον τε καὶ εἰς τὸ μέσον φερόμενον . 
σὺ δὲ τηνικαῦτα ἀξιοῖς σκοπεῖν εἰς σὲ καὶ τοὺς σοὺς ὀφθαλμοὺς , δεδοικότα ὥσπερ παῖδα μή τι γρύξειεν ὅ σοί τινα ἀηδίαν οἴσει . 
καὶ τίθης οὐχὶ τῷ χειμάρρῳ ὅρια , ἀλλὰ τῷ Νείλῳ , καὶ ταῦτα ὁμοῦ τῷ μεγέθει τὴν συμμετρίαν ἔχοντι . 
οὐκ οἶσθ’ ὅτι ὥσπερ τὰ παρ’ Ἡφαίστου ὅπλα αὐτὰ καθ’ αὑτὰ κινούμενα ἁνὴρ ἐκεῖνος ἐποίησεν ; 
οἶμαι δέ που καὶ τοὺς τοῦ Ἀπόλλωνος ὀϊστοὺς αὐτοὺς ἐφ’ αὑτῶν ἐπηχῆσαι συνοργισθέντας αὐτῷ . 
οὕτω κἀν τοῖς ἀγῶσι τοῖς περὶ τοὺς λόγους τοὺς περὶ τῶν θεῶν πολλὰ τοιαῦτα αὐτῶν τῶν λόγων ἰδίᾳ κινουμένων ὥσπερ ἔκφορα γίγνεται , καί τινα ἠχὴν παρέχεται τότε ὁ λόγος ἀναγκαίαν καὶ ἀκόλουθον τῇ ῥύμῃ καθάπερ βέλος τι σὺν ῥοίζῳ φερόμενον . 
δέδοικα μὲν οὖν μὴ παρὰ κωφὸν λέγω καί τινα τρόπον ἐξορχῶμαι δεικνὺς ἀμυήτῳ τὰ ἱερά · ὅμως δὲ ὥσπερ ἐν μύθῳ τις ἀπόρρητος λόγος τοῖς μὲν ἀκούειν δυνατοῖς εἰρήσεται , σοὶ δὲ οὐδὲν μᾶλλον . 
λέγω γὰρ οὖν ὡς ἐπειδὰν περιέλθῃ τὸ τοῦ θεοῦ φῶς , καὶ τὸ λεγόμενον δὴ τοῦτο ἀστράψῃ δῑ ἅρματος , οἷα δὴ ταῖς Μούσαις ἅρματα οἱ ποιηταὶ δεδώκασι , καὶ κατάσχῃ τὴν ψυχὴν τοῦ λέγοντος , ὥσπερ τι πῶμα παρελθὸν ἐξ Ἀπόλλωνος πηγῶν , εὐθὺς μὲν τόνου καὶ θέρμης ἐνέπλησε μετ’ εὐθυμίας , ἦρε δὲ τοὺς ὀφθαλμοὺς ἄνω καὶ τὰς τρίχας διέστησε , βλέπει δὲ οὐδ’ εἰς ἓν ἄλλο ὁ τοιοῦτος , εἴτε χορευτὴν εἴτε βάκχον βούλει λέγειν , οὔτε παρὸν οὔτε ἀπὸν , ἀλλ’ ἢ πρὸς αὐτοὺς τοὺς λόγους καὶ τοὺς ταμίας αὐτῶν , ὥσπερ οἱ πρὸς τοὺς ἄλλο τι ὀρέγοντας ἑαυτοῖς βλέποντες , καὶ ταῦθ’ ὅταν ἐξ ὑψηλῶν προτείνωσι , καί τι ἔπος , φησὶ , προέηκεν ὅπερ ἄρρητον οὐ φορητὸν ἦν—φέρει γὰρ ὁ καιρὸς πόλλ’ ἅ τις οὐκ ἂν ἐννοήσειεν ἰδιώτης τῶν τοιούτων ἀγώνων—καὶ οὐκ ἔστιν ἀνέντα τὴν γνώμην οὐδ’ ὑποθέντα ἑαυτὸν τοῖς ἀκροαταῖς , ὃ προσήκει κέντρον τῶν λόγων διασώσασθαι , ἀλλ’ ἡ θέρμη καθάπερ τι φάρμακον μόνη δὴ παραπέμπει καὶ κατευθύνει καθάπερ ναῦν τὸν λόγον καὶ τοῖς ἐναντίοις χώραν οὐ δίδωσιν . 
ἡνίκ’ ἂν δὲ αὕτη προλίπῃ , ὑπορρεῖ τὰ τῶν λόγων καὶ τὰ τῆς νάρκης νικᾷ , καὶ ἀνάγκη δὴ κάτω φέρεσθαι τὸν τοιοῦτον ῥήτορα ὑπὸ τῆς ἀμβλύτητος ἀποψυχόμενον , καθάπερ τινὰ ἀετὸν τῶν πτερῶν ὑφιέντα . 
ἔχω δέ σοι καὶ λόγον τινὰ ἱερὸν διελθεῖν , ἀκούσας νύκτωρ οὐ πάλαι παρά του τῶν κρειττόνων , οἷόν ἐστι τὸ χρῆμα τῆς θείας μανίας . 
εἶχε δέ πως ὧδε ὁ λόγος . 
ἀνάγκη τὸν νοῦν , ἔφη , κινηθῆναι τὴν πρώτην ἀπὸ τοῦ συνήθους καὶ κοινοῦ , κινηθέντα δὲ καὶ ὑπερφρονήσαντα θεῷ συγγενέσθαι καὶ ὑπερέχειν . 
καὶ οὐδέτερόν γε , ἔφη ὁ διδάσκων , θαυμαστόν . 
ὑπεριδών τε γὰρ τῶν πολλῶν ὁμιλεῖ θεῷ θεῷ τε ὁμιλήσας ὑπερέχει . 
τάδε μέν σοι τῆς ἱερᾶς , ὡς οἱ ποιηταὶ καλοῦσι , νυκτὸς ἀπομνημονεύματα διὰ κεράτων μὲν ἥκοντα , στιλπνότερα δὲ ὡς ἀληθῶς ἐλέφαντος παντός . 
ὥστ’ εἰ καὶ μηδένα μηδ’ ἀφ’ ἑνὸς εἴδους εἴχομεν εἰπεῖν ἐπ’ αὐτῷ τι φρονήσαντα , μηδ’ ἦν ἀναγκαῖον τῶν λόγων τὸ τοιοῦτον πάθημα , ἡμᾶς δ’ εἰς ταύτην ὁ θεὸς νῦν ἦγεν , οὐκ ἂν τὰ πρεσβεῖα δή που συμφορὰν ἐποιούμεθα . 
σὺ δ’ αἰτιᾷ τὸ σύμβολον αὐτοῦ τοῦ ῥήματος . 
ἢ πρὸς θεῶν ἀκροατὴς μὲν οὐχ ὅστις σφόδρα σώφρων , ἀλλ’ ὅστις ἐπίσταται κινεῖσθαι βέλτιστος καὶ ὅστις ἀπαντᾷ τοῖς λεγομένοις , ῥήτωρ δὲ οὐχ ὁ θερμότατος καὶ πρῶτος αὐτὸς αὑτοῦ συνιεὶς ἄριστος , ἀλλ’ ὅστις ἡττᾶται τῶν ἀκροωμένων , ἢ παρ’ ἐκείνων δεῖται μαθεῖν ὁποῖ’ ἄττα ἐστὶν ἃ λέγει ; 
σκόπει δὴ καὶ τοῦτο . 
φημὶ γὰρ αὐτῶν ἕνεκα τῶν λόγων συμβαίνειν ἀνάγκην πολλάκις παραφθέγξασθαι τόν γε δὴ καθαρῶς ἁπλοῦν καὶ φιλάνθρωπον · εἰ δὲ μὴ , τοὺς πολλοὺς ἐκφεύγειν ἐστὶν ἃ τῶν κρειττόνων μὴ λαθεῖν . 
οἷόν τι λέγω , ἔστι κάλλη περὶ λόγους , ὡσαύτως δὲ περὶ ποίησιν , καί τινες ἰδέαι καὶ πόρρω καὶ ἐγγὺς ἀλλήλων , ἃς ἅμα μὲν πάσας λαβεῖν οὐ ῥᾴδιον , μέρος δὲ ἕκαστος ἀποτεμόμενος κατὰ τοῦτο ηὐδοκίμησεν · Ὅμηρον δὲ , εἰ βούλει , ποιητῶν ἐξαίρει λόγου . 
ὅταν οὖν τις ἀγώνισμα ποιήσηται διὰ πάντων τῶν καλῶν τούτων διεξελθεῖν καὶ πάσας μίξεις μῖξαι περὶ τοὺς λόγους , καὶ πρῶτον μὲν τὰ ἤθη πρέποντα τοῖς καιροῖς ἀποδοῦναι , ἔπειτα τὰς συζυγίας , οὗ μὲν ἀκριβείας δεῖ , ἐνταῦθα ὥραν προστιθεὶς , οὗ δ’ ἐργασίας , ἐνταῦθα τάχος , τῷ δὲ περιττῷ σαφήνειαν , χάριν δὲ οὗ σεμνότης , οὗ δὲ εὕρεσις , ἐνταῦθα διαχειρίζειν , οὗ δὲ τολμήματα , ἐνταῦθα ἀσφάλειαν , ἐφ’ ἅπασι δὲ ῥᾳστώνην καὶ δρόμον , καί μοι παρείη περὶ τούτων ἄμεινον σοῦ καὶ τῶν σοὶ προσομοίων ἐπίστασθαι , σκοτοδινιᾷ δὴ πᾶς ἐνταῦθα ἀκροατὴς καὶ οὐκ ἔχει τίς γένηται , ἀλλ’ ὥσπερ ἐν παρατάξει κυκλούμενοι θορυβοῦνται , καὶ ὡς ἕκαστος ἔχει φύσεως ἢ δυνάμεως οὕτως ἐπαινεῖ , ὁ μὲν τῆς λέξεως τὴν ἀκρίβειαν , ὁ δὲ τοῦ νοῦ τὴν λεπτότητα , ὁ δὲ ὡς ὡραία . 
ὁ δὲ ῥήτωρ ὑπὲρ αὐτῶν ῥήγνυται . 
τί φῄς ; 
οὐχ ὁρᾷς τὸ ἀγώνισμα οὐδὲ ἀπὸ πολλοῦ , ἀλλ’ εἰς ἑκάτερον , φησὶ , τῶν αὐλῶν ἐμοῦ χωρὶς αὐλοῦντος καὶ πάσαις ἅμα ταῖς ἁρμονίαις χρωμένου κάθησαι πρὸς ἑνός τινος τῶν δακτύλων κίνησιν βλέπων , ὥσπερ ἂν εἰ καὶ ἐν λύρᾳ ἢ κιθάρᾳ πάντων ὁμοῦ δεικνυμένων μιᾶς χορδῆς ἤχου δοκοίης ἀκούειν . 
διδάσκει σε ὁ ῥήτωρ , ἄλλου μὲν οὐδενὸς ἕνεκα , ἴχνος δέ τι θεῖον σώζων ἐν αὑτῷ καὶ προνοούμενος καὶ σοῦ καὶ ἑτέρων , μάλιστα δὲ αὐτῆς τῆς φύσεως τῶν λόγων , ὅπως αὐτῶν τὰ σπέρματα εἰς γνῶσιν ἐλθόντα σωθείη κατὰ τὸ δυνατόν . 
ταῦτ’ ἐστὶν , ὦ τἀμὰ μὲν εἰδὼς , τὰ σαυτοῦ δ’ ἀγνοῶν , ἃ κἀμὲ πρώην ἐκίνησε . 
σὺ δὲ τὸν νόμον μεταβάλλεις καὶ τὴν τάξιν ἐναλλάττεις , ἣν ἡ φύσις κατέδειξεν οὐκ ἐν ἀνθρώποις μόνον , ἀλλὰ καὶ τοῖς ἄλλοις ζώοις , αὕτη δ’ ἐστὶν ἀκούειν τοῦ βελτίονος , καὶ νομίζεις τὸν ἀετὸν οἷόν τ’ εἶναι τὸ ἴσον κινεῖσθαι τῷ κολοιῷ , οὗ καὶ προσιόντος ἔτι πόρρωθεν δήλη τοῖς ὁρᾶν καὶ ἀκούειν δυναμένοις ἡ ἀλκὴ σχίζοντος τὸν ἀέρα , ὥσπερ ὅταν ναῦται τῇ κώπῃ τὴν θάλατταν . 
δῆλος δὲ καὶ λέων ἐπιβρυχώμενος οἷα δράσει , μὴ ὅτι μασσῶν . 
σὺ δ’ ἀπαιτεῖς ἵππου μὲν δρόμον , σχῆμα δὲ τῆς κεφαλῆς ὄνου , πράγματα οὐχὶ συμβαίνοντα · ἐκείνων δ’ οὐκ ἤκουσαις ἀμφὶ δὲ χαῖται ὤμοις ἀΐσσονται , ὁ δ’ ἀγλαΐῃφι πεποιθὼς ῥίμφα ἑ γοῦνα φέρει μετά τ’ ἤθεα καὶ νομὸν ἵππων . 
ὄνῳ δὲ ἀρκοῦν ἐστι γαύρωμα , ἀπαλλαγῆναι τοῦ φορτίου , ὃ τῆς ἐφ’ ἡμέρᾳ χρείας ἕνεκα τῷ δεσπότῃ περιφέρει , πλείους τῶν βημάτων τὰς πληγὰς ἐκλέγων . 
ἀλλὰ γὰρ ᾠχόμην ὥσπερ κατὰ ῥοῦν ὑπὸ τοῦ λόγου φερόμενος . 
ἐπάνειμι δὴ ἐπ’ ἐκεῖνο , ὅτι ἀξιοῖς μεταβάλλειν τὸν τῆς φύσεως νόμον , ὃς κελεύει τὴν τῶν κρειττόνων ὑπερβολὴν ἀνέχεσθαι καὶ ζῆν πρὸς τὸ ἡγούμενον . 
αἰσχρὸν τῷ στρατηγῷ βλέπειν εἰς τοὺς στρατιώτας , καλὸν δέ γε τοῖς στρατεύμασιν εἰς τοὺς στρατηγοὺς , ὥσπερ , οἶμαι , τοῖς χορευταῖς εἰς τὸν ἡγεμόνα , τοῖς ναύταις εἰς τὸν κυβερνήτην , τοῖς δήμοις εἰς τὸν ἄρχοντα , τοῖς ἀκροαταῖς εἰς τὸν ῥήτορα . 
εἰ μὲν οὖν ῥήτωρ τις ἡμῖν ἐξ ἀκροατοῦ μετεσκεύασαι , ὥρα σοι παραλαμβάνειν τὸν θρόνον , εἰ δὲ μικρὸς μικρὰ ἀπολαμβάνων περὶ ταῦτα διατρίβεις , ἐγὼ μὲν οὐδὲν εὔφημον ἐπενεγκεῖν ἔχω σοι , βούλομαι δ’ ὃ μικρῷ πρόσθεν ἔφην διὰ πλειόνων ἐξετάσαι τὸ τῆς αἰτίας , ἐπειδή γε καὶ σὺ συμφαίης ἂν τὰ πολλὰ ταύτῃ κρίνεσθαι . 
εἰ μὲν γὰρ ἐγὼ τούτου χάριν , ὅπως ἢ μειράκια ὑπαγοίμην , ἢ πατέρας τινὰς κακοδαίμονας ἐξαπατήσας ἐπάραιμι τελεῖν ἐμαυτῷ μισθοὺς , οὕτω ταῦτα σεμνῶς ἀνῆγον , καὶ μὴ μόνον εἰ πρώην , ἀλλὰ καὶ ὁποτοῦν ἐν τῷ παντὶ χρόνῳ τοιούτου τινὸς ἡττηθεὶς ὁτιοῦν ἢ μικρὸν ἢ μεῖζον εἴρηκα ἢ πεποίηκα , ὅ τι βούλει χρῶ λαβὼν , οὐ παραιτοῦμαι · εἰ δ’ ὡς ἡ τοῦ λόγου φύσις εἰργάζετο καὶ προήγετο , οὕτω διεκείμην , καὶ τῶν ἐμαυτοῦ λόγων ἠκροώμην ὡς ἀλλοτρίων , μᾶλλον δὲ ταύτῃ γε καὶ παντάπασιν ἠλαττούμην καὶ ἐπειχόμην , οὐχ οἷός τε ὢν βακχεύειν καὶ μετὰ ἀδείας τῆς ἡδονῆς ἀπολαύειν , ὥσπερ ἂν εἰ ἑτέρου τὸ βιβλίον ἦν , οὐδ’ ἂν πηδῶν ᾐσχυνόμην , τί τὴν ἐγκράτειάν μου θαυμάζειν ἀφεὶς αἰτιᾷ τὰ μηδὲν ἐμοὶ προσήκοντα ; 
ἐγὼ τοίνυν ὑπερβολὴν ἔτι ποιήσομαι · ἔστω ταῦτα πάντα ἄρρητα · ἐκεῖνο πρὸς θεῶν ἔχεις εἰπεῖν , ὡς ἄρα χρείας μὲν οὐδεμιᾶς ἕνεκα οὐδὲν ἔδρων , τηνάλλως δὲ σοφιστοῦ νόμῳ καὶ χαυνότητι ταῦτα ἐκομψευόμην καὶ σχήματος ἕνεκα ; 
οὐ πάντες ἐμοὶ συνίσασιν ὅσον τούτων χωρὶς εἰμί ; 
οὐ πᾶν ἕτερον τὸ ἡμέτερον ; 
οὐκ ἐπ’ ἔσχατον μὲν ἀληθείας ἥκοντας τοὺς λόγους ἐκ τῶν δυνατῶν ὁρᾶτε , ἐπ’ ἔσχατον δ’ ἀληθείας πᾶσαν τὴν περὶ αὐτῶν βουλὴν ἅπαντες ὁρᾶτε ; 
ποίαν ἢ χειρῶν ἐγὼ κίνησιν , ἢ χειλῶν παραγωγὴν ἐξεπίτηδες περαιτέρω τοῦ μετρίου νενόμικα ; 
ποῖον ἐσθῆτος σχῆμα λυπηρόν ; 
ὥσπερ ἤδη τινὲς αὑτοὺς ἀπέκρυψαν τοῖς ἱματίοις , ἴσως μὲν τιμήσαντες τῆς ἀξίας αὑτοῖς · ἐγὼ δ’ οὒ , καίτοι πλείονος σκέπης ἢ κατὰ τοὺς πολλοὺς δεόμενος , ὅμως τὸ πρόβλημα τοῦτο ἔφυγον . 
ἀλλὰ ἄλλο τι τοιοῦτον πώποτε ἐπλασάμην ; 
ἀλλὰ ὀρχοῦμαι δίπτυχα , ὥσπερ ἕτεροί τινες ; 
ἀλλὰ προσήκει μοί τι κακῶν ἀλλοτρίων ; 
ἀλλ’ εἰς τοσοῦτον ἥκει μοι σχολῆς ; 
ἀλλ’ ἔμοιγε ἱκανὸν , ἂν περὶ αὐτοὺς τοὺς λόγους καὶ τἀναγκαῖα πραγματευόμενος οἷός τε ὦ διαγίγνεσθαι , μηδὲν ἐπακτὸν κακὸν ἐμαυτῷ προστιθέμενος . 
οὐκοῦν ἁφθεὶς ὑπὸ τοῦ λόγου ταῦτ’ ἔλεγον . 
ὥστ’ εἰ ὅτι μάλιστα μὴ δεῖ μὲν παραληρεῖν , ὡς σὺ φὴ|ς , ἐκ δὲ τῆς τοῦ λόγου ῥύμης καὶ τὸ τοιοῦτον ἐπέρχεται , τί τῆς ἀδυνάτου συμβουλῆς πλέον ; 
ὥσπερ ἂν εἴ τινα ὑπὸ πνεύματος ἁρπασθέντα ἐν τῇ θαλάττῃ σὺ κελεύοις ἀτρεμεῖν καὶ μένειν , ἀπὸ τῆς ἀκτῆς λέγων , ὁρᾷς , ἐγὼ κάθημαι σιωπῇ . 
καί μοι δοκεῖς κατὰ τὴν παροιμίαν τὸν ὑπὸ τῆς ἐχίδνης δηχθέντα αἰτιᾶσθαι , μηδεπώποτ’ αὐτὸς δηχθείς . 
ταῦτα δ’ ἄν σου Φιλοκτήτης ὁ τοῦ Ποίαντος οὐκ ἠνείχετο ἀκούων . 
ἀλλὰ γὰρ ἴσως ᾠήθης με τούτων ἕνα τῶν σοφιστῶν εἶναι , οὓς οἱ προσαγωγεῖς νουθετοῦσι καλῶς ποιοῦντες . 
ἔγωγ’ οὖν ἤδη ποτὲ εἶδον σοφιστὴν μεταξὺ λέγοντα ὑπὸ προσαγωγέως ἐξαγόμενον οὕτως ὡς ὅ τε προσαγωγεὺς ἀμείνων ᾤετο εἶναι γνῶναι καὶ ἅττα ἐκείνῳ ῥητέον καὶ εἰς ὅσον καὶ αὐτὸς δὴ ἐκεῖνος συνεχώρει , ἀλλὰ μὴ πάντα ἐν ταὐτῷ φύρειν , ἵνα μὴ καὶ γέλωτα ὀφλήσῃ . 
ἡμεῖς τοι καὶ εἰς τὸ σῶμα πληγέντες οὐκ ἐπ’ ἀγεννεῖς ἱκετείας ἰατρῶν ἀφικόμεθα , ἀλλὰ καίτοι σὺν θεοῖς εἰπεῖν τοὺς ἀρίστους τῶν ἰατρῶν φίλους κεκτημένοι κατεφύγομεν εἰς Ἀσκληπιοῦ , νομίσαντες εἴτε δέοι σώζεσθαι , δῑ ἐκείνου κάλλιον εἶναι , εἴτε μὴ ἐγχωροῖ , καιρὸν εἶναι τεθνάναι . 
ἔχοιεν δ’ ἂν καὶ οἱ συμφοιτηταὶ φράζειν περὶ τῆς φύσεως τῆς ἐμῆς . 
ἐγὼ γάρ τοι καὶ παῖς ὢν , εἴ τι ἤρετο διδάσκαλος ὧν ἠπιστάμην , εἰ ἕτερος ἔφθη ὑπολαβὼν , οὐκ ἂν ἔτι ἐφθεγξάμην , ἵνα δὴ μὴ τὰ ἑτέρου δοκοίην λέγειν . 
παραπλήσια δὲ καὶ τὰ νῦν ἐν Ἀσκληπιοῦ . 
εἰρήσεται γὰρ καὶ πρὸς ὑμᾶς τά γε ἀληθῆ , χείρω δὲ καὶ βελτίω νομίζειν ἔξεστιν ὡς ἂν ἑκάστῳ δοκῇ . 
οὕτω γὰρ αὖ καὶ πρὸς τοὺς ἐκεῖ συμφοιτητὰς καὶ εἶχον καὶ ἔχω , ὥστε ὅστις μὲν μὴ ὑπανίσταται , οὐκ ἄχθομαι αὐτῷ , ὑπανισταμένῳ δὲ αἰσχυνοίμην ἂν μὴ παρεὶς τὴν χώραν . 
σὺ δ’ εἰ μὲν ὡς ἄρξων ἐνταῦθα ἀφικνεῖ , πεῖσον τούτους ὡς σοὶ προσήκει πρὸ ἡμῶν , εἰ δὲ παρίης ἑτέρῳ τὴν ἡγεμονίαν , ἀναμνήσθητι τῶν Ὁμήρου τέττα , σιωπῇ ἧσο , ἐμῷ δ’ ἐπιπείθεο μύθῳ · 
καὶ ὧδ’ ἔστω , Τρῶες μεγαλήτορες , ὡς ἀγορεύω · 
καὶ 
Πάτροκλος δέ οἱ οἶος ἐναντίος ἧστο σιωπῇ , στρατήγει δὲ μὴ παρὰ τὸν στρατηγόν . 
αἰσχρὸν γὰρ ἀμφοτέροις , καὶ σοὶ καὶ τῷ στρατηγῷ . 
μικρὰ δὲ προσθεὶς ἀπαλλάξομαι . 
καὶ ταῦτα ἐξεπίτηδες ἀπέτεινα , οὐχ ὡς οὐ καὶ ἓν τούτων ὁτιοῦν ἱκανὸν ὂν , ἀλλ’ ἵν’ εἰδῇς διὰ πόσων ἀμαθὴς εἶ τῶν ἐλέγχων καὶ ὅσων ἀθέατος καὶ ἀνήκοος δεῦρο εἰσῆλθες ὥσπερ τις βέβηλος παντάπασιν . 
εἶτα μύστης ὢν τὸν ἱεροφάντην ἐξετάζεις ; 
καὶ ὁ μὲν ἀρτιτελὴς μύστης ἀτιμότερος τοῦ πάλαι μύστου , ὁ δὲ νῦν πρῶτον εἰς μύστας τελῶν κρίνεις τὸν μυσταγωγόν ; 
ἀρχαῖον δέ μοι δοκεῖς περὶ Μώμου καὶ 
Ἀφροδίτης λόγον ἀνανεοῦσθαι . 
φασὶ γὰρ ὡς ἡ μὲν καθῆστο κεκοσμημένη , ὁ δὲ Μῶμος διερρήγνυτο , οὐκ ἔχων ὅ τι αἰτιάσεται · τελευτῶν δὲ αὐτῆς μὲν ἀπείχετο , τὴν δὲ βλαύτην ἔσκωψεν αὐτῆς . 
ὥστε ἄμφω συμβῆναι , μήτε δὴ τὴν 
Ἀφροδίτην ἀκοῦσαι κακῶς μήτε τὸν Μῶμον εἰπεῖν εὖ . 
καὶ σὺ τὴν σκηνὴν θαυμάζων τὰ παρασκήνια ᾐτιάσω καὶ τοὺς λόγους ἀφεὶς ἐτήρεις τὰ παραφθέγματα . 
οὕτω πόρρω τοῦ νόμου βαίνεις . 
ἵνα τοίνυν εἰδῇς ὅτι καὶ Σόλων ὁ τῶν νομοθετῶν ἐνδοξότατος παραφθέγγεται , ἄκουε καὶ τούτου . 
καίτοι τοσοῦτόν γε ἐμὲ τόλμῃ καὶ αὐθαδείᾳ παρελήλυθε , ταῦτα γὰρ αὐτῷ τὰ ὀνόματα ἐκ τῆς σῆς αἰτίας ἁρμόττει , ὥστ’ ἐγὼ μὲν ἔξω τοῦ βιβλίου παρελήρησα , καὶ ταῦτα ἐξαχθεὶς ὑπὸ τοῦ λόγου , ὁ δὲ δὴ Σόλων καὶ βιβλίον ἐξεπίτηδες πεποίηκεν , ὥσπερ ἡμεῖς εἰς τὴν Ἀθηνᾶν , οὕτως ἐκεῖνος εἰς αὑτὸν καὶ τὴν ἑαυτοῦ πολιτείαν , ἐν ᾧ ἄλλα τε δὴ λέγει καὶ ταῦτα ἃ μὲν ἄελπτα σὺν θεοῖσιν ἤνυσ’ , ἄλλα δ’ οὐ μάτην ἔρδον . 
ὁρᾷς ὡς αὐθαδῶς καὶ οὐ τῆς σῆς συμβουλῆς ; 
καὶ ταῦτα μέν ἐστιν ἐν τετραμέτροις · ἐν δὲ τοῖς ἰάμβοις συμμαρτυροίη ταῦτ’ ἂν ἐν δίκῃ χρόνου μήτηρ μεγίστη δαιμόνων Ὀλυμπίων ἄριστα , Γῆ μέλαινα , τῆς ἐγώ ποτε ὅρους ἀνεῖλον πολλαχῆ πεπηγότας , πρόσθεν δὲ δουλεύουσα , νῦν ἐλευθέρα . 
πολλοὺς δ’ Ἀθήνας πατρίδ’ εἰς θεόκτιτον ἀνήγαγον πραθέντας ἄλλον ἐκδίκως , ἄλλον δικαίως , τοὺς δ’ ἀναγκαίης ὕπο χρησμὸν λέγοντας γλῶσσαν οὐκέτ’ Ἀττικὴν ἱέντας , ὡς ἂν πολλαχῆ πλανωμένους , τοὺς δ’ ἐνθάδ’ αὐτοῦ δουλίην ἀεικέα ἔχοντας ἠδὲ δεσπότας τρομευμένους ἐλευθέρους ἔθηκα . 
ταῦτα μὲν κράτει ὁμοῦ βίαν τε καὶ δίκην συναρμόσας ἔρεξα , καὶ διῆλθον ὡς ὑπεσχόμην . 
θεσμοὺς δ’ ὁμοίους τῷ κακῷ τε κἀγαθῷ εὐθεῖαν εἰς ἕκαστον ἁρμόσας δίκην ἔγραψα . 
κέντρον δ’ ἄλλος ὡς ἐγὼ λαβὼν κακοφραδής τε καὶ φιλοκτήμων ἀνὴρ οὐκ ἂν κατέσχε θυμόν . 
τίθει δὴ καὶ ὑπὲρ ἡμῶν λέγειν τὸν Σόλωνα , ἄλλος δ’ ἂν τοῦτο τὸ κέντρον εἰς τοὺς λόγους εἰσενεγκάμενος οὐκ ἂν τοσοῦτον σωφροσύνης εἰσηνέγκατο . 
ἐξελέγξεις δέ με ἡνίκ’ ἂν αὐτὸς κτησάμενος τὴν αὐτὴν δύναμιν τῶν λόγων , οἶμαι δ’ οὐ ῥᾷστόν σοι , εἶτα μετριώτερον ἐπὶ σαυτῷ φρονῶν ὀφθῇς . 
ἂν δ’ αὐτὸς προσαιτῶν καὶ τῆς ἐφημέρου τροφῆς ἀπορῶν καὶ βλέπων εἰς δύο καὶ τρεῖς ὀβολοὺς ἔγκλημα ποιῇ τῷ βασιλεῖ τῷ γράφοντι , μηδὲ χρυσοῦ καὶ ἀργύρου δαπάνη κεκωλύσθω , φάσκων ὑπερηφανίαν εἶναι ταῦτα καὶ λόγων κόμπον , ὁμοίως ἀργυρίου καὶ φρενῶν ἀπορῶν ἔσει . 
εἶτα τί φησὶν ὁ Σόλων ; 
εἰ γὰρ ἤθελον ἃ τοῖς ἐναντίοισιν ἥνδανεν τότε , αὖθις δ’ ἃ τοῖσιν ἁτέροις δρᾶσαι , διὰ πολλῶν ἂν ἀνδρῶν ἥδ’ ἐχειρώθη πόλις . 
ατῶν οὕνεκ’ ἀρχὴν πάντοθεν κυκεύμενος ὡς ἐν κυσὶν πολλαῖσιν ἐστράφην λύκος . 
ὁρᾷς ὅτι καὶ Σόλων καλλωπίζεται καὶ σοῦ μεῖζον ἐφ’ αὑτῷ φρονεῖ . 
ἡγεῖτο γὰρ , οἶμαι , τὰ εἰς αὑτὸν αὐτῷ ταῦτα ἐγκώμια πεποιημένα λυσιτελεῖν τοῖς ἄλλοις γίγνεσθαι παραδείγματα . 
διὰ ταῦτα ὁ εἴσω τὴν χεῖρα ἔχων τὸ φθέγμα ἐπαίρεται καὶ τὰ αὑτοῦ κοσμεῖ δικαίως . 
τὴν μὲν γὰρ χεῖρα , οἶμαι , εἴσω ἔχειν ἠξίου , τὴν κεφαλὴν δ’ οὐ κάτω . 
φέρε δή σε καὶ δῑ ἑτέρου τῶν ὀνομαστοτάτων παραμυθήσομαι , ἐπειδὴ δειλότερος εἶ τοῦ δέοντος , ἵνα μὴ λέγω θρασύτερος . 
ἔστι δ’ ὑπερβολὴ τῶν τοῦ Σόλωνος ἃ οὗτος εἴρηκε . 
σκόπει γάρ · τὸν δὲ ὑπερουράνιον τόπον οὔτε τις ὕμνησέ πω τῶν τῇδε ποιητὴς οὔτε ὑμνήσει κατ’ ἀξίαν · ἔχει δὲ ὧδε . 
εἶδες ὡς ἐξεφύσησεν ἅπαντας τοὺς βασκάνους , γράψας ἐλευθέρως περὶ τῆς ἑαυτοῦ φύσεως καὶ ὡς εἰκὸς ἦν τὸν βεβαιοῦντα τὸν ἐν χειρὶ λόγον , ὡς ἄρα ἡ τῶν κρειττόνων ἐπίπνοια ὑπερφρονεῖν ποιεῖ τῶν πολλῶν . 
ἢ τοῖς ἐκ τῶν τριόδων παραπλησίως ἔχειν δοκεῖ σοι ταῦτα ; 
διαπερανάμενος τοίνυν τὸν λόγον τὸν περὶ τοῦ ἔρωτος ποίαν εὐφημίαν ὕστερον περὶ αὑτοῦ παραλέλοιπεν , ἢ τί τῶν καλλίστων οὐκ εἴρηκε ; 
πρῶτον μὲν ὡς ὀρθῶς ἐζήτησε τἀληθὲς , τῷ τὰ μὲν συναγαγεῖν , τὰ δὲ τέμνειν πρὸς λόγον εἰδέναι · 
ἔπειθ’ ὡς ἐν τάξει τὸν λόγον διέθετο · μέγιστον δὲ πάντων ἐπὶ τῇ μεγαλοπρεπείᾳ φρονεῖ , ὥστε καὶ ἄντικρυς τοῦ ἀντιπάλου καθαπτόμενος εἴρηκεν , εἰ μὴ ἄρα οὕτω σφόδρα παῖς εἶ ὥστε νομίζειν Φαίδρου τὰ ῥήματα εἶναι καὶ οὐ τὸν Πλάτωνα ὡς τὸν Φαῖδρον λέγειν τὸν λόγον δέ σου πάλαι θαυμάσας ἔχω , ὅσῳ καλλίω τοῦ προτέρου ἀπειργάσω , ὥστε ὀκνῶ μή μοι ὁ Λυσίας ταπεινὸς φανῇ , ἐὰν ἄρα θελήσῃ πρὸς αὐτὸν ἄλλον ἀντιπαρατεῖναι. ἐκεῖνα δ’ αὖ τί φήσεις ; 
φεῦ ὅσῳ τεχνικωτέρας λέγεις νύμφας τὰς 
Ἀχελώου καὶ Πᾶνα τὸν Ἑρμοῦ Λυσίου τοῦ Κεφάλου πρὸς λόγους εἶναι . 
ταῦτα οὐ μετὰ πάντων ἐγκωμίων εἰς αὑτὸν εἰρῆσθαί σοι δοκεῖ τῷ ἀνδρὶ , εἴπερ γε μὴ τὰ Μίδου ὦτα ἔχεις , οὗ τὸ ἐπίγραμμα ἐκεῖνος ἐπέσκωπτε προσεικάζων τῷ τοῦ ἑταίρου λόγῳ , καὶ κατὰ πάσας γέ που τὰς ἀρετάς ; 
ἀναγκαίως · ταῦτα διεξέρχεται περὶ αὑτοῦ . 
φρονίμου μὲν γὰρ , οἶμαι , καὶ σώφρονος γνῶναι τὴν ἀξίαν , δικαίου δὲ τὰ πρέποντα καὶ αὑτῷ καὶ ἑτέροις ἀποδοῦναι , ἀνδρείου δὲ μὴ φοβηθῆναι τἀληθὲς εἰπεῖν . 
ὁ δ’ αὖ νεμεσῶν ἅπασι τοῖς ἐναντίοις τούτων εἰκότως ἐνέχεται , ἕως ἂν μὴ δείξῃ ὡς ἀλλότριοι τοῦ λέγοντος οἱ λόγοι καὶ μείζω δόξαν τῆς ἀληθείας ἐφέλκονται . 
ἄλλα τοίνυν μυρί’ ἔχων εἰπεῖν παραλείπω . 
ἀλλ’ ἐπειδὴ Σόλωνος ἐμνήσθην καὶ ὧν ἐκεῖνος διαλέγεται περὶ τῆς αὑτοῦ πολιτείας , φέρε σκόπει τί αὖ καὶ οὗτος ἐν αὐτοῖς τοῖς νόμοις οὓς ἐτίθει λέγει ; 
ταῦτα δὲ νομοθέτῃ προσήκει μᾶλλον εἰδέναι ἢ ποιηταῖς ξύμπασιν . 
οὐκοῦν ἄντικρυς δοκεῖ σοι συμπάντων τῶν ποιητῶν πρῶτον καὶ σοφώτατον ἀνακηρύττειν ἑαυτόν ; 
μετ’ ἰσχυρᾶς γέ που τῆς ἀνάγκης οὕτω τοῦτο συμβαίνει . 
ὅταν γὰρ αὐτὸς μὲν ὁ φάσκων εἶναι νομοθέτης ᾖ , αὐτὸς δὲ ὁ φάσκων δεῖν τοὺς ποιητὰς παραχωρεῖν τῷ νομοθέτῃ καὶ ταῦτα σύμπαντας , πῶς οὐκ εἰς τοῦθ’ ὃ προεῖπον τελευτᾷ ; 
ἆρ’ οὖν ἐνεθυμήθης διὰ πάντων τούτων πόσον τὸ μεταξὺ σοῦ τε κἀκείνου πρὸς ταῦτα ; 
ἢ πάντων οὖν κατηγόρει τῶν ἀρίστων ἐν τοῖς Ἕλλησιν , ἢ καὶ ἡμῖν πρᾳότερος εἶναι τοῦ λοιποῦ , ὦ τὰ μὲν ὑπὲρ ἐμοῦ δεδιὼς , τὰ δ’ ὑπὲρ σαυτοῦ μὴ σκοπῶν , καὶ αὐτὸς μὲν κατ’ εὔνοιαν ἀξιῶν παρρησιάζεσθαι πρὸς ἐμὲ , ἐμὲ δ’ οὐκ ἐῶν πρὸς τούτους παρρησιάζεσθαι κατ’ εὔνοιαν , καὶ σαυτῷ μὲν ἐκ δειλίας παρρησίαν ποριζόμενος , ἐμοῦ δ’ οὐκ ἀξιῶν τὴν ὀρθὴν καὶ δικαίαν ἐκ φρονήματος εἶναι . 
ἔτι τοίνυν ἑνὸς ἢ δευτέρου τῶν στρατηγῶν μνησθῆναι βούλομαι . 
οἶμαι γὰρ οὐ φαυλοτέραν ὠφέλειαν ἐπενεγκεῖν τῇ Θηβαίων πόλει τὴν Ἐπαμεινώνδου τότ’ ἐκείνου φύσιν ἢ σὲ τοῖς σαυτοῦ παρεσχῆσθαι φήσεις . 
τούτου μὲν γὰρ χωρὶς τῆς ἀπολογίας ἧς ἀρτίως ἐμνήσθην καὶ ἕτερόν ἐστιν ἐπίγραμμα κατηγοροῦν τὸ ἦθος ἐν Πελοποννήσῳ , ὃ πρὸς θεῶν εἴ τις ἀπαλείψειεν , ἆρ’ οὐκ ἂν ἀχθεσθείης ; 
ἐγὼ μὲν καὶ σφόδρα ἂν , οἶμαι δὲ καὶ ἕτεροι τῶν κατ’ ἐμὲ , ἀλλ’ οὐ τῶν κατὰ σὲ ἴσως . 
τί δὴ τοῦτό ἐστι τὸ ἐπίγραμμα ὃ πάντες ᾄδουσιν ; 
ἡμετέραις βουλαῖς Σπάρτη μὲν ἐκείρατο δόξαν , 
Μεσσήνη δ’ ἱερὰ τέκνα χρόνῳ δέχεται . 
ἐπανόρθωσον οὖν , εἰ βούλει , καὶ τοῦτο τοῖς σαυτοῦ λόγοις , ὅτι ταυτὶ συνίσασιν ἅπαντες , σὲ δ’ οὐ χρὴ γρύζειν . 
ᾄδουσι δὲ καὶ Χαβρίου τι ῥῆμα , δοκεῖν ἐμοὶ μετὰ τὴν ἐν 
Νάξῳ ναυμαχίαν εἰπόντος · εἰ δ’ ἄρα καὶ πρὸ τῆς ναυμαχίας , οὐ χεῖρον . 
ᾐνίττετο δ’ ἁνὴρ εἰς αὑτὸν , ἔφη γὰρ φοβερώτερον εἶναι ἐλάφων στράτευμα λέοντος ἡγουμένου ἢ λεόντων ἐλάφου . 
οὕτω δή σοι διὰ πάντων ἐπιδέδεικται καὶ ποιητῶν καὶ ῥητόρων καὶ στρατηγῶν καὶ ὧν τι ὄφελος ἐν Ἕλλησιν ἀναγκαῖόν τι κτῆμα καὶ ὥσπερ ἔμφυτον ἡ μεγαλοφροσύνη τοῖς κρείττοσι , καὶ ὁ τοῦ Δημοσθένους λόγος εὖ ἔχων , ὁποῖ’ ἄττα γὰρ ἂν τὰ ἐπιτηδεύματα τῶν ἀνθρώπων ᾖ , τοιοῦτον ἀνάγκη καὶ τὸ φρόνημα ἔχειν . 
καίτοι θαυμαστὸν ἐν μὲν τοῖς ἄλλοις κατ’ ἀξίαν τῶν ὑπαρχόντων ἐγγίγνεσθαι τὸ φρόνημα , ἐν δὲ τοῖς περὶ αὐτὴν τὴν γνώμην καὶ τοὺς λόγους μὴ πολὺ μᾶλλον οὕτω τοῦτ’ ἔχειν . 
οὐ γὰρ ἄλλο γε οὐδὲν ἢ καθάπερ πηγὴ καὶ ὁρμητήριον τοῖς λόγοις τὸ φρόνημά ἐστιν , ὅτῳ περὶ τούτων σχολὴ λογίζεσθαι . 
δοκεῖ δέ μοι καὶ ὅλως παντὸς τοῦ 
Ἑλληνικοῦ σύμβολον καὶ ὥσπερ εἰκὼν εἶναι τὸ τοιοῦτον εἶδος τῆς γνώμης . 
τέχνας μὲν γὰρ καὶ λογισμοὺς τοὺς κατὰ χεῖρα καὶ ὅσα τοιαῦτα κἂν παρὰ τοῖς βαρβάροις πιστεύοι τις ἐγγίγνεσθαι μὴ χείρω , ἡ δὲ τῆς ψυχῆς ῥώμη καὶ τὸ φρονεῖν μετ’ ἐλευθερίας ἀνεπαχθοῦς ἀρχαῖον ἄρ’ ἦν καὶ ἴδιον τῶν Ἑλλήνων ἀγαθόν . 
θαυμάζω δ’ ὅπως εὖ πεφυκὼς πρὸς τὸ παιδαγωγεῖν οὐχ ὁρᾷς τούτους τοὺς ἀργυρίῳ τὸν ἔπαινον ὠνουμένους οὐ μόνον ἐν ταῖς ἐπιδείξεσιν , ἀλλὰ καὶ ἐν τοῖς θεάτροις . 
καίτοι οὗτοι τί σοι δοκοῦσιν ἕτερον ποιεῖν ἢ αὐτοὶ σφᾶς αὐτοὺς ἐπαινεῖν ; 
καὶ ταῦτα ἃ μὴ χρή γε καὶ ὃν ἥκιστα ἔδει τρόπον , καὶ πρόσεστι τὸ τὰ ὄντα ἐλάττω ποιεῖν , ἐπιθήκη τις τῆς ἀνοίας . 
ἐγὼ δὲ τούτων εἰ μή τῳ ἄλλῳ , ἀλλὰ τούτῳ γε , ὡς ἔοικεν , εἰμὶ κομψότερος · προῖκα γὰρ ἐμαυτὸν ἐπαινεῖν ἀξιῶ , καὶ ταῦθ’ ἃ σύνοιδα · ὡς δ’ οὐ πολλάκις αὐτὸ δρῶ , συνίσασιν οὗτοί μοι . 
ὥστ’ οὐκ ἀναισθησίας μᾶλλον ἢ καὶ σοφίας τινὸς ἐκφέρω δεῖγμα . 
ὅτι δ’ οὐ ψεύδομαι , τοῦτο καὶ σοὶ συνδοκεῖ . 
ἓν δέ τί σε λοιπὸν ἐρήσομαι . 
πρὸς θεῶν εἴ σοι περὶ παίδων εὐχομένῳ τῶν θεῶν εἴποι τις ὡς ἔσονται μὲν , ἔσονται δὲ τούτῳ παραπλήσιοι καὶ τὸ φρόνημα καὶ τοὺς λόγους , ἐμὲ δὴ λέγων , οὐκ ἂν δέξαιο ; 
οἶμαι μὲν κἂν ἐπιδράμοις . 
εἶθ’ ὧν αὐτὸς , εἰ τύχοις , εὐχῆς ἂν ἐφῖχθαι δόξαις , ταῦθ’ ἡμῖν ὀνειδίζεις ; 
καὶ ὧν χάριν ἂν τοῖς θεοῖς ἔχοις , ταῦθ’ ἡμῖν ἐμέμψω ; 
καὶ οὐδὲ τὴν Περσικήν τε καὶ 
Λακωνικὴν τάξιν τῆς δίκης ἐτίμησας , οὐδὲ ἔδωκας τὰ ὀλίγα τοῖς πολλοῖς καὶ τὰ ἐλάττω τοῖς μείζοσιν ; 
εἰ μὲν οὖν σοι μετρίως ἀπελογησάμεθα · εἰ δὲ μὴ , σκόπει ὅ τι χρήσει σαυτῷ . 
παιδαγωγήσεις δὲ ἡμᾶς οὔτ’ αὐτὸς οὔτε ἕτερος οὐδὲ εἷς · ἱκανὸς γὰρ ὁ προστάτης . 
Κατὰ τῶν ἐξορχουμένων χαρίεντές γέ εἰσιν οἱ τῶν σφετέρων ἀγαθῶν περὶ τοὺς λόγους , ἵν’ εὐφήμως ἄρξωμαι , τοὺς ἀκροατὰς αἰτιώμενοι καὶ λέγοντες ὡς ἄρα τούτου χάριν ἐκβαίνουσι τοῦ ῥυθμοῦ καὶ τῆς ὀρθότητος , ἵν’ ὡς πλείστους ἀρέσαι δυνηθῶσι . 
καίτοι εἰ μὲν συγγνώμην αἰτοῦντες ταύτῃ τῇ σκήψει καταχρῶνται , πῶς ἐπαινεῖσθαί γ’ ἀξιοῦσι ; 
χωρὶς γὰρ ἔπαινός τε καὶ συγγνώμη , καὶ ὅτε μηδ’ αὐτοὶ σφᾶς αὐτοὺς ἐπαινοῦσι , σχολῇ γ’ ἂν παρὰ τοῖς ἄλλοις εἰκότως ἐπαινοῖντο . 
εἰ δ’ αὖ μηδέν ἐστι τοῦ τρόπου δυσχερὲς , ἀλλ’ ὀρθῶς ἔχει , τί δεῖ τοὺς πολλοὺς αἰτιᾶσθαι καὶ καταφεύγειν ἐπὶ ταύτην τὴν παραίτησιν , ἀλλ’ οὐ τὸν τρόπον ὡς ὀρθῶς ἔχει δεικνύναι ; 
ἀλλ’ οἶμαι , κομψοί τινές εἰσι καὶ διπλᾶ κρούουσιν , ἵν’ ἐὰν μὲν ἕλωσι , ταύτῃ κεκρατηκότες ὦσιν , ἂν δὲ φωράσῃ τις , ἔχωσιν ἀναχώρησιν καὶ λέγωσιν ὡς οὐδ’ αὐτοὶ τὸ βέλτιον ἠγνόουν , ἀλλ’ ἑτέρων ἕνεχ’ ἡμάρτανον . 
ἔστι δὲ τοῦτο ἡ πρώτη καὶ μεγίστη ψῆφος , ἣν αὐτοὶ καθ’ αὑτῶν δῑ ὑπερβολὴν σοφίας φέρουσιν . 
ἐγὼ γὰρ εὐξαίμην ἂν μάλιστα μὲν καὶ παρὰ τοῖς ἄλλοις ἅπασιν εὐδοκιμεῖν , τὴν δ’ οὖν ἀρχὴν ἀφ’ ἑστίας εἶναί μοι καὶ πείθειν ἐμαυτὸν πρῶτον , καὶ μὴ τὸ τῆς κυνὸς τῆς ἐν τῷ μύθῳ παθεῖν , μηδ’ ἐν ὅσῳ τὴν ἔξωθεν συλλέγω δόξαν , ἣν αὐτῷ μοι περὶ ἐμαυτοῦ προσῆκεν ἔχειν διαφθεῖραι , μηδὲ φθάσαι τὴν τοῦ φαῦλος εἶναι πίστιν κατ’ ἐμαυτοῦ λαβὼν , πρὶν τὴν τοῦ σπουδαῖος παρὰ τοῖς ἄλλοις βεβαιώσασθαι . 
τοσοῦτον δ’ ἔμοιγε ἀπολογίας ἀπέχειν δοκοῦσιν , ὅταν ταῦτα λέγωσιν , ὥστε δύ’ ἀνθ’ ἑνὸς ποιεῖν τὰ ἐγκλήμαθ’ ἑαυτοῖς , ἓν μὲν εἰ τοιαῦτ’ ἀσελγαίνουσι περὶ τοὺς λόγους , ἕτερον δὲ εἰ τούτου χάριν , ὡς ταύτῃ βελτίους κριθήσεσθαι μέλλοντες . 
καὶ μὴν ὅταν γε ὡς ἡμᾶς εὐθέως πιστεύσοντας οἷς πλάττονται καὶ τἀληθὲς οὐχὶ συνήσοντας παράγειν ζητῶσιν , ἄλλην αὖ τρίτην ταύτην ἀμαθίαν ἐμφανίζουσιν , εἰ μὴ νομίζουσι φωρᾶσθαι . 
τὸ δ’ , οἶμαι , τοιοῦτόν ἐστιν . 
οὐδεὶς ἑκὼν μεθίησι τὸ βέλτιστον · ἀλλὰ Πλάτων καὶ Πίνδαρος πολλαχῆ μὲν καὶ ἄλλῃ σοφοὶ , καὶ δὴ καὶ κατὰ τόνδε τὸν λόγον οὐχ ἥκιστα , ὁ μὲν οὑτωσὶ λέγων οὔτις ἑκὼν κακὸν εὕρετο καὶ πάλιν ὁρμηθεὶς ἐκ τῶν περὶ τῆς Ἐριφύλης λόγων ὦ πόποι φησὶν οἷ’ ἀπατᾶται φροντὶς ἐπαμερίων οὐκ εἰδυῖα · ὁ δ’ ἄνω καὶ κάτω δή που διορίζεται καὶ δείκνυσι τὰ ἁμαρτήματα ὡς ἀκούσια καὶ ὅτι οὐδεὶς ἑκὼν φαῦλος . 
μηδ’ ἡμεῖς ὑπὸ τούτων πειθώμεθα , ὡς ἄρ’ ἔχοντές τι βέλτιον παρ’ ἑαυτοῖς , εἶθ’ ἑκόντες τοῦτ’ ἀφέντες τὸ χεῖρον ἀλλάττονται . 
οὔκουν χρυσόν γ’ ἂν ἔχοντες ἠλλάττοντο μόλιβδον ἀντ’ αὐτοῦ , οὐδ’ εἰ πάντες ἄνθρωποι κροτήσειν ἔμελλον · οὐδὲ μελίνην ἀντὶ πυρῶν , οὐδ’ ἀντ’ οἴνου τρύγα καὶ ταύτην σαπρὰν , οἶμαι δὲ οὐδὲ ψίαθον ἀντὶ ξυστίδος , οὐδ’ αὖ βύρσης ὄζειν , μύρων ἐξόν . 
ἀλλὰ ταῦτ’ ἐστὶν ἀνθρώπων ὑποκοριζομένων τὴν αὑτῶν φαυλότητα καὶ δυστυχίαν , οἳ τὸ μὲν δίκαιον , οἶμαι , καὶ ἀληθὲς οὐκ ἐθέλουσι λέγειν , ὅτι τὴν ὀρθὴν οὔτ’ ἴσασιν οὔτε δύνανται πορεύεσθαι , φασὶ δὲ τοῖς ἀκροαταῖς χαριζόμενοι ταῦτα ποιεῖν , ὥσπερ ἂν εἰ τῶν ὑποκριτῶν οἱ ἐκπίπτοντες καὶ μὴ δυνάμενοι τὸ δρᾶμα περαίνειν κατὰ φύσιν τοῖς θεαταῖς φάσκοιεν χαριζόμενοι ταῦτα ποιεῖν . 
καὶ συρίττεσθαί γε καὶ κλώζεσθαι ὑπ’ αὐτῶν τῶν θεατῶν ἀντὶ ταύτης τῆς χάριτος φαίη τις ἄν . 
οὐκοῦν καὶ ὑμεῖς ὑπὸ τῶν ἀκροατῶν . 
ἀλλὰ μή πω ταῦτα . 
ἀλλὰ τί κωλύει καὶ τοὺς πτωχοὺς τοὺς τὰ ῥάκια ἀμπεχομένους οἴκοι μὲν αὑτοῖς ἕτερ’ εἶναι φάσκειν πάνυ γενναῖα ἱμάτια , πρὸς δὲ τοὺς ἔξω σχηματίζεσθαι ; 
οὐκοῦν ὅ γ’ αὐτὸς ποιητὴς , οὗ μικρῷ πρόσθεν ἐμνήσθην , ἔφη τὰ καλὰ τρέπειν ἔξω τοὺς ἀγαθούς . 
ὥστ’ εἰ μὲν ὡς περὶ καλλιόνων τῶν λόγων διαλέγονται , τί δεῖ τοῖς πολλοῖς ἐγκαλεῖν , εἰ τούτων ἐρῶσιν ; 
εἰ δ’ ὁμολογοῦσιν ἡμαρτῆσθαι , τοὐναντίον ἢ προσῆκε πράττουσι . 
πολὺ γὰρ μᾶλλον εἰκὸς ἦν αὐτοὺς ὅπως τι βέλτιον ἐροῦσι σκέψασθαι τῶν ἀκουσομένων καὶ συνησομένων ἕνεκα ἢ τὰ ὑπάρχοντα ἀγαθὰ ἀφανίζοντας τὰ χείρω δεικνύναι , καὶ ταῦτ’ ἐξεπίτηδες ποριζομένους . 
οὔκουν εἴς γε τὰς πομπὰς τὰ χείριστα ἔχοντες βαδίζομεν , ἀλλὰ κἂν εἰ μή τῳ εἴη οἴκοθεν , αἰτούμεθα , ἵν’ ὡς κάλλιστα ἔχοντες φαινοίμεθα θαἰμάτια , τὰ σκεύη , τοὺς ἵππους , πᾶν ὅτουπερ ἂν ἡ πομπὴ δέηται . 
ὥσθ’ ὅταν φῶσιν ἐπείσακτα ταῦθ’ ἑαυτοῖς εἶναι καὶ πεπορισμένα καὶ τῆς ἀρχαίας ἰδέας ἑκόντες ἐκβαίνειν , ἐρωτᾶν χρὴ πότερον χείρονος οὔσης ἢ βελτίονος . 
εἰ μὲν γὰρ βελτίονος , πῶς οὐ τετύφωνται , εἰ τὴν οἰκείαν καὶ πλείονος ἀξίαν ἀφέντες τὴν φαυλοτέραν ἅμα καὶ μηδὲν προσήκουσαν διώκουσιν ; 
ἀλλὰ μὴν εἴ γε χείρονος φήσουσιν , οὐκ ἐγχωρεῖ λέγειν ὡς ἄρα ἑκόντες προΐενται τὸ βέλτιον , ὅ γε μήτ’ ἐκτήσαντο μήτε εἶδον πώποτε . 
οὐ γὰρ περὶ ὧν πλημμελοῦσιν ἀπολογία τοῦτό γ’ ἐστὶν , ἀλλ’ ὁμολογία τοῦ κἂν χείρω τούτων εἰπεῖν , εἰ ταῦτ’ ἐκωλύθησαν . 
ἡδέως δ’ ἂν πυθοίμην παρ’ αὐτῶν εἰ καὶ πηρωθέντας αὐτοὺς ἤτοι νὴ Δία τοὺς ὀφθαλμοὺς ἢ τὰς χεῖρας ἢ καὶ ἄλλ’ ὁτιοῦν τοῦ σώματος , ἡδέως ἂν ἰδόντων τῶν ἀκροατῶν , ἑτοίμως ταῦτα ὑπηρετήσουσιν · ἢ τῶν μὲν τοῦ σώματος οὐδὲν ἂν πρόοιντο εἰς τὴν ἑτέρων ἡδονὴν , τῶν δ’ ἐν τῇ ψυχῇ τὸ βέλτιστον διαφθείροντες οὐδεμίαν ζημίαν τίθενται . 
ἐγὼ μὲν οὖν ὅταν τούτων ταῦτ’ ἀκούω λεγόντων , οὐκ ἀπέγνωκα τὸ μὴ καὶ τοὺς χωλοὺς τολμήσειν λέγειν ὡς ἄρα οὐκ ἄκοντες ἐνταῦθ’ ἥκουσι τύχης , ἀλλ’ ἑκόντες τὼ σκέλη προήκαντο , ἵν’ ὡς ἥδιστοι τοῖς ὁρῶσι φαίνοιντο . 
ἀλλ’ ὅστις μὲν οὕτω δύσερως οὐκ οἶδα ἔγωγε , θῶμεν δ’ , εἰ βούλει , καὶ πάντας , ἀλλὰ τίς οὕτω δυστυχὴς ὅστις ἑκὼν αἱρεῖται δυστυχεῖν ; 
ἢ τίς εἰς τὴν ἑτέρου χάριν αὑτῷ λυμαίνεται ; 
ὅπου γὰρ καὶ τὸ εὖ ποιεῖν διὰ τοῦτο ὁρῶμεν σπουδαζόμενον , ὅτι ἐξ αὐτοῦ καὶ τὸ ἀντ’ εὖ πείσεσθαι προσδοκᾶν ἐστιν , ἦ που τό γε ὑπὲρ τοῦ χαρίσασθαί τῳ κακῶς διαθεῖναι τὰ ἑαυτοῦ παντάπασι πᾶς τις ὀκνήσειεν ἄν . 
ἢ πολλῆς γ’ ἂν εἴη τῆς ἀλογίας τῶν μὲν φίλων τοὺς οὐκ ἐθέλοντας ἀντευποιεῖν φαύλους ἡγεῖσθαι , αὐτὸν δὲ τοσαύτην ὑπερβολὴν ποιήσασθαι ὥστε πρότερον αὑτῷ τὰ χείριστα χρήσασθαι , πρὶν εὖ τι ποιῆσαι τοὺς χρωμένους , καὶ πρὶν εἶναι δῆλον ἥντινα τῆς προθυμίας κομιεῖται χάριν , αὑτὸν τῶν ὄντων τὰ βέλτιστ’ ἀφαιρεῖσθαι . 
οὐ γὰρ δὴ τό γε τοῦ Ζωπύρου καὶ τοῦ 
Κεφαλλῆνος παράδειγμ’ ἂν εἴποιμεν , ὧν ὁ μὲν τὴν ῥῖνα τὴν ἑαυτοῦ καὶ τὰ ὦτα λωβησάμενος εἰσῆλθεν εἰς Βαβυλῶνα , ὁ δὲ πληγαῖς αὑτὸν αἰκισάμενος κατέδυ Τρώων πόλιν εὐρυάγυιαν , ὁ μὲν Βαβυλῶνα λαβεῖν , ὁ δὲ Τροίαν ἐσπουδακώς . 
πρῶτον μὲν γὰρ οὐκ ἴσα δή που τὰ ἆθλα , κρατῆσαι πολεμίων καὶ τὰ ὦτα γαργαλίσαι τινῶν . 
ἔπειτ’ αὐτὸ τοὐναντίον ἐκ τῶν παραδειγμάτων ἀπαντᾷ . 
εἰ γὰρ ἐκεῖνοι μὲν οὕτω σφόδρα καρτερεῖν ἠπίσταντο ὥστε μηδὲ τοῦ σώματος φείδεσθαι τοῦ ἑαυτῶν , ἀλλὰ τὰς ἐσχάτας ἀλγηδόνας καὶ πόνους ὑπομένειν ὑπὲρ τοῦ μηδὲν τῶν ἐξ ἀρχῆς ἐγνωσμένων ἐγκαταλιπεῖν , οὗτοι δ’ , ἐξὸν ἄνευ πραγμάτων καὶ ταλαιπωρίας τὴν ὑπόθεσιν διασώζειν τὴν ἑαυτῶν , αἱροῦνται μαλακίζεσθαι , πῶς οὐχὶ δικαίως ὁτιοῦν ἂν πάθοιεν ; 
ἐγὼ μὲν γὰρ ἁκεῖνοι σφᾶς αὐτοὺς ἔδρασαν , ταῦτ’ εἰκότως ἂν τούτους ὑπὸ τῶν ἄλλων παθεῖν οἴομαι , πορνείας ἕνεκα καὶ ὕβρεως τῆς εἰς τοὺς λόγους . 
ἢ κομιδῆ γ’ ἂν ἐκείνους μιμήσαιντο ὑπὲρ τοῦ τὴν τάξιν μὴ λιπεῖν , οἳ νῦν ἐπὶ τῷ λιπεῖν πάντα ποιοῦσιν , ἵνα μὴ λέγω πάσχουσιν . 
ἔτι τοίνυν Ὀδυσσεὺς μὲν καὶ Ζώπυρος οὐκ οὔσης ἴσως ἄλλης ἁλώσεως αὐτοῖς τῶν πολεμίων οὕτω ταῦθ’ ὑπέστησαν · οὗτοι δὲ τί καὶ φήσουσι ; 
πότερον οὐκ εἶναι τοῖς βελτίστοις καὶ τοῖς ὀρθοτάτοις λόγοις ἄγειν καὶ πείθειν ἀνθρώπους ; 
ἀλλ’ αἰσχρὸς ὁ λόγος , οὐ μόνον ψευδής . 
ἀλλ’ ἐξὸν ἐκείνως ἄγειν οὕτως μᾶλλον αἱρεῖσθαι ; 
περιττὴν ἄρα τὴν αἰσχύνην προστίθενται . 
πάλιν δὲ ἀναλάβωμεν . 
οὐκ ἔσθ’ ἕτερον τρόπον ἀνθρώπους ἄγειν ἢ τοῦτον , δῶμεν τοῦ λόγου χάριν , εἰ δοκεῖ . 
οὐκοῦν εἰ χωρὶς μὲν τὸ βέλτιον , χωρὶς δὲ τὸ ἄγειν , τί δεῖ τὸ βέλτιον προΐεσθαι , εἴπερ , κἂν μὴ ἄγωμεν , τό γε βέλτιον τοῦτο πράττομεν ; 
εἰ δ’ ἐστὶν ὁμοῦ τό τε ἄγειν καὶ τὸ βέλτιον , εἰ μὲν ἐκεῖνο βέλτιον , ἐκείνως ἄγειν ἐστὶν , εἰ δ’ οὕτω μόνως ἄγειν συμβαίνει , τοῦτο βέλτιον . 
τί οὖν διαιροῦσι καὶ χωρὶς μὲν τὸ βέλτιον τιθέασι , χωρὶς δὲ ἃ τῶν ἄλλων ἕνεχ’ ἡμάρτανον ; 
ἐμοὶ μὲν γὰρ ἄντικρυς οὑτωσὶ μεθύειν δοκοῦσι περὶ τοὺς λόγους ὅταν εἰς ταῦτα καταφεύγωσι . 
καὶ μὴν ὅτι γε οὔτ’ ἀληθῆ λέγουσιν οὔτ’ ἀληθέσι προσόμοια , ἀλλὰ τῷ μέλλοντι καὶ πείσειν ἀνθρώπους καὶ ὅλως ὑποχειρίους ἕξειν , τὴν βελτίστην καὶ τὴν ἐρρωμενεστάτην καὶ πάντως ἀδιάφθορον καὶ ἄμεμπτον ἐκ τῶν δυνατῶν ἰτέον καὶ προαιρετέον , καὶ συχνοῦ λόγου δεῖξαι καὶ βραχέος πάνυ , βραχέος μὲν λέγω , διὰ τὸ σφόδρα οὕτω σαφὲς εἶναι , μακροτέρου δὲ , ὅτι μυρίοις ἄν τις ἔχοι καὶ τεκμηρίοις καὶ παραδείγμασι δεικνύναι . 
πρῶτον μὲν , εἰ βούλει , τοὺς τῶν πολέμων ἀγωνιστὰς ἐνθυμηθῶμεν , ποτέρως ἂν μᾶλλον αὐτοί τε σώζοιντο καὶ τοὺς ἀντιτεταγμένους τρέποιντο καὶ χειροῖντο , πότερον βεβαίοις καὶ ὑγιέσι καὶ στεγανοῖς τοῖς ὅπλοις χρώμενοι , ἢ τὸ μὲν ξίφος καττιτέρου φέροντες , φλοιῷ δὲ τὸν θώρακα πεποιημένον , τὸ δ’ αὖ δόρυ σύκινον , καὶ κράνος δὴ καὶ ἀσπίδα ὡς ἀπὸ τούτων εἰκάσαι ; 
ἐγὼ μὲν γὰρ οἶμαι τὴν περὶ ταῦτα ἀκρίβειαν καὶ τὸ ἐξ ἀρχῆς τε ἐκ βελτίστων καὶ ὡς βέλτιστα κατεσκευάσθαι καὶ παρὰ τὴν μάχην ἀντέχειν εἰς σωτηρίαν ἅμα καὶ δόξαν καὶ νίκην καὶ πάνθ’ ὅσα ταύτης ἄν τις τῆς μερίδος θείη , διαφέρειν τοῖς ἔχουσι καὶ χρωμένοις . 
ῥαγέντων δὲ ἢ κλασθέντων , ἤ τιν’ ἄλλον συντριβέντων τρόπον , ἢ καὶ οἴκοθεν εὐθὺς χαύνων καὶ σαπρῶν ὄντων , κληρονομεῖν τὰ σώματα τῆς τύχης καὶ μηδὲ τοῖς πάνυ γενναίοις ὑπάρχειν εὑρεῖν ὅ τι χρήσονται · ταῦτά γε καὶ Ὅμηρος μαρτυρεῖ . 
καὶ γὰρ ἐκείνῳ τῶν ἡρώων οἷς ἂν τὰ τῆς αἰχμῆς ἀνακοπῇ , οὐκ ἐθέλουσιν ἵστασθαι , πολὺ δὲ ἔτι μᾶλλον , ἐπειδὰν ὅλως κατάξωσι τὰ δόρατα · 
ἀλλ’ ἀπέρχονται καταλιπόντες τὴν μάχην , οἰσόμενοι στερεώτερα . 
πάλιν αὐτὴν , εἰ βούλει , τὴν μάχην ποτέρως ἄμεινον ποιοῦνται , τὴν τάξιν φυλάττοντες καὶ συνεστηκότες καὶ ἀλλήλους τε ὡς δυνατὸν μάλιστα αἰδούμενοι καὶ τοῖς παραγγέλμασιν ἐμμένοντες , ἢ τούτων μὲν ἁπάντων ὑπεριδόντες , τοῦ δ’ ἐν τῷ παραχρῆμα δοκοῦντος γλυκέος εἶναι ἡττηθέντες , τὰς δὲ ἀσπίδας ὁμοῦ τῇ πρώτῃ σάλπιγγι ῥίψαντες , νόμον δὲ καὶ τάξιν καὶ κόσμον ὥσπερ ὕθλον τινὰ καὶ φλυαρίαν κρίναντες . 
Ὅμηρος μὲν γὰρ οὐδὲ λέγειν ἐᾷ τῶν αἰσχρῶν οὐδὲν τοὺς ὀρθῶς προσέχοντας μάχῃ . 
ὃ καὶ θαυμάζω , εἰ πολεμοῦσι μὲν αἰσχύνη λέγειν ἃ μὴ καλὸν , λέγουσι δ’ ἅ γ’ αἰσχύνη λέγειν οὐ χεῖρον . 
φέρε δὴ καὶ τοὺς ἐπὶ τῶν στεφανιτῶν ἀγώνων σκεψώμεθα , οἷον τὸν Δωριέα τὸν Ῥόδιον καὶ Γλαῦκον τὸν Καρύστιον καὶ Μίλωνα δὴ καὶ Πολυδάμαντα , καὶ πάντας ὧν εἰκόνες χαλκαῖ , πότερον θρυπτομένους καὶ παροινοῦντας καὶ ταὐτὰ ταῖς ὀρχηστρίσι στρεφομένους ἐστεφάνουν οἱ τῷ Διὶ τῷ Ὀλυμπίῳ τὸν ἀγῶνα κοσμοῦντες , ἢ καρτερίαν θαυμαστήν τινα καὶ ῥώμην ὁμοῦ ψυχῆς τε καὶ σώματος παρασχομένους , ἃ τὰς μεγίστας καὶ βεβαιοτάτας ἡδονὰς καὶ αὐτοῖς τοῖς ἔχουσι καὶ τοῖς συνειδόσι προξενεῖ . 
πρὸς Διὸς , ἵπποι δὲ ἄριστοι καὶ θαυμασιώτατοι καὶ μάλιστα καθ’ ἡδονὴν τοῖς θεωροῦσιν ἆρ’ οὐχ οἵτινες ὡς ἐρρωμενέστατα καὶ διαρκέστατα καὶ μηδὲν ἔξω τοῦ δρόμου βάντες ἀπήνυσαν , πανταχοῦ τὴν οἰκείαν ἀρετὴν σώζοντες ; 
καὶ φύσιν ταυτὸν ἄριστόν τε καὶ ἥδιστον εἰς τὴν ἑαυτοῦ χρείαν · ἐπεί τοι καὶ τὰ τῶν σωμάτων κάλλη τοῦτον ἔχει τὸν τρόπον , ἐάν τε Γανυμήδην εἴπῃς ἐάν τε Πέλοπα ἐάν θ’ ὁντινοῦν , ἅμα τῇ λήξει τῆς τύχης καὶ τοὺς ὁρῶντας ἐφέλκεται · καὶ πάνυ γ’ εἰκότως . 
δεῖ γὰρ , οἶμαι , κάλλει μὲν χάριν εἶναι , χάριτος δὲ ἔρωτα ἐξηρτῆσθαι . 
ὅτῳ γὰρ ἄν τις χαίρῃ , τοῦτ’ ἀνάγκη ποθεῖν . 
διὸ τῶν μὲν αἰσχρῶν οὔ φασιν ἔρωτα εἶναι , τῶν δὲ καλῶν κἀν θεοῖς εἶναι ποιηταὶ λέγουσιν . 
οὕτω τοίνυν καὶ τὸ τῶν λόγων κάλλος μετὰ τῆς ἁπάσης φύσεως καὶ τοῦτ’ ἔχει , κηλεῖν τοὺς ἀκούοντας . 
ὥστ’ οὐχ ὑπὲρ τοῦ πείθειν τὰ χείρω δεῖ λέγειν , ἀλλὰ πειρατέον ὡς κάλλιστα λέγειν , ἵν’ ὡς πλείστους ἄγοιμεν . 
ὥσπερ γὰρ τῶν ἐπῳδῶν αἱ κράτισται μάλιστα ἄγειν πεφύκασιν , οὕτως οἱ κράτιστοι τῶν λόγων μάλιστα πείθειν πεφύκασι . 
τὸ δὲ ταῖς διαφθοραῖς ταύταις νομίζειν ἐνεῖναί τι χρηστὸν ἢ κεχαρισμένον παραπλήσιόν ἐστιν ὥσπερ ἂν εἰ κἀν τοῖς σώμασι τοὺς μὲν φθόῃ κάμνοντας καὶ τοὺς ὑδεριῶντας καὶ τοὺς ἀλφοῖς ἢ λέπρᾳ ποικίλους , τούτους μὲν ὡς ἥδιστα κατεσκευάσθαι φάσκοιμεν καὶ πολλοὺς ἐπιθυμητὰς ἔχειν , οἷς οὐδ’ ἀπαντῆσαι πρῶτον οὐδ’ ἂν εἷς δέξαιτο , τοὺς δ’ ὁμοῦ τῷ τῆς ὑγιείας ἀγαθῷ καὶ πρὸς ἔσχατα κάλλους τετιμημένους ἔλαττον ἔχειν τούτων πειθοίμεθα . 
ἄνω μέντἂν ποταμῶν οὕτω γε πηγαὶ ῥέοιεν . 
μὴ τοίνυν ὅτι ἐν τοῖς σώμασιν , ἀλλ’ ἐν τοῖς πλάσμασι καὶ τοῖς ἀγάλμασι ποῖ’ ἄττα μάλιστα χειροῦνται τοὺς ἐντυγχάνοντας ; 
ἆρ’ οὐ τὰ κάλλιστα καὶ μεγαλοπρεπέστατα καὶ πρὸς τοὔσχατον ἥκοντα τῆς εἰς ταῦτ’ ἀκριβείας ; 
ὁ Ζεὺς οὑλύμπιος , ἡ Ἀθήνησιν 
Ἀθηνᾶ , λέγω τοῦτο μὲν τὴν ἐλεφαντίνην , τοῦτο δ’ , εἰ βούλει , τὴν χαλκῆν καὶ νὴ Δία γ’ , εἰ βούλει , τὴν Λημνίαν , ἅπαντα ταῦτα ὑπερβολὴν μὲν ἀρετῆς τῷ δημιουργῷ , τοῖς δὲ θεαταῖς ἡδονῆς ἔχει . 
ταυτὸν δὲ τοῦτο καὶ περὶ τῶν 
Ἀπελλοῦ φαίης ὂν , οἶμαι , γραμμάτων , κἂν εἴ τιν’ ἄλλον ἐθέλοις θαυμάζειν , ἡ γραμμὴ σωθεῖσα τὸ πᾶν ἔσωσεν . 
εἶεν . 
νεὼς δ’ αὖ τοὺς ποίους καὶ τίνας μάλιστα ὁρῶντές τε χαίρομεν καὶ ἐκπληττόμεθα καὶ ἀπαλλαττόμεθα ὡς ἀηδέστατα πάντων ; 
ἆρ’ οὐχ οἵτινες μέγιστοι καὶ σεμνότατοι καὶ ἅμα τῆς ἁρμονίας ἐπὶ πλεῖστον ἥκοντες ; 
ναῦς δὲ τίς αἱρετὴ καὶ πλείστην ἔχουσα τοῖς ἐπιβάταις εὐθυμίαν τε καὶ ἡδονήν ; 
πότερον ἡ διεφθαρμένη καὶ ἐρρωγυῖα καὶ ὑπὸ τῆς ἀντλίας δυομένη κάτω , ἢ πολὺ τοὐναντίον ἥτις ὡς ἀκριβέστατα καὶ στεγανώτατα ἔχει καὶ πόρρωθεν ἤσκηται ἐπιθεῖν τοῖς κύμασιν ; 
εἶτ’ ἐπὶ μὲν τῶν ἄλλων οὕτως ἕκαστον τὸν αὑτοῦ λόγον σῶζον ὡς πλείστους ἄγει καὶ πείθει , ἐπὶ δ’ αὐτῶν τῶν λόγων πῶς ὦ πρὸς θεῶν φήσομεν ; 
καὶ μὴν εἰ μὲν ἄλλου του χάριν ὁ λόγος εὑρέθη , μὴ τοῦ πείθειν , ἴσως ἄν τις ἀμφισβήτησις ἦν · ὅτε δ’ ἐστὶν εὔδηλον ὡς ἐφ’ ἓν τοῦτο ἅπασα ἡ τῆς λογικῆς δυνάμεως ἕξις ὥρμηται , δυοῖν ἀνάγκη δή που θάτερον , ἢ μὴ ὀρθῶς ἔχειν μηδ’ ἱκανῶς τὸν λόγον , ἢ ὁμοῦ βέλτιστόν τε εἶναι καὶ κρατεῖν τῶν ἀκουόντων . 
ὥστ’ οὐδὲν δεῖ διαφθείρειν αὐτὸν ὑπὲρ τοῦ κρατεῖν , ἀλλ’ ὥσπερ τὰ μηχανήματα αἱρεῖν πέφυκε , κἂν μηδεὶς εἰδῇ τῶν ἐναντίων ἐξ ὅτων καὶ ὅπως συνετέθη , οὕτω λόγος εὖ συντεθεὶς τὸ αὑτοῦ δρᾷ , κἂν τοῖς ἀπειροτάτοις ἐντύχῃ . 
θαυμάζω δὲ , εἰ οἶνον μὲν καὶ σῖτον καὶ ἔλαιον καὶ μέλι καὶ κρέα καὶ τραγήματα καὶ γάλα καὶ χρήματα καὶ ὕδωρ καὶ ξύλα καὶ λίθους οὐδ’ ἂν εἷς ἡδίω φήσειε τὰ διεφθαρμένα τῶν ἀδιαφθόρων , λόγους δὲ τοὺς ὡς καθαρώτατα καὶ εἰλικρινέστατα ἔχοντας ἀηδεστέρους εἶναι τῶν διεφθαρμένων . 
οὐδ’ ἂν εἷς ταῦτα φήσειε , καὶ ταῦθ’ ὅτι οὐ τοῦ παραδόξου λέγεται χάριν , ἀλλ’ ἀμήχανον ἄλλως ἔχειν , αὐτὰ κατηγορεῖ . 
τίς ἄριστος ἐπῶν ποιητής ; 
Ὅμηρος . 
τίς δ’ ὡς πλείστους ἀνθρώπων ἀρέσκει καὶ τῷ μάλιστα χαίρουσιν ; 
ἢ τοῦτό γε καὶ αὐτὸς ὑπὲρ αὑτοῦ προείδετο ; 
διαλεγόμενος γὰρ ταῖς 
Δηλιάσι καὶ καταλύων τὸ προοίμιον , εἴ τις ἔροιθ’ ὑμᾶς , φησὶν ὦ κοῦραι , τίς δ’ ὕμμιν ἀνὴρ ἥδιστος ἀοιδῶν ἐνθάδε πωλεῖται καὶ τέῳ τέρπεσθε μάλιστα , ὑμεῖς δ’ εὖ μάλα πᾶσαι ἀποκρίνασθ’ εὐφήμως , τυφλὸς ἀνὴρ , οἰκεῖ δὲ Χίῳ ἐνὶ παιπαλοέσσῃ . 
πάλιν εἰς τραγῳδίαν τίνες ἐνδοξότατοι καὶ πᾶσιν ὡς ἔπος εἰπεῖν τοῖς κριταῖς νικῶντες ; 
οἶμαι μὲν , οἱ βέλτιστοι 
Σοφοκλῆς , Αἰσχύλος , Εὐριπίδης . 
μὴ γάρ τις τούτων μάλιστα , ἀλλ’ ὅτι γε ὑπὲρ πάντας οὗτοι τοὺς ἄλλους . 
ῥητόρων δὲ τῶν εἰς ἡμᾶς τίς γνωριμώτατος καὶ θαυμαστότατος καὶ μέγιστον ὄνομα ἔχων ἐν τοῖς πολλοῖς ; 
ὁ πλεῖστον ὑπερσχὼν τῷ καλῷ τῷ περὶ τοὺς λόγους . 
πάντες ὧν μέγιστα ὀνόματα ἐπὶ τοῖς ἑαυτῶν ἀντὶ μαρτύρων εἰσί μοι . 
νὴ Δί’ , εἴποι τις ἂν , ἀλλ’ ἠκολούθησαν οἱ πολλοὶ τῇ δόξῃ τῶν ὀλίγων καὶ ἀκριβῶς ἐξ ἀρχῆς τὰς ψήφους ἐνεγκόντων . 
οὐ διαφέρομαι . 
ἀλλ’ οὖν τοῦτό γ’ εὔδηλον ὅτι κἀν τοῖς ὀλίγοις κἀν τοῖς πολλοῖς εὐδοκιμεῖν ἀνάγκη τὰ βελτίω , καὶ τοσούτῳ μᾶλλον ὅσῳ περ ἂν ᾖ τελεώτερα . 
ἔτι δ’ εἰ τοσοῦτόν ἐστι τὸ κράτος τῶν ἀκριβεστάτων , ὥστε καὶ ἑτέρους εὐδοκιμεῖν , οὗτοί εἰσιν οἱ παρασκευάζοντες ἀφ’ ὧν ἂν κρίνωσι , πῶς οὐ πανταχῆ τὸ ἀκριβὲς ἰσχυρόν ; 
ἢ τί δεῖ τοὺς ἀκριβεστάτους θεραπεύειν ἀφέντα τοὺς πολλοὺς ἀρέσκειν ζητεῖν , οἳ τῶν ἀκριβεστάτων εἰσὶν , οὐχ αὑτῶν ; 
ἐκείνως μὲν γὰρ ὑπ’ ἀμφοτέρων κριθησόμεθα καὶ θαυμασθησόμεθα , οὕτω δὲ ὑπ’ οὐδετέρων σχεδὸν εἴπερ μηδὲν ἰσχυρόν ἐστι τῶν πολλῶν . 
ἀλλ’ ἐγὼ τί φημί ; 
καὶ τοῖς ἀρίστοις ἕπεσθαι τοὺς πολλοὺς καὶ καθ’ αὑτοὺς εὐθὺς μοίρᾳ τινὶ θείᾳ τὰ κράτιστα θαυμάζειν . 
καὶ γὰρ ἂν εἴη παγγέλοιον , εἰ δῑ ἑτέρων μὲν ἀκριβῶν ἴσασι τοὺς ἀκριβεῖς , αὐτοὶ δ’ ἀγνοοῦσι , καὶ τοὺς μὲν κρίνοντας αὐτῶν ἀντικρίνουσιν αὐτοὶ βελτίους ἑαυτῶν εἶναι , τοὺς δ’ ἐξ ἀρχῆς τὰ κράτιστα δεικνύντας οὐ θαυμάσονται , οἳ μετὰ τῆς ἐπιστήμης καὶ τὴν δύναμιν τοῦ πείθειν οὖσαν κέκτηνται . 
οὐδεὶς ὅστις οὐ φήσει ταῦθ’ οὕτως ἔχειν . 
καίτοι κἂν εἰ μὴ συναμφοτέρους ἄγειν ἐξῆν , τό γε τῶν βελτίστων μέρος αἱρετώτερον οἶμαι τοῖς εἰς βελτίους ἀξιοῦσι τελεῖν · 
ὅτε δ’ ἔστιν ἐξ ἀρχῆς καὶ τούτους κἀκείνους χειροῦσθαι ἢ δῑ ἐκείνων καὶ τούτους αἱρεῖν , πανταχῆ νικᾷ τὰ βέλτιστα . 
μάρτυρας δὲ καὶ τούτων ἔχομεν ποιητὰς , οἳ τοὺς ἀρίστους καὶ ἀσφαλεστάτους τῶν ῥητόρων μάλιστα ζηλοῦσθαί φασι καὶ μακαρίζεσθαι παρὰ τοῖς πλήθεσι . 
καὶ τί δεῖ τοὺς παλαιοὺς καταλέγειν ἢ ποιητὰς ἢ ῥήτορας ; 
ἀλλ’ ἡμῶν τουτωνὶ , θεὸς δ’ εὐμενὴς παραπέμποι τὸν λόγον , τίνες πω μείζους θορύβους ἐν συλλόγοις ἐκίνησαν ; 
ἢ τίς μᾶλλον σὺν θεοῖς εἰπεῖν , τουτὶ γὰρ ἔμοιγε ἡγείσθω πάσης παρρησίας , ἀμφοτέρων ἥψατο τῶν ἐθνῶν , λέγω καὶ τῶν δεξιῶν καὶ τῶν οὓς πολλοὺς ὀνομάζομεν , οἵ γε καὶ μηδενὸς αὐτοὺς ἐπαναγκάζοντος νόμου διώμοτοι τὴν ψῆφον φέρουσιν . 
ἐῶ τἄλλα . 
ἀλλ’ ἃ νυνὶ φθέγγεσθε ἐπὶ τούτοις ὁρᾶτε δήπουθεν . 
ἔστιν οὖν ὅ τι πώποτε πρὸς χάριν ἡμεῖς εἴπομεν τῶν ἀκροατῶν ; 
οὐδὲ γρῦ . 
καίτοι πολλὰ καὶ παντοῖα . 
μόνοι γὰρ τῶν πώποτε ἁψαμένων λόγων εὐχόμεθα , ὅπερ μετριώτατον εἰπεῖν , ὁπόσα ἐστὶ καὶ νομίζεται περὶ λόγους ἀγαθὰ εἰς μίαν δύναμιν κατακλείσαντες δεικνύναι μεθ’ ὑπερβολῆς . 
οὕτως ἐγώ . 
καὶ οὐδ’ ὁτιοῦν φαίην ἂν χαρίζεσθαι καὶ οὐδὲν ὅ τι οὐ χαρίζεσθαι , ἀνθ’ ὧν εἰκότως τὰ προσήκοντα χαρίζομαι . 
εἶτ’ ἐγὼ τετηρηκὼς ἐπὶ τῶν πραγμάτων καὶ τῶν αὐτὸς ἐμαυτοῦ λόγων ὡς οὐκ ἀμισθὶ τὸ τὰ βέλτιστα λέγειν περιγίγνεται , συγχωρῶ τοῖς φληνάφοις τούτοις καταψεύδεσθαι τῶν πολλῶν , ὅτι τούτων ἕνεκα ἀμαθαίνουσιν ; 
οὐχ ἕως γ’ ἂν ἐμαυτὸν ὑπάρχω γιγνώσκων . 
εἰ δέ τινες φάσκοντες αὖ βέλτιον ἢ κατὰ τούτους προῃρῆσθαι μὴ τυγχάνουσι τῶν πολλῶν , ἀλλ’ ἀποσβέννυνται πρίν τινα ἰδεῖν τὴν φλόγα , οὐδὲν τοῦτό γ’ ἐστὶ κατὰ τῶν σεμνοτέρων λόγων ἢ ὅλως κρειττόνων . 
ἐνδείᾳ γὰρ τῶν μεγίστων αὐτὸ πάσχουσιν , οὔτε γνώμην ἱκανὴν οὔτε κόσμον παρασχόμενοι περὶ τοὺς λόγους . 
εἰ δ’ ἦσαν τέλεοι τὴν μουσικὴν , ὃ τῷ Ὀρφεῖ λέγεται προσεῖναι κἂν τούτοις προσῆν , πάντας ἂν ἦγον . 
νῦν δ’ ἐκείνῳ μὲν καὶ τὰ ξύλα καὶ τοὺς λίθους ἄγειν προστίθησιν ὁ μῦθος δῑ ὑπερβολῆς , οἱ δ’ ἀντὶ ξύλων αὐτοὶ καὶ λίθων εἰσὶ τῷ μὴ κινεῖν . 
ἀλλ’ ἡμεῖς οὐ τοῦτο προὐθέμεθα σκοπεῖν , πόσοι πταισμάτων εἰσὶ τρόποι περὶ τοὺς λόγους , οὐδ’ εἴ τινες καὶ ἕτεροι δυστυχοῦσιν , ἀλλ’ ὅτι τῆς ἀρετῆς οὐδεμία πω κακία τρόπαιον ἔστησεν . 
οὐδ’ ἀφ’ ἑνὸς πράγματος τοῦτο λέγοντες οὐκ ἂν αἰσχυνοίμεθα · ἐπεί τοι καὶ τούτων αὖ τινα τῶν περὶ τοὺς ὄχλους καλινδουμένων καλῶς ἐγώ ποτ’ ἐφώρασα τἀναντία πράττοντα ἢ ἔσπευδεν . 
ᾖδε μὲν γὰρ ἐγκλίνας τῶν χαρίτων ἕνεκα , ἀκροτελεύτιον δ’ ἐπεφθέγγετο ἐφ’ ἑκάστῳ τῶν κομματίων ὥσπερ ἐν μέλει ταυτόν . 
οἱ δ’ ἀκροαταὶ καὶ ἐρώμενοι οὕτω σφόδρα ἐξεπλήττοντο καὶ κατείχοντο ὑπὸ τοῦ μέλους ὥσθ’ ὅτε δὴ ἐγίγνοντο πρὸς τῷ ῥήματι , ἐκγελάσαντες ἂν αὐτοὶ ὑπέβαλον , οὐκ ἀνταποδιδόντες ὥσπερ ἠχὼ τὴν φωνὴν , ἀλλὰ καὶ προλαμβάνοντες . 
καὶ δῆτα ἡδὺς ἦν ὁ κορυφαῖος ἰὼν κατόπιν τοῦ χοροῦ . 
προσῆπτον δέ τι καὶ ἄλλο τοῦ κόρδακος οὕνεκα , ὥστ’ ἐλεινὸν τὸ χρῆμα τῆς συναυλίας εἶναι τοῦ τε σοφιστοῦ καὶ τῶν ἑταίρων ἐφ’ οἷς ἐπτόητο . 
τοιαῦτα οἱ τὸ βέλτιον τιμῶντες ἆθλα φέρονται παρὰ τῶν λογίων θεῶν καὶ τοιαῦτα οἱ λυμαινόμενοι τοῖς λόγοις . 
ἔπειτα ποιοῦσι παραπλήσιον ὥσπερ ἂν εἴ τις ἀνδρόγυνος ἢ εὐνοῦχος μὴ τὴν ἀσθένειαν τοῦ σώματος μηδὲ τὴν τύχην αἰτιῷτο , προνοίᾳ δὲ φάσκοι γενέσθαι τοιοῦτος . 
ἀλλ’ οὔτ’ ἀληθῆ λέγεις , ὦ τᾶν , οὔθ’ ὅλως σωφρονεῖς , εἰ φὴς ἑκὼν ταῦτα τιμῆσαι . 
καὶ νῦν ἐγὼ κινδυνεύω φιλανθρωπότερος περὶ τούτους εἶναι τοῖς λόγοις τούτοις ἤπερ αὐτοὶ περὶ σφᾶς αὐτούς . 
ἐγὼ μὲν γὰρ ἄκοντας αὐτοὺς ἀποφαίνω καὶ δυστυχίᾳ τινὶ τοῦτο πάσχοντας , οἱ δ’ ἐξεπίτηδές φασι ποικίλλειν . 
οἱ δὲ νόμοι τοὺς ἑκουσίως πλημμελοῦντας διπλασίαν τὴν ζημίαν ἐκτίνειν κελεύουσι τῶν ἀκόντων βλαψάντων . 
ἀρχὴν δὲ οὐδὲ συμβαλεῖν μοι δοκῶ δύνασθαι τί ποτ’ ἔσθ’ ὃ λέγουσι . 
καὶ γὰρ ὡς οὐκ ἄκοντες ὑφίενται δοκοῦσί μοι λέγειν , καὶ πάλιν ὡς οὐχ ἑκόντες , ἀλλ’ ἄκοντες ὑφίενται . 
ὅταν μὲν γὰρ εἰς τοὺς ἀκροατὰς ἀναφέρωσι καὶ παρὰ τούτοις εἶναι φῶσι τὴν αἰτίαν , ὥσπερ ἄκοντες ἁμαρτάνειν λέγειν μοι δοκοῦσιν , ὅταν δ’ εἰδέναι μὲν ὡς οὐδὲν χρηστόν ἐσθ’ ὧν λέγουσιν , αἱρεῖσθαι δὲ λέγειν ὑπὲρ τοῦ ψυχαγωγεῖν , ἑκόντες ἁμαρτάνειν ὁμολογεῖν μοι δοκοῦσιν , ὥσπερ οἱ ἐν ταῖς τραγῳδίαις εἰδέναι μὲν φάσκοντες ἃ δράσουσι κατὰ , αὑτῶν δὲ κρατεῖν οὐ δύνασθαι . 
τοιαῦτ’ ἐστὶ τὰ τούτων αἰνίγματα . 
καίτοι φησὶ μὲν δή που Κρατίνος τῶν αἰσχρῶν εἶναι φίλοισι χαριζόμενον πονηρὸν αὐτὸν εἶναι · οὗτοι δ’ εἰ μὲν φίλοις αὐτοῖς χρῶνται , παραπλησίως αὐτοῖς ἔχουσιν · ὥστ’ εἰ τοῖς αὐτοῖς χαίρουσιν , αὑτοῖς ἄρ’ οὐχ ἧττον ἢ τούτοις χαρίζονται · εἰ δ’ αὖ μὴ νομίζουσι φίλους , ἀντὶ τοῦ χαρίζονται ; 
εἴτε γὰρ ὡς ἐρασταῖς εἴθ’ ὡς ἐρασταὶ , τό γε τῆς αἰσχύνης ἄφυκτον . 
αἰνίττονται δὲ κἀνταῦθα . 
φασὶ μὲν γὰρ τοὺς πολλοὺς ἐρᾶν αὑτῶν , φαίνονται δ’ αὐτοὶ τούτων ἐρῶντες , εἴ γ’ ἵνα τούτους ἀρέσωσιν ἀκολασταίνουσι . 
καὶ μὴν εἰ μὲν οὐδὲν φροντίζουσιν αὐτῶν , τί μαθόντες φήσουσι χαρίζεσθαι ; 
εἰ δὲ φροντίζουσι , πότερον βελτίους ἂν ἦσαν παιδεύοντες καὶ τὴν οὖσαν ὁδὸν τῶν λόγων δεικνύντες , ἢ τῆς τούτων μοχθηρίας αὐτοὶ κληρονομοῦντες ; 
ὥσπερ ἂν εἴ τις ἰατρὸς φάσκων εἶναι καὶ δέον αὐτὸν τοῖς κάμνουσι τὰ βέλτιστα συμβουλεύειν , τοῖς ἐκείνων αὐτὸς ὑπηρετοίη βουλήμασι καὶ τὴν τέχνην ὁρίζοιτο τῷ χαρίζεσθαι . 
οὐκοῦν ἀπολεῖς μὲν ἐκείνους , ἀπολεῖ δ’ αὐτὸς ἐν εὖ φρονοῦσι δικασταῖς , ἐπεὶ καὶ ἡ φύσις οὕτως ἔταξε τὸν στρατηγὸν ἡγεῖσθαι τῶν στρατιωτῶν , οὐ τοῖς στρατιώταις ἀκολουθεῖν , τὸν κορυφαῖον ὡσαύτως τοῦ χοροῦ , τῶν ναυτῶν τὸν κυβερνήτην , τοῦ ζεύγους τὸν ἡνίοχον , τὸν ἰατρὸν τῶν δεομένων . 
εἶτ’ ἐξὸν αὐτούς τε βελτίους εἶναι καὶ τοὺς συνόντας ὅπως βελτίους ἔσονται παρασκευάζειν , αὐτοί τε χείρους γίγνεσθε κἀκείνους ἔτι φαυλοτέρους ἢ εἰσὶν ἀποφαίνειν προαιρεῖσθε . 
καὶ μὴν τὸ μὲν ὡς πέφυκέ τις καὶ προῄρηται λέγοντα ἀνύτειν ἄγειν ὡς ἀληθῶς ἐστι , τὸ δ’ ἐξίστασθαι τῆς ἰδέας ὑπὲρ τοῦ τι δοκεῖν ἄγεσθαι μᾶλλον ἢ ἄγειν ἐστίν . 
ὥστ’ εἰ μὲν οὐκ ἔχεις βελτίω τούτων , ἀμφότερα δυστυχεῖς , καὶ οἷς λέγεις καὶ οἷς οὐ δύνασαι λέγειν , εἰ δ’ ἐξὸν ἐκείνως ἄγειν οὕτω δέχει , πῶς οὐ παρανοεῖς ; 
ἢ τί σου τὸ καλὸν τῶν λόγων ἐστὶν , ὅστις γε περὶ αὐτῶν τῶν λόγων οὕτω βεβούλευσαι ; 
καὶ γὰρ αὖ κἀκεῖνο οὐ τὸν αὐτὸν τρόπον , οἶμαι , τῷ τε ῥήτορι καὶ φιλοσόφῳ καὶ πᾶσι δὴ τοῖς ἐπὶ τῆς ἐλευθερίου παιδείας προσήκει τέρπειν τοὺς ὄχλους , καὶ τοῖς ἀνδραποδώδεσι τούτοις ὀρχησταῖς , μίμοις , θαυματοποιοῖς . 
ἀλλὰ τούτοις μὲν πολλὴ συγγνώμη καὶ ποιεῖν ὁτιοῦν καὶ λέγειν , ἡμῖν δ’ , εἰ τὰ τούτων κακὰ μιμοίμεθα , πῶς εὐπρεπῶς ἕξει ; 
ὅπου γὰρ οὐδ’ ἐλευθέρᾳ γυναικὶ καὶ ἑταίρᾳ ταὐτὰ δοκεῖ πρέπειν , οὐδ’ ἔτι μᾶλλον ταὐτά γ’ ἀνδράσι καὶ γυναιξὶ , κομιδῆ τοῖς γε ἀνδράσι ταὐτὰ πρέπειν ἅπερ ταῖς ἑταίραις οὐ φήσομεν . 
ὑμεῖς τοίνυν ὅταν εἰς ψαλτρίας τάττησθε καὶ τὰ τῶν Μουσῶν ὄργια χραίνητε ἐν τῷ δημοσίῳ , πότερον φιλοτιμίας δικαίως ἂν ἀμφισβητοίητε , ἢ ζῶντες ἂν κατορύττοισθε Περσιστί ; 
σκεψώμεθα δὴ καὶ τόδε , ὅτι οὐδὲ οἱ δῆμοι τὰ θεάματα ταῦτα , ὧν μάλιστ’ ἄν τις αὐτοὺς φήσειεν ἡττῆσθαι , παντὶ τῷ θυμῷ φιλοῦσιν οὐδὲ ἀσπάζονται . 
τίς γάρ ἐστιν ὅστις οὐκ ἀξιοῖ βελτίων ὀρχηστοῦ παντὸς αὐτὸς εἶναι ; 
ἢ τίς ἂν τῷ μίμῳ συγχωρήσειεν ἔξω φθέγγεσθαι ; 
ἀλλ’ ἐν μὲν τῷ παραχρῆμα γαργαλίζονται , ἀπελθόντες δ’ εὐθὺς καταγελῶσι , μᾶλλον δὲ καὶ παρ’ αὐτὴν τὴν θέαν οὕτω χαίρουσιν ὡς ἄν τινες παίζοντες . 
ἀλλ’ οὐδέν γ’ , οἶμαι , γελοῖον τιμιώτερον τῶν σπουδαίων , οὕτω πολλοῦ δεῖ τά γε δὴ καταγέλαστα ἔμπροσθεν ἄν ποτε τῶν σπουδαίων γενέσθαι . 
ἀλλὰ μὴν ὅπου καὶ αὐτὸ τὸ εὐδοξεῖν περὶ πολλοῦ ποιούμεθα ὑπὲρ τῆς εἰς ὕστερον μνήμης , ὧν γ’ ἐφ’ ἡμέρᾳ καὶ παραχρῆμα τέθνηκεν ἡ δόξα , ποῦ τις ἂν τούτους τιθείη ; 
νὴ Δί’ ἀλλὰ καὶ Ἡρακλῆς ἐν Λυδοῖς ὠρχήσατο . 
οἱ δέ γ’ αὐτοὶ κἀκεῖνο μυθολογοῦσι περὶ Ἡρακλέους , ὅτι τὴν γυναῖκα τὴν αὑτοῦ καὶ τοὺς υἱεῖς ἀπέκτεινεν , οὐχ ὡς θέμις εἰπεῖν διατεθείς · ἃ τίς ἂν πείθοιτο εὖ φρονῶν ; 
σὺ δ’ οὖν εἰ τὰ μάλιστα πιστεύεις , ἀπόκριναί μοι πρὸς αὐτοῦ τοῦ Ἡρακλέους , εἰ καὶ αὐτὸς τούτου χάριν ἡδέως ἂν τὰ σαυτοῦ διαφθείραις . 
ἀλλ’ οὐκ ἐρεῖς . 
ἐγὼ δ’ εἰ μὲν ὠρχήσατο ἐν Λυδοῖς Ἡρακλῆς οὐκ ἔχω λέγειν , εἰ δ’ ἄρα , ἀλλὰ μιᾷ γε ἡμέρᾳ καὶ τῆς παιδιᾶς ἕνεκα καὶ ἅμα σκώπτων ἴσως τοὺς Λυδοὺς , καὶ τέταρτον εἴποιμ’ ἂν ὅτι οὐδέν γε χείρων ἐν οἷς ὠρχεῖτο ἐγίγνετο , ἀλλ’ ἦν ὅστις ἦν . 
οἶδα δὲ καὶ Λακωνικάς τινας ὀρχήσεις καὶ τραγικάς γ’ ἑτέρας , ἐμμελείας , οἶμαι , καλουμένας—οὐ γὰρ ἡ ὄρχησις αἰσχρὸν , ἀλλὰ τὸ αἰσχρὸν φευκτὸν πανταχοῦ— ἀλλ’ ὑμεῖς οὐκ ἐν Λυδοῖς , οὐδ’ εἰσάπαξ , οὐδὲ σκώπτοντες , οὐδ’ ὑγιαίνοντες τἄνδοθεν , ἀλλ’ ἐν ἅπασιν ἀνθρώποις ἁπάσας τὰς ἡμέρας ἐξορχεῖσθε , ἃ μὴ ὅτι τοῦ Ἡρακλέους , ἀλλ’ οὐδὲ τῆς Ὀμφάλης ἐπαινεῖν ἦν . 
τίσι δὲ καὶ προσήκων ὁ χαρακτήρ ; 
πότερον τοῖς περὶ τοὺς πολιτικοὺς καὶ ἀγωνιστικοὺς τῶν λόγων ; 
τἀναντία μέντἂν πάθοιεν τῷ Καινεῖ τῷ Θετταλῷ γυναῖκες ἐξ ἀνδρῶν γενόμενοι . 
ἀλλὰ τοῖς περὶ τὴν διαλεκτικήν ; 
χαρίεις γ’ ἂν οὖν εἴης , ὦ μάσθλης , ἐπὶ σωφροσύνην καὶ ἀνδρείαν καὶ καρτερίαν ἐν τούτῳ τῷ μέλει παρακαλῶν , οὐ καρτερῶν αὐτὸς μένειν ἐν τῇ τάξει τῶν λόγων , ὡσπερεὶ Σαρδανάπαλλος τῇ κερκίδι τὴν κρόκην ὠθῶν ᾖδε τοὺς εἰς τὴν μάχην παρακλητικούς . 
ἀλλ’ ἡγεμόσι δὴ πρέπων ὁ τρόπος ; 
ἀλλὰ τοῖς βασιλεῦσιν ; 
ἀλλ’ ὅλως ἄρχουσιν ; 
οὐδ’ ἡλικίᾳ γε τῶν ἁπασῶν οὐδεμιᾷ . 
πότερον γὰρ τοῖς νεωτέροις ; 
ἀλλ’ ἑταιρεῖν δόξουσιν , ἐὰν ταῦτα ἀσπάζωνται . 
ἀλλὰ τοῖς ἀνδράσιν ; 
ἀλλ’ οὐ δόξουσι βεβαιοῦν τὴν ἐπωνυμίαν . 
ἀλλὰ τοῖς πρεσβυτέροις ; 
ἀλλ’ ἀωρία πολλὴ τῆς αἰσχύνης . 
λείπεται δὴ γυναιξὶ , καὶ ταύταις ταῖς ἀσελγεστάταις , πρὸς ἃς τούτους ἄξιον κρίνειν . 
καίτοι ζηλοῦσι μὲν αὐτὰς , λείπονται δὲ συχνῷ τινι . 
θαυμάζω δ’ εἰ τοῖς μὲν τὸ νόμισμα διαφθείρουσιν , ἔφη 
Δημοσθένης , θάνατος ἡ ζημία κεῖται , τοῖς δὲ τοὺς λόγους κιβδήλους καὶ παρασήμους ἀπεργαζομένοις παρρησιάζεσθαι δώσομεν , ἢ τοῦτο πρῶτον λέγειν ἐξεῖναι · κἂν μὲν ῥήματι πταίσῃ τις , ἀμαθὴς εὐθέως , ἂν δ’ ὅλῃ τῇ προαιρέσει διαφθείρῃ τὰ τεταγμένα , οὐκ ἄρα πόρρω πασῶν πανηγύρεων στήσεται . 
καὶ μὴν οὐχ ὑπὲρ λόγων ἡ βουλὴ μόνον , ἀλλ’ ὑπὲρ ἁπάσης εὐσχημοσύνης καὶ εὐταξίας καὶ τοῦ πότερον δεῖ τοῖς νόμοις ἐμμένειν , ἢ ποιεῖν ὅ τί τις βούλεται τῆς ἐφ’ ἡμέρᾳ χάριν ἡδονῆς . 
ὧν μὲν γὰρ ἐγὼ λέγω νικώντων , νικᾷ νόμος καὶ κόσμος , ὑφ’ ὧν οὐ μόνον αἱ πόλεις , ἀλλὰ καὶ γῆ πᾶσα καὶ οὐρανὸς αὐτὸς συνέστηκέ τε καὶ σώζεται , ἃ δ’ οὗτοι παραποιοῦσιν ἅπασι καὶ θείοις καὶ ἀνθρωπείοις πράγμασιν ἐχθρῶς ἔχει . 
Πρὸς τοὺς αἰτιωμένους ὅτι μὴ μελετῴη οὐκ ἀμφοτέρων ἄρα τῶν καιρῶν διήμαρτον , εἴπερ χάριεν μὲν ἥκοντα ἐκ τῆς ἀποδημίας δέξασθαι καὶ προσειπεῖν , ἄλλως τε καὶ ἀφ’ ὧν συνευξάμεθα ἐπανήκοντα , εἴη δ’ ἄν τι καὶ προπέμψαι ἅμα τῷ μέλει . 
σὺ δὲ τοῦτον ἥκειν τὸν καιρὸν ἀπέδωκας · ἐδεξάμεθα οὖν , ἐπειδὴ καὶ ὁ καιρὸς οὕτω συνῆγε . 
θεοῦ δὲ , φησὶ Πίνδαρος , δείξαντος ἀρχὴν εὐθεῖα δὴ κέλευθος ἑλεῖν τὸ προκείμενον . 
καὶ δῆτα σοὶ μὲν πλεῖν ἡμῖν ἐξ οὐρίας τε καὶ ἐπὶ χρηστοῖς καὶ δευτέρων ἀμεινόνων ἀγγέλλεσθαι , ἡμῖν δ’ αὖ τὰ ἡμέτερα ἐξ οὐρίας τε ἀγωνίζεσθαι καὶ ῥοθίῳ κώπῃ παρενεγκεῖν ἅπαντας Ἕλληνας ὅσον πλεῖστον ἔξεστιν , Ἀσκληπιός τε προστάτης ἡμέτερος καὶ Ζεὺς ὁ πάντα νέμειν κύριος παρέχοι διὰ τέλους . 
καὶ ταῦτα μὲν δὴ ταῦτα . 
μέτειμι δὲ ἐφ’ ἕτερον προοίμιον κατὰ Στησίχορον . 
σκιαμαχεῖν μὲν οὖν πως οἶδ’ ὅτι δεῖ , πρὸς οὓς γὰρ εἰρήσεται τὰ λεγόμενα οὐχ ἥκουσιν . 
ὥστε συμβαίνει ἅμα μὲν σχεδὸν ὥσπερ ἂν εἰς μάτην γίγνεσθαι τοὺς λόγους , ἅμα δ’ εἶναι σαφέστατον ὡς ὀρθῶς καὶ προσηκόντως εἰρήσονται . 
αὐτόθεν γάρ που φανερὸν ὅτι οὐ τὸ ἡμέτερον αἴτιον οὔτε νῦν οὔτε ἄλλοτε πώποτε σὺν θεοῖς εἰπεῖν , ἀλλ’ ἡ τούτων περὶ πάντα συνήθης ῥᾳθυμία . 
σκεψώμεθα δὲ ὥσπερ ἀντωμοσίαν τινὰ ἢ γραφήν . 
ἀδικεῖν φασί με τὰς μελέτας τῶν λόγων οὐ συνεχεῖς ποιούμενον · εἶναι γὰρ ἂν πάντα ἐπ’ ἐμοί τε καὶ ὑπ’ ἐμοὶ , καὶ τοῦτο ὁμαλῶς ὑπὸ πάντων λέγεσθαι τὸ εἰ ἐβούλετο · κἂν βουληθῇ ποτε , τοῦτ’ ἐστὶ τὸ ἔγκλημα . 
εἰ μὲν οὖν κεχαρισμένον τινὰ ἀκοῦσαι λόγον ζητεῖτε , ὥσπερ ἡνίκ’ ἂν πανηγυρίζων τυγχάνω , ληρεῖτε , εἰ δ’ ἀνέξεσθε τἀληθῆ λέγοντος , οὐ πάνυ μέμψεως ἄξιος ἡγοῦμαι φανήσεσθαι . 
πάντως δὲ οὔτε πανήγυρις τὸ νῦν εἶναι οὔτε παρουσία τοσαύτη ξένων , ἐν οἷς ἐξελεγχόμενοι δυσχερῶς οἴσεσθε—λέγω γὰρ οὖν ὡς πρὸς παρόντας τοὺς ἄνδρας— ἀλλ’ ἐν ἐλάττοσιν ἢ ἐπὶ Ληναίῳ τὰ τῆς παρρησίας ἔσται . 
διελέχθην μὲν οὖν ὑμῖν καὶ πρότερον περὶ τούτων , ἡνίχ’ ὁ λοιμὸς ἤκμαζε , τοῦ θεοῦ παρελθεῖν κελεύσαντος · 
εἰρήσεται δὲ καὶ ταῦτα τῆς αὐτῆς γνώμης ἐχόμενα , ἵν’ εἰδῆτε ὅτι ἐγὼ μὲν οὐδ’ ἐν αὐτοῖς τοῖς σφαλερωτάτοις καιροῖς ἠξίουν ῥᾳθυμεῖν , ἕτεροι δ’ εἰσὶν οἷς λόγων ὀλίγον μέλει . 
πρότερον μὲν οὖν ἔγωγε οὐκ ᾔδειν πρὸς τί ποτ’ εἴη λεγόμενον τὸ προσεγκαλεῖν τοὺς φῶρας , νυνὶ δέ μοι δοκῶ γιγνώσκειν . 
ὅταν γὰρ οἷς ἀπαντᾶν ἐπὶ τὰς μελέτας καὶ τὰς ἀκροάσεις προσῆκον , τοῦτο παρέντες ὡς οὐδεὶς ἔσθ’ ὁ λέγων αἰτιῶνται , πῶς οὐ τὰ σφέτερ’ αὐτῶν ἑτέρων λογίζονται , ὥσπερ ἂν εἴ τινες ἡλίου καθαρῶς φλέγοντος μύσαντες λέγουσι τὸ φαινόμενον οὐκ εἶναι . 
ἀλλ’ οἶμαι . 
ταῦτα μέν ἐστιν αὑτοὺς ἐξαπατώντων , δοκούντων δὲ ἑτέρους . 
ὡς δ’ εἰκός τέ ἐστι καὶ δεῖ διανοεῖσθαι περὶ τούτων , εἰ βούλεσθε , ἀκούσατε . 
ἐγὼ νομίζω τὰς τέχνας καὶ τὰ ἐπιτηδεύματα ἄχρι μὲν τοῦ μεταχειρίζεσθαι πρὸς τοὺς μετιόντας εἶναι , τὸ πέρας δ’ οὐκέτι πρὸς τούτους , ἀλλ’ εἶναι διττὴν χρῆσιν ἁπάσης τέχνης , τὴν μὲν αὐτοῦ τοῦ τὸ ἔργον μεταχειριζομένου , τὴν δὲ τῶν χρωμένων . 
ὅταν μὲν οὖν τις ἐκλίπῃ τὰς οἰκείας πράξεις , ὑπεύθυνος κατὰ τοῦτο · 
ὁ γὰρ δὴ χρῆσθαι βουληθεὶς κεκώλυται · ὅταν δ’ ὁ μὲν ὡς οἷόν τε μάλιστα ἐργάζηται τὰ ἑαυτοῦ , οἱ δ’ ἐκποδὼν ὦσιν , οὐχ ὁ πράττων , οἶμαι , τὰ δέοντα ὑπεύθυνος , ἀλλ’ οἱ μὴ χρώμενοι . 
τί χρὴ τὸν ἰατρὸν τὸν ἀγαθὸν ποιεῖν ; 
παρεσκευάσθαι τὰ φάρμακα , τὴν χεῖρα , τὴν ἐπιστήμην · 
χρῆσθαι δὲ τούτοις κελεύειν οὐκέτι τῆς τέχνης ἐστὶν , ἀλλὰ δεῖ τὸν κάμνοντα βαδίζειν , ἢ πέμπειν ὡς ἐκεῖνον . 
ἂν δέ γε ὁ ἰατρὸς δέηται τοῦ σωθῆναι δεομένου , ἢ νὴ Δί’ ὁ κυβερνήτης τῶν πλεῦσαι δεομένων , ἢ τῶν ἀμφισβητούντων ὁ δικαστὴς , ἢ τῶν στρατιωτῶν ὁ στρατηγὸς , ἢ ὁ ῥήτωρ τῶν ἀκροατῶν , ἄνω ποταμῶν ἅπαντ’ ἂν εἴη τὰ πράγματα . 
μὴ γὰρ ὅτι ἐν τοῖς σπουδαίοις καὶ τοσοῦτον ἀξίᾳ προήκουσιν , ἀλλ’ ἐπὶ τῶν βαναύσων τεχνῶν οὐδαμοῦ τοῦτο ἐνομίσθη , τοὺς δημιουργοὺς παρὰ τοὺς χρῄζοντας ἰέναι δεησομένους αὑτοῖς χρῆσθαι , ἀλλ’ οἱ μὲν χρῄζοντες οἰκοδομῆσαι δέονται τῶν τεκτόνων , οὐχ οἱ τέκτονες τούτων · 
γεωργὸς δὲ ἐπὶ τὰς τοῦ χαλκέως βαδιεῖται θύρας , ὅταν ἢ σμινύης ἤ τινος ἄλλου τῶν τοιούτων δεηθῇ , καὶ πάλιν γε ὡς ἐκεῖνον ὁ χαλκεὺς , ὅταν σίτου . 
κουρέα δὲ ἤδη πώποτ’ εἶδες προσιόντα τῳ καὶ λέγοντα , ὦ βέλτιστε ἀνδρῶν παράσχες μοι κεῖραι σεαυτὸν , ἢ τῶν ὀνύχων ἀφελεῖν , ἢ ξέσαι , ταῦτα γὰρ ἔσθ’ ἡ ’μὴ τέχνη ; 
ἀλλ’ οἶμαι , κἂν ἁλουργίδα τις φορῇ κἂν ὁπωσοῦν ᾖ σεμνὸς , αὐτὸς εἶσι παρ’ ἐκεῖνον καὶ καλεῖ γε ὡς αὑτὸν , ὅταν του τῶν ἐκείνου δεηθῇ . 
καὶ τί δεῖ μακρόν τινα ἐκτείνειν κατάλογον τεχνῶν ; 
σχεδὸν γὰρ πάντα ὡς ἔπος εἰπεῖν οὕτως ἔχοντα εὑρήσομεν . 
εἶθ’ οἳ μὲν οὐδ’ αὐτοὶ μεῖζον φρονεῖν οὐδενὸς ἀξιώσαιεν ἂν , οἶμαι δ’ οὐδ’ ἴσον τοῖς ἄλλοις , ἀλλὰ καὶ τέχνην ταύτην ἔχουσιν ὑπηρετεῖν τοῖς πολλοῖς , οὗτοι μὲν τοὺς δεησομένους ἀναμενοῦσι καὶ οὐ ταπεινωθήσονται περαιτέρω τοῦ σχήματος , οἱ δὲ τὴν καλλίστην καὶ τὴν ἐλευθεριωτάτην ἐπαγγελλόμενοι δύναμιν , δῑ ἧς ἅπαντα πράγματα ἐξετάζεται καὶ δοκιμάζεται , καὶ μικρὰ καὶ μείζω καὶ καλλίω καὶ θάτερα , οὗτοι δ’ οὐκ εἰ μηδὲν ἄλλο , τούτους γε μιμήσονται , καὶ τὴν μὲν τῶν λόγων ἐπιμέλειάν τε καὶ μελέτην αὑτοῖς προσήκειν νομιοῦσι , τὸ δ’ ἢ τούτοις ἢ ἑαυτοῖς χρῆσθαι , τοῦτο δ’ ἑτέρων ἔργον ἡγήσονται ; 
καὶ ὡς ἔοικεν ὁ μὲν σκυτοτόμος καὶ ὑφάντης , ἐὰν ἀφέντες ἐφ’ ᾧ κάθηνται περιέρχωνται συλλέγοντες τοὺς προσφοιτήσοντας , οὐ μόνον οὐ πράξουσι τὰ ἐπιβάλλοντα ἑαυτοῖς , ἀλλὰ καὶ διαφθεροῦσι τὰς τέχνας , ὁ δὲ ῥήτωρ ἐὰν τοὺς λόγους ἀφεὶς τοὺς ἀκουσομένους συλλέγῃ , κάλλισθ’ οὕτω περὶ τῶν ἑαυτοῦ βουλεύσεται ; 
οὒκ , ἀλλ’ οὕτω καὶ μάλισθ’ , ὥς γ’ ἐγὼ φαίην ἂν , τὰ ὑπάρχοντα διαφθερεῖ . 
καὶ μὴν εἰ πανταχοῦ τὸ τὴν τάξιν λιπεῖν αἰσχρὸν καὶ παρὰ τοὺς νόμους , ῥήτωρ γε μάλιστ’ ἂν οὕτω λίποι τὴν τάξιν , εἰ τοὺς τυχόντας θεραπεύων φαυλότερον καθ’ αὑτὸν τὸ σχῆμα τῆς τέχνης ποιοῖ . 
σκέψαι γὰρ εἴ σοι τῶν καλῶς ἐχόντων ἢ λόγον καταλιπόντων εἶναι δοκεῖ τοὺς μὲν γῆμαι προθυμουμένους παρὰ τὰς τῶν κορῶν θύρας καθέζεσθαι , θεραπεύοντας ἢ αὐτὰς ἢ γονέας ἤ τινα ἄλλον τῶν προσηκόντων , τοὺς δὲ τῶν λόγων ἐπιθυμητὰς εἶναι φάσκοντας ἀμελήσαντας θεραπεύειν τὸν ῥήτορα αὐτὸν καὶ πειρᾶσθαι πείθειν ἀμωσγέπως προσέσθαι σφᾶς εἰς τὴν κοινωνίαν , ἔπειτα καταιτιᾶσθαι καὶ λέγειν ὡς ἄρ’ οὐ βούλεται . 
καὶ τίς ὦ πρὸς θεῶν σοι Κάλχας ἢ Μόψος ταῦτα ἐμαντεύσατο ; 
οὐ γὰρ αὐτὸς ἐπειράθης . 
καὶ μὴν οὐδ’ ἐκεῖνό γ’ ἔστ’ εἰπεῖν ὡς ἄρα οἱ μὲν τὰς ἄλλας ἐπιστήμας ἢ τέχνας μετιόντες ἴσασι καλῶς ἃ δεῖ βεβουλεῦσθαι περὶ αὐτῶν , οἱ δ’ ἐπὶ τῶν λόγων ὄντες μόνοι πάντων ἢ μάλιστά γε ἀγνοήσουσιν . 
ἀλλ’ αὐτὸ δὴ τοῦτο καὶ κάλλιστον καὶ μέγιστον καὶ ἀληθινώτατόν ἐστιν ὑπὲρ τῶν λόγων εἰπεῖν ὅτι τοὺς μὲν ἄλλο τι πράττοντας οὐδὲν κωλύει τὰ μὲν τῆς τέχνης ἐπίστασθαι , τὸ δ’ ὅπως χρὴ βεβουλεῦσθαι περὶ αὐτῶν ἀγνοεῖν . 
οἱ δὲ λόγοι χωρὶς τῆς ἄλλης δυνάμεως καὶ τὸ πῶς προσοιστέον ἐστὶν αὐτοῖς παρέχουσι γιγνώσκειν . 
εἰκότως · οἷς γὰρ περὶ τῶν ἄλλων κρίνειν προσήκει , κομιδῆ περί γ’ αὑτῶν ἀγνοεῖν οὐκ εἰκός ἐστι . 
φέρε δὴ τούτων οὕτως ὑποκειμένων τοὐμὸν θεάσασθε , κἂν μὲν εὑρίσκητε ἢ ῥᾳθυμοῦντα ἤ τι τῶν πάντων ἄλλο προὐργιαίτερον τῆς ἐν τοῖς λόγοις διατριβῆς ποιούμενον ἢ νῦν ἢ πρότερον λέγω , μᾶλλον δ’ ὅλως ἐλλελοιπότα ὑπερβολὴν τῆς περὶ ταῦτα προθυμίας τε καὶ σπουδῆς , αἰτιᾶσθε καὶ μέμφεσθε ὅ τι βούλεσθε . 
εἰ δὲ καὶ σκώμματος οὐδὲν ἴσως λελοιπότα , ὡς ἄρα αὐτόχρημα λόγος τις εἴην , πέρα δ’ οὐδέν μοι περιείργασται πώποτε πλὴν ὅσα πρὸς θεοὺς , ταῦτα δ’ εἴργασται μὲν καὶ πέπρακται σὺν αὐτοῖς εἰπεῖν εἰς δύναμιν τὴν ἡμετέραν ὡς ἐπιμελέστατα , περιείργασται δ’ οὐδαμῶς · εἰ ταῦθ’ οὕτως ἔχοντα φαίνοιτο , συγκαλύψασθε ἐπ’ ἀμφοτέροις οἱ μήτε χρῆσθαι τολμῶντες καὶ προσέτι τὰς γυναῖκας μιμούμενοι , ἅς φασιν , ἐπειδὰν αὐταὶ μηδὲν ὧν δεῖ τῇ γνώμῃ ποιῶσι , τοῖς ἀνδράσι περιτρέπειν τὰ σφέτερ’ αὐτῶν ἁμαρτήματα καὶ κακά . 
σκοπεῖτε δὴ καθάπερ τινὰς εὐθύνας ἐξ ἀρχῆς ἐξετάζοντες ὡς δυνατὸν διὰ βραχυτάτων . 
ἐμοὶ γὰρ ἔδωκεν ὁ θεὸς νέῳ ἔτ’ ὄντι χρῆσθαι διδασκάλοις καὶ φήμας πρώτας παρ’ ἐκείνων ἦ μὴν πρωτεύσειν γενέσθαι μοι . 
ἀρξάμενος δ’ ἐξ ἐκείνου δεῦρ’ ἀεὶ διαγέγονα σχολάζων μαθήμασι καὶ λόγοις ὅσα μὴ χρεία σώματος διεκώλυσεν , ἢ χρόνων περίοδοι συμφορὰς ἐνεγκοῦσαι μείζους τῆς προαιρέσεως . 
ἀλλ’ ὅμως καὶ τούτοις διεγιγνόμεθα ὥσπερ τις 
Ὀδυσσεὺς , ἐχόμενοι τῆς σχεδίας , ἅτε οὐδ’ ἔρημοι πλέοντες ἡμεῖς γε , ἀλλ’ ὑπὸ τῷ μεγίστῳ καὶ φιλανθρωποτάτῳ τῶν κυβερνητῶν , ὃς ἡμῖν ἀήτας ἀνεῖχε τὸ μὴ καταδῦναι . 
μόνοι δὲ ὧν ἴσμεν Ἑλλήνων οὐ πλούτου χάριν , οὐ δόξης , οὐ τιμῆς , οὐ γάμων , οὐ δυναστείας , οὐ προσθήκης οὐδεμιᾶς τοῖς λόγοις ἐπεχειρήσαμεν , ἀλλ’ αὐτῶν ἐρασταὶ καθαρῶς καταστάντες ἐτιμήθημεν τὰ πρέποντα ὑπὸ τῶν λόγων . 
ἄλλοις μὲν οὖν ὁμιλία παιδικῶν ἡδὺ , τοῖς δὲ ὡς πλεῖστα λούσασθαι , τοῖς δ’ εἰς πλῆθος πιεῖν , τοὺς δ’ ἵπποι καὶ κύνες ἐξέπληξαν . 
καὶ νὴ Δί’ οἱ μὲν παιδιᾷ προσέχοντες ἀφεστᾶσι τῶν λόγων , οἱ δ’ ἕτερ’ ἄττα σπουδάζοντες . 
ἐμοὶ δὲ λόγοι πάσας προσηγορίας καὶ πάσας δυνάμεις ἔχουσι . 
καὶ γὰρ παῖδας καὶ γονέας καὶ πράξεις τε καὶ ἀναπαύσεις καὶ πάντα ἐθέμην τούτους . 
καὶ τὴν Ἀφροδίτην ἐπὶ τούτοις καλῶ . 
ταῦτα δέ μοι παίζεται καὶ ταῦτα σπουδάζεται , τούτοις χαίρω , τούτους ἀσπάζομαι , ἐπὶ τὰς τούτων φοιτῶ θύρας , καὶ πολλὰ ἂν ἔχων ἔτι πρὸς τούτοις ἕτερ’ εἰπεῖν , παραλείπω τοῦ μὴ φορτικὸς εἶναι δοκεῖν . 
ἀλλὰ μὴν ὑπέρ γε τῆς δόξης οὕτω διενοήθην , ἀπαντῶσαν μὲν αὐτὴν δέχεσθαι καὶ στέρχειν · ἦ γὰρ ἂν παντάπασι βλὰξ εἴην τις · πραγματεύεσθαι δὲ μηδὲν εἰς αὐτὴν ἔξω τῶν λόγων αὐτῶν καὶ τῆς περὶ τὸν βίον ὀρθότητος συμφώνου τούτοις , ἀλλ’ εἰ μέν τις εἰς ταῦτα ὁρῶν βούλοιτο θαυμάζειν , εἰ δὲ μὴ , χαίρειν ἐᾶν . 
παρόδους τοίνυν εἰς τὸ δημόσιον πλείστας ὧν ἐγὼ σύνοιδα ἐποιησάμην , καὶ ταῦτα μὴ πόρρωθεν , εἰ βούλεσθε , ἀλλ’ ἐξ αὐτῶν τῶν παρόντων τουτωνὶ χρόνων σκέψασθε . 
τίνα γὰρ πανήγυριν ἡμεῖς ἢ τίνα σύλλογον παρεῖμεν τὸ μὴ οὐ κοσμῆσαι τὴν πόλιν ἐν τῷ μέσῳ ; 
καὶ ταῦτα οὐκ ἐνδείᾳ δόξης . 
σὺν γὰρ θεοῖς εἰπεῖν τοσαύτη γεγένηται ὥστε μὴ ἀγωνίζεσθαι δεῖν ὑπὲρ τοῦ λαβεῖν αὐτὴν , ἀλλ’ ἀσφαλῶς ἔχειν σιωπᾶν ὑπὲρ τοῦ τὴν οὖσαν διασώσασθαι . 
καὶ μὴν τοῖς ἰδίᾳ συνιέναι σπουδάσασιν οὐκ ἀγωνιζόμενον μόνον παρέσχον ἐμαυτὸν , ἀλλὰ καὶ παραδεικνύντα ἐπιεικῶς ἐξ ὧν ᾤμην τι βελτίους ἔσεσθαι . 
εἶεν . 
τὰ μὲν ἡμέτερα τοιαῦτα καὶ τούτοις παραπλήσια . 
σκέψασθε δὲ καὶ τὰ ὑμέτερ’ αὐτῶν ἐν τῷ μέρει πρὸς ταῦτα , ὦ δυσέρωτες ὑμεῖς , οἳ φιλεῖτε μὲν οὑτωσὶ διαφερόντως καὶ τῶν 
Ἑλλήνων ἄκρον εἶναι πεπιστεύκατε , καὶ ταῦτα κἀν τοῖς γυμνασίοις καὶ κατὰ τὴν ἀγορὰν βοᾶτε , πεπόνθατε δὲ— οὐδὲν ἐρῶ πικρότερον , θαρρεῖτε—ταυτὸν τοῖς παισὶ τῶν ἐπιφανῶν ἀνδρῶν . 
καὶ γὰρ ἐκείνοις ἀρκεῖ τοὺς πατέρας αὐτοῖς εἶναι τοιούτους , αὐτοὶ δ’ ὡς τὰ πολλὰ τρυφῶσι · καὶ ὑμῖν ἀρκεῖ παρεῖναι ἐμὲ καὶ λέγειν , τὸ δ’ ἀπαντᾶν καὶ μετέχειν τῶν ξένων ἅπαν ἠξιώσατε εἶναι . 
ἀλλ’ ἀντὶ τοῦ βαδίζειν ἐπὶ τὰς ἀκροάσεις περὶ τὰς κολυμβήθρας οἱ πλείους διατρίβετε , εἶτα θαυμάζετε , εἴ τινες ὑμᾶς τῶν λεγόντων λανθάνουσι · τὸ δ’ ἀληθὲς οὐ βούλεσθε , οἶμαι , πρὸς ὑμᾶς αὐτοὺς λέγειν , ὅτι οὐκ ἔνεστι λίθων ἐρῶντας οὐδὲ λουτρῶν ἐξηρτημένους οὐδ’ ἃ μὴ δεῖ τιμῶντας τὰς περὶ τοὺς λόγους διατριβὰς γιγνώσκειν , ἀλλὰ τὰ ὑμέτερ’ αὐτῶν ἀνατίθετ’ ἐμοὶ καὶ βλασφημεῖτε μετ’ εὐφημίας , εἰ γὰρ ἐβούλετο , καὶ τοιαυτὶ λέγοντες , ὡς νῦν γε νυστάζοντα δηλονότι . 
καίτοι λόγος μὲν λόγον , ὥς φησιν Ὅμηρος , ἀμείβεται , καὶ ὁποῖ’ ἄττ’ ἂν εἴπῃ τοιαῦτ’ ἂν ἀκούσεσθαι χρὴ προσδοκᾶν , ῥήτορα δ’ εἶναι φάσκοντα λαβόντα αἰτίαν οὐ προσήκουσαν μὴ χρήσασθαι τοῖς οἰκείοις ὀργάνοις ἔσχατα συμφορᾶς . 
ἐγὼ τοίνυν θεῶν εὐμενῶν ὄντων τοὺς μὲν κατ’ αὐτοὺς τοὺς λόγους ἀγῶνας οὐ σφόδρα φήσαιμ’ ἂν δεδιέναι , δέδοικα δὲ τοὺς δεινοὺς ἀνταγωνιστάς . 
εἴπω τίνας ; 
τοὺς λίπα ἀληλιμμένους τουτουσὶ καὶ τὸν φοίνικα περικομίζοντας , οὐκ εἰς ἀκροάσεις μὰ Δία ῥητόρων συγκαλοῦντας , ὥσπερ ἐγὼ καὶ περὶ Κῶν ταυτηνὶ τὴν Μεροπίδα καὶ ἐν 
Κνίδῳ ποτὲ εἶδον ἐπ’ ἐμαυτοῦ γενόμενον , ἀλλ’ ἴστε ὅτι δεξαμενὰς ἐπαινοῦσι , καὶ δεῦρ’ ἄγ’ ἰὼν νῆα κατάστησον , καὶ τοῖς καταίρουσι τοιαῦτ’ ἐπαγγέλλουσι καὶ τοιαῦτα προξενοῦσιν . 
ὅταν οὖν ἑτέρωθεν μὲν ὁ ῥήτωρ ἀγωνιούμενος εἰσίῃ , ἑτέρωθεν δὲ ὁ ῥέμβος ὑμῖν ἀμφιθαλὴς ἥκῃ τὰ τοιαῦτα ὑπισχνούμενος , εἰκότως , οἶμαι , συμβαίνει τὴν νίκην ἐκείνου τοῦ μέρους γίγνεσθαι , καὶ μήτε πρεσβύτερον μηδένα μήτε νεώτερον ῥᾳδίως ἐθέλειν σωφρονεῖν . 
ταῦτ’ ἐστὶν ἃ τοὺς λέγοντας ὑποσκελίζει , ταῦθ’ ὥσπερ νέφος ἢ σκοτόμαινα ἐπισκοτεῖ πᾶσι τοῖς περὶ παιδείαν καλοῖς . 
πρὸς δὲ τούτοις οἱ κατάπτυστοι σοφισταὶ πείθουσιν ὑμᾶς ὡς ἄρα καὶ τῷ Ὁμήρῳ τοῦτο μέγιστον ὑπάρξειεν , υἱὸν Μέλητος γενέσθαι . 
πᾶς τις οὖν ἵεται σπουδῇ παρὰ τὸν πατέρα αὐτοῦ φιλοσοφήσων ἐκεῖ , καὶ οὐδὲ ἐξ αὐτῶν τούτων ἐνθυμηθῆναι δύνασθε εἰ τὰ μάλιστα ἀληθῆ λέγουσιν , ὅτι οὐδ’ αὐτῷ τῷ Ὁμήρῳ ἤρκει παρὰ τὰς ὄχθας ἐσκηνῆσθαι τοῦ πατρὸς , οὐδὲ τοῖς ἰχθύσι συμπαρανεῖν ἀδελφοῖς οὖσιν ἑαυτοῦ , ὡς ὁ τούτων λόγος , ἀλλ’ οὕτως αὐχμηρόν τινα ἐβίω βίον ὥστε πολλαχῆ δῆλός ἐστι στέργων , εἰ τῶν ἀναγκαίων εὐποροίη , λουτρὰ δὲ αὐτοσχέδια καὶ δὴ ἐπ’ ὀνήσει καμνόντων σωμάτων , ὥς φησι Πλάτων , ἀπεδέχετο , περαιτέρω δὲ οὐκ εἴα τρυφᾶν . 
τὸ δὲ πλείστην ἅπασιν ἁπάντων ὀλιγωρίαν ἐμπεποιηκὸς ἡ ἀδιήγητός ἐστιν αὕτη φθορά . 
πᾶς γάρ τις δεδιὼς μὴ φθάσειε προδιαφθαρεὶς , αὑτὸν ἐλπίζων ἀπόλλυσι , πάντα μὲν τὰ αἴσχιστα ἐν κέρδους τάξει τιθέμενος , πᾶν δ’ ὅσον χρηστὸν ζημίαν καὶ πόνους ἄλλως ὑπολαμβάνων , ὡς εἰ μὴ ἀμφότερα λωβηθεὶς ἀπίοι παρὰ τοὺς πλείονας καὶ τὴν γνώμην καὶ τὸ σῶμα , οὐκ ἐσομένης αὐτῷ χώρας ἐκεῖ . 
τὸ δ’ , οἶμαι , πᾶν τοὐναντίον ἦν · ἐπειδὴ τοιαῦτ’ ἀφέστηκεν , ἀπολαῦσαι τοῦ βίου τὰ κάλλιστα , ἕως ἔξεστιν , ἵν’ εἰ μὲν τῆς σωζομένης μοίρας εἴημεν , ἐν τοῖς καλλίστοις σωζοίμεθα , ἐν μαθήμασι καὶ λόγοις , καὶ μὴ τὴν ὕειον ἁρμονίαν ἡρμοσμένοι νύκτα ἐκ νυκτὸς καὶ ἡμέραν ἐξ ἡμέρας καλινδοίμεθα , εἰ δὲ μὴ , κέρδος γ’ ᾖ πᾶν ὅ τί τις προὔλαβεν . 
ἢ πρὸς θεῶν λούσασθαι μὲν κέρδος ἐστὶ ζῶντα , ὃ καὶ τελευτήσαντα μενεῖ δήπουθεν , λόγων δὲ ὧν εἴργεσθαι μετὰ τὴν τελευτὴν ἀνάγκη , τούτων ζῶντα ἀπολαῦσαι , καὶ αὐτὸν λέγοντα καὶ ἑτέρῳ παρόντα , ἀηδία , καὶ τῇ μὲν ἑταίρᾳ συγγενέσθαι κεφάλαιον εὐδαιμονίας , ἀνδρὶ δὲ τῷ πρώτῳ τῶν Ἑλλήνων συγγενέσθαι καὶ ὁσονοῦν εἰς κατάραν τελεῖ ; 
καὶ τῇ μὲν γαστρὶ χαριστέον , ἐξ ἧς αἱ πλεῖσται τῶν νόσων , ὅσα δ’ εἰς λόγους ὕθλον ἄλλως καὶ σκιὰν ὑποληπτέον , ὦ χρηστοὶ καὶ τὴν οἰκουμένην ὑμεῖς παιδεύοντες πρὶν ὑμᾶς αὐτούς ; 
ἀλλ’ ὥσπερ ἐμὲ ἀξιοῦτε βούλεσθαι λέγειν , οὕτως ὑμῖν αὐτοῖς παρακελεύσασθε ἐμὲ ποιεῖν βούλεσθαι λέγειν , εἰ δὲ μὴ , ἑκάτεροι τὸ ἑαυτῶν πράξομεν . 
ἐγὼ μὲν γὰρ οὐδ’ οὕτως ἀνήσω λέγων , ἕως ἂν θεὸς εὐμενὴς ᾖ , ὑμεῖς δὲ ἀγνοήσετε ἀεί . 
ταῦτ’ οὖν , εἰ μὲν βούλεσθε , ἀπολογίαν , εἰ δὲ βούλεσθε , ἐπιτίμησιν ἀπ’ εὐνοίας , εἰ δὲ καὶ ὡς ἀμφότερα εἰρήσεται , ἀλλ’ οὖν ἀληθῆ γε καὶ συμφέροντα ἀκούειν ἅπασιν εἴρηται . 
ἢ οὖν παυστέον , φησὶ Δημοσθένης , τούτων τῶν ἐθῶν , ἢ τοῦ γ’ Ἱππολύτου καὶ τοῦ 
Βελλεροφόντου μὴ ῥᾳδίως οὑτωσὶ καταψεύδεσθε . 
Πρεσβευτικὸς πρὸς Ἀχιλλέα ἄριστε Ἀχιλλεῦ , τὸ μὲν θυμοῦσθαί σε καὶ χαλεπαίνειν ἐφ’ οἷς ὑβρίσθης οὐδὲν ἀπεικὸς , οὐκοῦν ἄχρι τούτου γε . 
ἐγὼ δ’ , εἰ μὲν ἢ τῆς αὐτῆς γνώμης ἔτι καὶ νῦν Ἀγαμέμνων εἴχετο , ἢ περὶ ὧν ἥμαρτεν ἔξαρνος ἦν , οὐκ ἂν παρῃτούμην , ἀλλ’ εἴων ὅπως ποτέ σοι δοκεῖ ποιεῖν · ἐπεὶ δὲ ὑπὲρ αὐτοῦ τούτου καὶ δεήσεις ποιεῖται καὶ δῶρα τὰ μὲν δίδωσι , τὰ δ’ ἐπαγγέλλεται , τί ἄν τις ἐξελέγχοι τόν γε ὁμολογοῦντα ; 
ἀλλ’ ὥσπερ ἐκεῖνός σοι συγχωρεῖ δίκαια λέγειν , οὕτω καὶ σὺ πείθου παραιτουμένῳ · εἰ δὲ μὴ , πῶς οὐκ ἄτοπον πρῶτον μὲν τὴν αὐτὴν γνώμην ἔχειν ἥνπερ πρὸ τοῦ πρὸς τὸν οὐκέτι τὴν αὐτὴν ἔχοντα ; 
ἔπειτα σκόπει μὴ τὴν δίκην ὧν ἐκείνῳ μέμφῃ παρ’ ἡμῶν λάβῃς . 
εἰ μὲν γὰρ ἅπασι χαλεπῶς ἔχεις , εἰπὲ πρὸς Διὸς ἀνθ’ ὅτου , εἰ δ’ ἀπολύεις τούς γε ἄλλους αἰτίας , κοινὸς ἁπάντων ὁ κίνδυνος . 
ὥστε πῶς δίκαιος εἶ περιορᾶν ; 
ὅπως νὴ 
Δία ἐκεῖνος ἔτι μᾶλλον μισοῖτο ὑπὸ πάντων διὰ ταῦτα ; 
ἀλλὰ μάλιστα μὲν δέδοικα μὴ οὐ λειφθῶσιν οἱ μισήσοντες · οὕτω πυκνοὶ πίπτουσιν . 
ἔπειτα νῦν γε ὦ πρὸς θεῶν πῶς ἄλλως γνώμης οἴει ἔχειν αὐτούς . 
δέδοικα μέντοι μὴ σοῦ πλεονάζοντος τοὐναντίον ἢ σὺ βούλει γένηται , κἀκεῖνον ἀφέντες , εἶτά σοι μέμφωνται . 
μὴ γὰρ οἴου τὸν μὲν πρότερον ἄρξαντα τῆς ὀργῆς ὑπαίτιον εἶναι , τὸν δὲ μηδ’ ὕστερον ἐθέλοντα παύσασθαι μετρίως δόξειν βεβουλεῦσθαι . 
χωρὶς δὲ τούτων οὐ σὸν , ὦ φίλε Ἀχιλλεῦ , μᾶλλον ὅπως τις δικαίως μισηθήσεται ζητεῖν ἢ ὅπως τὸ κοινὸν σωθήσεται . 
εἰ γὰρ δεῖ χαλεπαίνειν διὰ τέλους , τοῖς βαρβάροις ἂν ἔγωγε φαίην δεῖν καὶ τοῖς φύσει πολεμίοις . 
πολὺ γὰρ μείζω πρὸς τούτους ἡμῖν τὰ ἐγκλήματα καὶ ὑπὲρ μειζόνων . 
ὥστε πῶς δίκαιον τὸν μὲν ἐπὶ καιροῦ λυπήσαντα μισεῖν , τοὺς δ’ ἐξ ὅτου γεγόνασι πολεμίους μὴ ὅσον ἀθώους περιορᾶν , ἀλλὰ καὶ τοσοῦτον κρατοῦντας τῶν σῶν ἑταίρων καὶ μεθ’ ὧν ὤφθης πρῶτον αὐτοῖς ; 
ἐπεὶ νῦν εἴ σοι δέδοκται παντάπασι διαφθεῖραι τὸ στρατόπεδον , τί οὐκ ἄντικρυς γίγνει μετὰ τῶν βαρβάρων καὶ τοὺς μὲν ἐκ τοῦ ἄστεος ἐᾷς προσελαύνειν , αὐτὸς δὲ ἀπὸ τοῦ Σιγείου προσβαλὼν ἐν μέσῳ σαυτοῦ τε κἀκείνων ποιεῖς ; 
ὅτι νὴ Δία οὐκ ἀνεκτὰ ταῦτα οὐδ’ ὅσια ; 
τῶν αὐτῶν τοίνυν τούτων ἔχεται λογισμῶν καὶ ἡ νυνὶ βοήθεια . 
ἀπόλλυνται μὲν γὰρ οὐδὲν ἧττον καὶ τὴν ἡσυχίαν ἄγοντος σοῦ , πρόσεστι δὲ τῷ σχήματι ῥᾳθυμία , τῷ δοκεῖν θεωρεῖν τὰ γιγνόμενα . 
ὥστε διπλοῦν ἀνθ’ ἁπλοῦ τοὔνειδος γίγνεται · καὶ γὰρ μισεῖν τοὺς ὁμοφύλους δοκεῖς καὶ φοβεῖσθαι τὴν μάχην . 
μὴ σύ γε , ἀλλ’ ἐξ ἀρχῆς δυοῖν ἑλοῦ θάτερον · εἰ μὲν τὰ τῆς ὀργῆς νικᾷ , χρῆσαι παντὶ τῷ θυμῷ , εἰ δ’ ἐπίστασαι λογίζεσθαι , μὴ σχίζου τῇ γνώμῃ , μηδὲ ἀπέχου μὲν ὡς φιλίων , πρόῃ δὲ ὡς πολεμίους , ἀλλ’ ἴσθι τοσούτῳ χείρω νυνὶ ποιῶν ἢ εἰ μετὰ τῶν βαρβάρων ἡμῖν ἐπῄεις , ὅσῳ φανερᾶς ἔχθρας προδοσία χαλεπώτερον . 
σὺ δὲ εἰ μὲν πρέσβεις ἔλθοιεν παρὰ Πριάμου νυνὶ περὶ συμμαχίας , οὐκ ἂν αὐτοὺς δέξαιο τῇ σκηνῇ , ἃ δ’ ἂν εὔξαιντο ἐκεῖνοι , ταῦτα σὺ πράττεις , καὶ τῷ θυμῷ τὰ πράγματα ἀπολλὺς κάθησαι · ἔπειτα δ’ εἰ μὴ σιδήρῳ τοῦτο ποιεῖς ἢ πυρὶ , πρᾷον τοῦθ’ ἡγεῖ τι . 
καὶ λόγον μὲν οὐκ ἂν ἐξ ἴσου δοίης ἐκείνοις τε καὶ ἡμῖν , ἐξ ἴσου δὲ ἀμφοτέροις ἐκποδὼν ἕστηκας , μᾶλλον δὲ βοηθεῖς μὲν οὐδετέροις , τῇ δὲ γνώμῃ πρὸς ἐκείνους ῥέπεις · τοσούτῳ πλέον ἡμῶν ἔχουσι . 
καὶ παρ’ αὐτὴν μὲν τὴν ὀργὴν οὕτω πολιτικῶς ἔσχες ὥστ’ οὐδ’ αὐτὸν τὸν Ἀγαμέμνονα ᾤου δεῖν τεθνάναι · μέγα τούτου τεκμήριον · οὔκουν ἀπέσφαξάς γε αὐτὸν , ἐξόν σοι . 
νῦν δ’ οὐδὲ τῶν ἄλλων οὐδένα δεῖν οἴει λιπεῖν , καίτοι πολλῷ βέλτιον μετὰ τῶν ἄλλων κἀκεῖνον ἦν παρ’ ἀξίαν σῶσαι ἢ δῑ ἐκεῖνον ἅπαντας ἄρδην ἀφανισθέντας περιιδεῖν , καὶ δίκην γ’ ἂν οὕτω παρ’ αὐτοῦ τὴν γιγνομένην λαβεῖν . 
εἰπὲ γάρ μοι τί μάλιστ’ ἂν εὔξαιο ; 
οὐκ ἀδοξεῖν ἐκεῖνον καὶ κακῶς ἀκούειν καὶ μῖσος ἔχειν ἐν τῷ στρατοπέδῳ ; 
τοῦτο τοίνυν ἐξ ἀμφοῖν αὐτῷ περιέσται , ἔκ τε τῶν μέχρι τοῦδε ἀπολωλότων καὶ τῶν ἀπὸ τούτου σωθησομένων · ὁ μὲν γὰρ ἐκείνοις αἴτιος τούτου δόξει γεγενῆσθαι , τῆς συμμαχίας ἀποστήσας σε δῑ ὧν ὕβρισε , σὺ δὲ τούτους νυνὶ σεσωκέναι μόνος ἀνθρώπων τῇ βοηθεία ὥστε τὸ μὲν ἐκείνου μέρος οὐδεὶς τῶν Ἀχαιῶν σώζεται , τὸ δὲ σὸν οὐδεὶς διέφθαρται . 
σκόπει δῆτα καὶ τὴν αἰτίαν τῆς διαφορᾶς αὐτῆς , ὡς οὐκ ἐξ ἄλλου σοι πράγματος κατέστη πρὸς αὐτὸν , ἀλλ’ ὑπὲρ τῶν Ἀχαιῶν , ὅπως σωθεῖεν . 
τήν τε γὰρ ἐκκλησίαν διὰ τοῦτο ἐποίησας , ὁρῶν τὸ πλῆθος τῶν ἀπολλυμένων ὑπὸ τῆς νόσου , τῷ τε Κάλχαντι παρῄνεις εἰπεῖν θαρρούντως εἴ τι σύνοιδε . 
καὶ παρελθόντος ἐκείνου καὶ φάσκοντος δεδιέναι μή τινα τῶν αὑτοῦ κρειττόνων παροξύνας κακόν τι λάβοι , ἀπώμνυς ἦ μὴν μὴ περιόψεσθαι τοῦτον . 
ἐκ δὲ τούτων ὁ μὲν ἀπέφαινε τὸν αἴτιον , ἐκεῖνος δ’ ἀμφοτέροις ὠργίζετο · σὺ δ’ οὐκ ἀπέστης πρὶν ἐπράχθη τὸ δέον . 
οὐκοῦν ἄτοπον ὑπὲρ ὧν ἵνα σωθῶσι τότε ἤρω τὴν ἔχθραν , τούτους νῦν διὰ τῆς ἔχθρας διαφθεῖραι , καὶ τὰς μὲν παρὰ τῆς τύχης συμφορὰς ἀξιοῦν ἐπανορθοῦσθαι , αὐτὸν δ’ ἐξεπίτηδες πράττειν ἐξ ὧν ἀπολούμεθα καὶ περὶ ὧν τότε ηὔχου τοῖς θεοῖς , περὶ τούτων νῦν οὐ βούλεσθαι διαλεχθῆναι σεαυτῷ · καὶ ὑπὲρ μὲν τοῦ ἱερέως τοῦ βαρβάρου τὸν θεὸν ἀξιοῦν αἰδεῖσθαι , ὑπὲρ δὲ τῶν ὁμοφύλων τοσούτων τὸ πλῆθος μήτε θεοὺς τοὺς κοινοὺς μήτε ὁσίαν μήτε σπονδὰς ἐθέλειν αἰσχυνθῆναι · καὶ τότε μὲν προέσθαι τὴν σαυτοῦ γνωρίμην , ἵνα σωθῇ τὰ τῶν Ἀχαιῶν , νῦν δὲ ἀντὶ ταύτης αὖ πανστρατιᾷ τοὺς Ἀχαιοὺς ἐκτρῖψαι . 
καὶ μὴν εἰ δυοῖν αἵρεσις ἦν , καί μοι πρὸς Διὸς ἔστω παρρησία , δίκαιον γὰρ , ἄλλως τε καὶ παρ’ ἀνδρὶ τιμῶντι τἀληθὲς , πότερον δεῖ τὴν παῖδα σώαν εἶναι ταύτην , ἢ τὸ στρατόπεδον καὶ τὰ τῶν Ἀχαιῶν πράγματα ; 
οὐκ ἂν οὔτε τὸν Δία τὸν σαυτοῦ πρόγονον τοῦτ’ ᾔτησας οὔτ’ ἄλλον θεῶν οὐδένα ταύτην ἀντὶ πάντων λειφθῆναι · τί οὖν ; 
εἰ ταύτην τε ἔξεστι κομίσασθαι καὶ σῶσαι τοὺς Ἀχαιοὺς , αἱρήσει ταύτης τε ἀφεστάναι καὶ τούτους ἀπολωλεκὼς εἶναι ; 
καὶ πῶς οὐκ ἄτοπον συμφορὰν μὲν ἐπίστασθαι συμφορᾶς ἀνταλλάξασθαι , ἄμφω δὲ ἐξὸν ἔχειν ἄνευ ζημίας , εἶτα ἀμφοῖν δέξασθαι στέρεσθαι ; 
οὐ γὰρ μόνων τῶν Ἀτρειδῶν ἦν τὰς ἑαυτῶν γυναῖκας φιλεῖν . 
τίς δ’ ἂν εἴποι ταῦτα ; 
ἀλλά τοι καὶ κατ’ αὐτὸ τοῦτο ἡ τοῦ πολέμου φύσις ἀξία θαυμάσαι . 
εἰ γὰρ ἑκάστῳ τοῦτο παρέστη τὸ κατ’ ἀρχὰς εὐθὺς ὅτι νῦν Μενέλαος συλλέγει στρατιὰν τῆς γυναικὸς τῆς ἑαυτοῦ χάριν , πῶς οὖν ἐμέ γ’ εἰκὸς καταλιπόντα τὴν ἐμαυτοῦ γυναῖκα καὶ πρὸς τῇ γυναικὶ παῖδας καὶ γονεῖς ἐν γήρᾳ καὶ χρήματα καὶ οἰκέτας πλεῖν ἔξω τῆς Ἑλλάδος , καὶ πρὸς τούτοις ἔτι κινδυνεύειν ἐπὶ στρατείας περὶ ψυχῆς , ὃ πᾶσιν ἁπάντων κτημάτων τιμιώτατον εἶναι συμβέβηκε καὶ πρῶτον ὁ τῶν Ἑλλήνων ἄριστος ὁρίζεται , εἰ τούτοις ἕκαστος ἐχρήσατο τοῖς λογισμοῖς , οὐδ’ ἂν συνελέγη δή που τὸ στράτευμα τὴν ἀρχήν . 
νῦν δὲ οἶμαι δύο ταῦτα ἦν τὰ κινοῦντα , τό τε τοῖς ὅρκοις πάλαι προκατειλῆφθαι θεῶν τινος , οἶμαι , προνοίᾳ καὶ τὸ κοινῇ πάντας ὑβρίσθαι δοκεῖν ὑπὸ τῶν ἀλλοφύλων καὶ μὴ δεῖν ἐπιτρέπειν . 
προσθείη δ’ ἄν τις τάχα καὶ τρίτον τὸ τοῖς ἄρχουσι πείθεσθαι χρῆναι . 
μὴ δὴ τοῦτο σκοπῶμεν νῦν , τίνος χάριν τὴν στρατείαν ἠράμεθα ἐξ ἀρχῆς , ἀλλ’ ὅτι οὐ τῶν αὐτῶν ἐστι τότε μὲν τὰ ἄλλα πάντα δεύτερα ποιήσασθαι , νῦν δὲ πρὶν ὧν ἕνεχ’ ἥκομεν πρᾶξαι διαστῆναι . 
οὐ γὰρ τῇ προφάσει τῆς στρατείας ἀκόλουθον , ἀλλ’ ἐναντίον αὐτῇ τῇ στρατείᾳ φαίνεται · ἔπειτ’ οὐδὲ ὅμοιόν ἐστιν · ὅπως δὲ , ἀκούσει πρᾴως . 
οὐ γὰρ ἵνα ἐλέγξω λέγω , ἀλλ’ ὅπως παραμυθήσωμαι · εἰ γὰρ μὴ ἐκομίζου τὴν ἄνθρωπον , εἰκότως ἂν εἰς ταῦτ’ ἀνεχώρεις , νῦν δὲ οὐ μόνον αὐτὴν , ἀλλὰ καὶ ἑπτὰ πρὸς αὐτῇ δίδωσιν · ἄλλα γὰρ ἐῶ τοσαῦτα τὸ πλῆθος . 
καίτοι εἴ γε οἱ Τρῶες ἐβούλοντο τὴν Ἑλένην καὶ ὅσα μετ’ αὐτῆς ἄγοντες ᾤχοντο ἀποδιδόναι , οὐκ ἂν ἡμῖν ἦν λόγος πρὸς αὐτούς · εἰ δὲ δὴ καὶ παρ’ ἑαυτῶν οἴκοθεν προσετίθεσαν , οὐδὲ φωνὴν οὐδεὶς προήκατο ἂν ὡς οὐ χρὴ δέχεσθαι . 
τί τούτου μέγα σημεῖον ; 
αὐτοὶ ταῦτα προὐκαλούμεθ’ αὐτοὺς κατ’ ἀρχὰς εὐθὺς , ἀλλ’ οὔτε ἐκείνων οὐδεὶς ταῦτα ἐβούλετο ποιεῖν , σοί τε ἣν ἀφῃρέθης , ἐπάνεισι μετὰ πολλῶν . 
εἰ δ’ αὖ καὶ δίκην δεῖ προσυποσχεῖν τῆς ὕβρεως , δέδωκε καὶ μάλα πολλὴν ἐκεῖνός γε . 
χωρὶς γὰρ ὧν ἀπολώλεκε τοσούτων τὸ πλῆθος στρατιωτῶν τήν γε ἀπὸ τοῦ φόβου καὶ τοῦ ταπεινὸς εἶναι πηλίκην τιν’ οἴει σοι δίδωσι δίκην ; 
οὐδὲ γὰρ ἄλλο γε οὐδὲν νῦν ἢ τὸ σχῆμα πᾶν ἀποτέθειται , ἱκέτης ἐκ βασιλέως καὶ δοῦλος ἐξ ἐλευθέρου γεγονὼς , καὶ εἰ δεῖ τἀληθέστερον εἰπεῖν , ἐλέῳ θαρρῶν , ἐὰν τὰ κράτιστα φέρηται παρὰ τῆς τύχης . 
καὶ μὴν εἰ δεῖ καὶ τούτων μνημονεύειν , ἐκεῖνο ἐνθυμήθητι · τῶν ἀτόπων ἐστὶ συλλεγομένης μὲν τότε τῆς στρατιᾶς οὕτω προθύμως ἔχειν σε πρὸς τὸ μετασχεῖν τῶν πραγμάτων , ὥστ’ ἐπειδὴ τάχιστα εἶδες τὰ ὅπλα ὁρμῆσαι πρὸς αὐτὰ καὶ μὴ κατασχεῖν σεαυτὸν , καὶ ταῦτα ὄντα παῖδα κἀν ταῖς κόραις κρυπτόμενον , νῦν δ’ ἐπειδὴ τηλικόσδ’ εἶ καὶ παῖδα ἔχεις ὡραῖον ὡς συνεῖναι καὶ στρατεύεσθαι , καὶ δόξαν τὴν πρώτην ἐν ἅπασιν εἴληφας , βούλεσθαι μὴ χρῆσθαι τοῖς ὅπλοις τοῖς σαυτοῦ , ἀλλὰ ζητεῖν προφάσεις δῑ ἃς προήσει πάντα , καὶ τότε μὲν τὴν παῖδα ἀπολιπεῖν ῥᾳδίως , ἧς τί σοι φίλτερον εἰκὸς εἶναι ; 
καὶ ἣν ὁμότιμον ἐκτήσω γυναῖκα σαυτῷ , νῦν δ’ ἑτέρας παιδὸς ἕνεκα τἀναντία γνῶναι σαυτῷ περὶ τῶν ὅλων . 
σκόπει μὴ οὐδὲ τῆς Δηιδαμείας ᾖ ταῦτα ἄξια ἐπαινέσαι , μή τί γε ἀνδρὸς ὅτου καὶ μνησθῆναι καλόν . 
καὶ λέγεις δὴ τὰς μοίρας τὰς διττὰς ἀκηκοέναι παρὰ τῆς μητρὸς ἄριστα εἰδυίας περὶ αὐτῶν . 
ἐγὼ δὲ ἀμφιγνοῶ μὲν εἴτε σπουδάζων ταῦτα λέγεις εἴτ’ ἐρεσχελῶν ἡμᾶς καὶ φιλονεικίᾳ τινὶ θυμοῦ · οὐ γὰρ σοί γε οἱ λόγοι · πολλοῖς ἔργοις τοῦτο σοῖς τεκμαίρομαι . 
οὐ μὴν ἀλλ’ εἰ τὰ μάλιστα ἐσπούδακας , ἔστι σοι καὶ τούτων οὕτως ἐχόντων ὅμως τὰ δέοντα βουλεύσασθαι · μάλιστα μὲν γὰρ ἔγωγε φαίην ἂν τὴν μητέρα σου ποιεῖσθαι τούτοις συγκατατίθεσθαι τοῖς λόγοις , ἐπεὶ καὶ ὁ πατὴρ καὶ ὁ διδάσκαλος οὕτως ἐπαίδευόν σε πειρώμενοι , ἔπειτ’ ἐνταῦθα δὴ καὶ τὸ πάνδεινόν ἐστιν , εἰ παρ’ αὐτοὺς μὲν τοὺς λόγους καὶ τὴν ἀκοὴν οὕτως ἐρρωμένως ἔσχες ὥστε τὴν εὐδοξίαν καὶ τὸ καλὸν πρὸ τῆς ἀσφαλείας καὶ τοῦ γήρως αἱρεῖσθαι , ἐπειδὴ δὲ ὡμολόγησας αὐτῇ περὶ τῆς ἀμείνονος μοίρας , πάλιν ἐξ ἀρχῆς ἕτερος γενήσει , καὶ τότε μὲν καὶ τῆς ψυχῆς τῆς σαυτοῦ πλείονος ἄξιον ἡγοῦ τὸ στρατόπεδον , νῦν δὲ οὐδὲ τῆς κόρης ἀντάξιον , μᾶλλον δὲ ἑνὸς τῶν περὶ τὴν κόρην συμβάντων . 
οὕτως μέντἂν ἀμφοτέρων δόξαις τὴν παῖδα τιμιωτέραν ἡγεῖσθαι , καὶ σαυτοῦ καὶ τῶν Ἀχαιῶν . 
πῶς γὰρ οὐ καὶ σαυτοῦ , εἰ τοῦ μὲν σώζεσθαι κρεῖττον τὸ εὐδοξεῖν , τοῦ δὲ εὐδοξεῖν ἡ κόρη ; 
δόξαις δ’ ἂν οὕτως καὶ τὴν μητέρα ἐψεῦσθαι , καὶ σαυτὸν ἐξελέγχειν οὐκ ἐπιστάμενον λογίζεσθαι . 
τὸ μὲν γὰρ ἀπ’ ἀρχῆς εὐθὺς ἑλέσθαι πλεῖν οἴκαδε καὶ ζῆν ἡσυχῇ γνώμης κρίσις ἦν , τὸ δὲ τοὺς ἐπὶ τῆς στρατείας κινδύνους ἑλόμενον μεταβαλέσθαι περὶ τῶν αὐτῶν οὐ ταὐτὰ γιγνώσκειν ἐστίν · ὃ σοὶ τῶν πάντων ἥκιστα προσήκει , ὅσῳπερ ἀνθρώπων μάλιστα ἀρετὴν ἀσκεῖς καὶ τὸ μὴ ψεύδεσθαι . 
οὐ γὰρ δή που τοὺς μὲν ἄλλα λέγοντας , ἄλλα δὲ γιγνώσκοντας αἰτιάσει , τοὺς δὲ ὑπὲρ τῶν αὐτῶν ἄλλοτε ἄλλως βουλευομένους καὶ μὴ τοὺς αὐτοὺς ὄντας ἐπαινέσει . 
σκέψαι δὲ ὅτι κἀν τοῖς στρατοπέδοις μέχρι μὲν μὴ συνάγουσιν οἱ στρατηγοὶ πᾶς τις ὡς εἰπεῖν αὐτοκράτωρ ἐστὶν αὑτοῦ , ἐπειδὰν δὲ εἰς τάξιν καταστῇ , ταύτην δεῖ σώζειν , ἢ φαῦλον νομίζεσθαι · σὺ δ’ οὐ βουλεύεσθαι δόξεις περὶ ὧν αἵρεσίς ἐστί σοι , ἀλλ’ ἀναχωρεῖν ἀπὸ τούτων ἃ προὔκρινας αὐτὸς καὶ μονονοὺ λιπεῖν τὴν τάξιν · ὃ καὶ ὄναρ μοι δοκεῖς σύ γε ἰδὼν εἰκότως ἂν αἰσχυνθῆναι . 
δίκαια καὶ καλὰ ταῦτα ἐγίγνωσκες , ὡς οὐχ αἱρετὸς βίος ἀνθρώπῳ μακρὸς , εἰ μὴ προσέσται τὸ πράττειν τὰ δέοντα . 
ἐπεὶ δὲ τὴν παῖδα οἱ κήρυκες ἄγοντες ᾤχοντο , καὶ δὴ διὰ τοῦτο ἑτέρως ἔχει τὰ τῆς φύσεως . 
οὐ παύσει δύο τῶν χειρίστων ὀνειδῶν ἀμφισβητῶν , δειλίας καὶ ἀπιστίας · ὃ τῶν ἐχθρῶν οὐδεὶς πώποτε ὠνείδισε . 
καίτοι τίς ἂν ἦσθα πρὸς θεῶν , εἴ σοι ταῦτα 
Ἀγαμέμνων ἀνετίθει ; 
ἐγὼ δ’ ἡγοῦμαι τὸ μὲν τέλος πάντων πραγμάτων τῷ θεῷ χρῆναι καταλιπεῖν , ὥσπερ καὶ ἡμᾶς ἅπαντας ὁρᾷς περὶ ἡμῶν αὐτῶν βεβουλευμένους . 
οὐ γὰρ ποικίλης δεῖται τοῦτό γε μούσης , ἀλλὰ πᾶσιν εὔδηλον ὅτι εἰρήνη πολέμου γέρας συμφορώτερον καὶ ὅτι οὐκ ἔστι μαχομένους καὶ κινδυνεύοντας ἀναιμωτὶ τὸν αἰῶνα διελθεῖν . 
ἀλλ’ οὐ τούτου χάριν τὰς πίστεις παραβαίνομεν · ἀλλ’ ὧν μὲν ὁ δαίμων κύριος , αὐτῷ καταλείπομεν , ὅσα δὲ εἰς λογισμοὺς ἥκει καὶ τὸ βουλεύσασθαι , μηδαμοῦ τῶν χειρόνων ἑαυτῷ τιμᾶν ἀνδρός . 
νὴ Δῑ ἀλλ’ οὐκ ἄξιά σου τὰ δῶρα οὐδ’ ἐκπλήξει σε ὑπισχνούμενος , οὐδ’ ἂν τὴν ψάμμον καὶ τὴν κόνιν παρέλθῃ τῷ πλήθει . 
ἄριστά γε , ὦ γενναῖε , καὶ γνωρίζω τούτους ἤδη τοὺς λόγους . 
ἐγὼ δὲ οὐ τῶν χρημάτων ἕνεκα συμβουλεύω σοι βοηθεῖν τοῖς Ἀχαιοῖς · 
πόθεν ; 
μηδέποθ’ οὕτω σμικρῶς ἴδοιμι τὰ σά · ἀλλ’ ὑπὲρ αὐτοῦ τοῦ δικαίου καὶ τοῦ προσήκειν οὕτω ποιεῖν . 
ἀλλὰ τὰ μὲν χρήματα φιλίας τινὶ συμβόλῳ δέξασθαι εἴτε καὶ χαίρειν ἐᾷς , οὐχὶ διοίσομαι · καὶ περὶ τῆς κηδείας ταύτης ἐπὶ σχολῆς βουλεύσασθαι , μηδὲ γὰρ ἂν τοῦτό σε ἁρπάσαι . 
παῖς γὰρ ἂν εἴην , εἰ ταῦτα συμβουλεύοιμι , ἡγεῖσθαι μὲν ἐκεῖνον οὐκ ἀνελεύθερον εἶναι τῇ δόσει καὶ τοῖς ἐπαγγέλμασι , σαυτῷ δὲ ἕτερα εἶναι τὰ ποιοῦντα τὴν ἔξοδον . 
ποῖα ταῦτα ; 
ἃ μικρῷ πρόσθεν αὐτὸς ἀπηρίθμεις , πολλῷ χρημάτων καλλίω πράγματα . 
πῶς γὰρ οὐκ ἄτοπον καὶ ὑπερφυὲς , εἰ πρότερον μὲν τῶν Ἀχαιῶν τούτων ἡγούμενος δώδεκα μὲν πόλεις κατὰ θάλατταν , ἕνδεκα δ’ εἷλες κατ’ ἤπειρον οὐδὲν τῶν ἰδίων ὑπολογιζόμενος , οὐ πόνον , οὐ κίνδυνον , οὐκ ἀσχολίαν , οὐχ ἣν φιλτάτην εἶναι φὴ|ς σαυτῷ ψυχὴν εἰ προήσει , καὶ τοσούτων εὐποριῶν καὶ τοσαύτης εὐδαιμονίας ἀπέδειξας κυρίους · νῦν δ’ οὐδ’ εἰς αὐτὴν τὴν σωτηρίαν αὐτοῖς ἐπαρκέσαι τολμήσεις . 
πόθεν ὦ πρὸς θεῶν ἐκτήσω τὴν κόρην , ἵνα τἄλλ’ ἀφῶμεν ; 
ἀφ’ ὧν εὐηργέτεις ἡμᾶς . 
οὕτω γοῦν καὶ τὴν Λυρνησὸν εἷλες ἐν τῷ πλήθει τῶν ἄλλων χωρίων . 
οὐκοῦν οὐ τὸ στράτευμα τῆς παιδὸς εἰκὸς εἶναι προσθήκην , ἀλλὰ τὴν παῖδα τοῦ στρατοπέδου καὶ τῶν ἄλλων πραγμάτων . 
ἁπάντων δὲ ἀτοπώτατον , εἰ ὁ μὲν 
Χρύσης τὴν θυγατέρα ἀπολαμβάνων οὐ προήχθη περαιτέρω εὔξασθαι ὡς πολεμίοις , ἀλλ’ ἐπέπαυτο τῆς ὀργῆς , ἄνθρωπος βάρβαρος καὶ φύσει πολέμιος καὶ συγκινδυνεύσας καὶ περὶ τῆς σωτηρίας αὐτῆς , σὺ δ’ αὐτήν τε ἀπολαμβάνων τὴν ἄνθρωπον καὶ πρὸς ἐκείνῃ τοσαύτας λαμβάνων , καὶ πρὸς ταῖς γυναιξὶ χρήματα , πόλεις , χώραν , συγγένειαν , ἃ θαυμάζειν δέον οὐκ ἐῶ , μέμψασθαι δ’ οὐκ ἔχεις , εἰσαεὶ μενεῖς ἐπὶ τοῦ παροξυσμοῦ ; 
κἀκεῖνος μὲν συνεύξατο τῷ θεῷ παῦσαι τὴν νόσον ἡμῖν , σὺ δ’ οὐ βουλήσει παῦσαι τὰ τοῦ πολέμου δύσκολα ; 
ἀλλ’ ὁ μὲν ἐξ ἀμφοῖν ἐνεδείξατο τὴν δύναμιν τοῖς Ἀχαιοῖς , ἔκ τε ὧν καταρασάμενος πολλοὺς διέφθειρε καὶ ὧν εὐξάμενος ἅπαντας ἔσωσε , σὺ δ’ ἀξιώσεις ἀπὸ θατέρου μόνου μιμήσασθαι τὸν ἱερέα , καὶ ταῦτα ἀπὸ τῶν ἀπολλυμένων ; 
ἀλλὰ πολλῷ βέλτιον ἦν τῷ σώζειν πάντας ἐνδείκνυσθαι τὴν ῥώμην ἢ θάτερον πράξαντα τὸ λοιπὸν φυγεῖν , καὶ προδοῦναι μὲν τὸ στρατόπεδον ἐπὶ τῷ κομίσασθαι τὴν σαυτοῦ δεινὸν ἂν ἡγήσω , σῶσαι δὲ οὐ δέξει τὸ στρατόπεδον μετὰ τοῦ τὴν σεαυτοῦ κομίζεσθαι , ἀλλ’ ὁ μὲν Ἕκτωρ πυρὶ καὶ σιδήρῳ πάντα ἐπέρχεται , καὶ σμικρόν ἐστιν αὐτῷ σῶσαι Τροίαν , σὺ δ’ ἐν τῇ σκηνῇ μενεῖς ᾄδων πρὸς λύραν ; 
πότερον τὰ ἑτέρων ᾄδων μενεῖς ; 
ἀλλ’ ἄμεινον ἑτέροις τὰ σαυτοῦ παρασχεῖν ᾄδειν ἐπὶ χρηστῷ τινι . 
ἀλλὰ τὴν μῆνιν νὴ Δί’ ἣν μηνίεις ταύτην ὑμνήσεις ὥσπερ θεόν ; 
δέδοικα μὴ τῶν 
Ἀχαιῶν ᾄδης ἐπιταφίους , οὕτως ἀωρὶ τοῦ παντὸς χρόνου μελῳδῶν . 
εἶτα φὴ|ς εἶναι φιλόψυχος καὶ καταψεύδει σαυτοῦ . 
καὶ τίς ὦ πρὸς θεῶν οὕτω παῖς ἐστιν ὥστε πεισθῆναι ὡς Ἀχιλλεὺς ἀγαπᾷ ζῶν καὶ διὰ ταῦτα ἔξω βελῶν ἐστιν , ὅτι οὐχ οἷόν τε ἀποθανόντα ἀναστῆναι ; 
εἰ δ’ 
Ἐπειοῦ τοῦ Φωκέως ἠκούομεν , ποίους ἄν τινας ἄλλους ἢ τούτους ἠκούομεν τοὺς λόγους ; 
καίτοι τί λέγω ; 
ἐκεῖνος πυκτεύων ἥδιον ἂν τεθναίη , πρὶν ἐκστῆναί τινι . 
ταῦτα μὲν οὖν εἰς Θερσίτην τρέποιτο καὶ ὅστις ἐκείνῳ παραπλήσιος · 
σὺ δὲ ὦ τᾶν μὴ σκῶπτε , μηδ’ ἀντιποιοῦ κακίας , ἧς οὐδέν σοι προσήκει · οὔτε γὰρ ἡμᾶς πείσεις οὔθ’ , ὡς ἐγᾦμαι , σαυτόν . 
ἀλλὰ καθελκύσας τὰς ναῦς ἀποπλέων οἰχήσει ; 
εἶτ’ οὐκ αἰσχύνει τὰς Νηρηίδας τὰς πρὸς μητρὸς συγγενεῖς οὕτως ἀνομοίως πλέων τὴν θάλατταν νῦν καὶ πρὸ τοῦ · τότε μὲν δόξης ἀφορμὰς δύναμιν συλλέγων τῷ στρατοπέδῳ , νυνὶ δ’ ἅπασι λελυμασμένος . 
πρὸς ποτέρων δέ σοι ταῦτα ἄξια τῶν συγγενῶν , πότερον τῶν θαλαττίων ἢ τῶν κατ’ ἤπειρον , οἵ ποτ’ ἐλθόντες δεῦρο οὐ πρότερον ἀπῆραν πρὶν συνεξεῖλον τῷ πολεμάρχῳ . 
τί δὲ καὶ θήσει πρὸς θεῶν ὄνομα τῇ θυσίᾳ , ἣν αὔριον θύσειν φῄς ; 
πότερον χαριστήρια , ἢ τί καλεῖς αὐτήν ; 
εἶτ’ οὐκ αἰσχύνει τοὺς θεοὺς αὐτοὺς μάρτυρας τοσαύτης κακίας ποιούμενος , θύων καὶ σπένδων καὶ παιανίζων ἐπὶ ταῖς τῶν Ἑλλήνων συμφοραῖς , φάσκων ἀπέχειν ἅπαντα παρ’ αὐτῶν , ὁρῶν εἰς τὸ πεδίον , μεστὸν νεκρῶν τῶν ὑπὸ σοὶ ταττομένων , ἡμέραν οὐκ οἶδα πόστην ἄνω . 
τί δ’ ἔσται σοι τοῦ πλοῦ τὸ σχῆμα ; 
ἢ τίς λόγος τῶν ἰδόντων ἢ τῶν ἀκουσάντων ; 
Ἀχιλλεὺς ἐπαναπλεῖ ; 
ποῖα λάφυρα κομίζων , ἢ ποίας ἀπαρχὰς ἄγων , ἢ τί τῶν οἴκοι στεφανώσων , ἢ τῶν ἰδίων ἢ τῶν δημοσίων ; 
καλὸν δὲ τῇ Σκύρῳ νῦν προσχεῖν . 
καὶ τί φήσεις πρὸς τὸν παῖδα τὸν σαυτοῦ ; 
τί τῇ γυναικὶ δόξεις εἶναι βελτίων εἰπών ; 
καὶ τί λέγω Σκῦρον ἢ γυναῖκα ; 
ἀλλὰ τί φήσουσιν οἱ Τρῶες ; 
ἆρ’ οὐ φεύγειν σε φοβούμενον , ὁρῶντα οὐδεμίαν σωτηρίαν ἐὰν μένῃς ; 
ἄξιόν γε , οὐ γάρ ; 
τὸ Πριάμου καὶ Νέστορος γῆρας συντεθὲν τοιαύτης αἰσχύνης . 
ἀλλὰ ταῦτα μὲν οὐ ποιήσεις , μενεῖς δὲ ἄχρι ἂν ἐπὶ τὰς σὰς σκηνάς τε καὶ ναῦς ὁ Ἕκτωρ ἀφίκηται , κτείνων πάντας ἑξῆς , τηνικαῦτα δὲ αὐτοῖς δείξεις ὅστις εἶ ; 
εἰ μέν σοι τοσοῦτον περίεστι , πῶς οὐκ αἰσχρὸν ἐκεῖνον τὸν καιρὸν ἐᾶσαι γενέσθαι καὶ μὴ περὶ τῆς ἁπάντων σωτηρίας τῇ περιουσίᾳ χρήσασθαι , ἀλλ’ ὅταν μηδεὶς λίπηται ; 
εἰ δ’ ἐργῶδες ἤδη γίγνεται , βοηθητέον ἡνίκ’ ἔξεστιν ; 
ἐγὼ δ’ ἀπιστῶ οὐδ’ ἐκείνῳ , τῷ μὴ οὐ καὶ μόνον σὲ πρὸς ἅπαντας τοὺς βαρβάρους ἱκανὸν εἶναι καὶ ἔτι κρείττω . 
ἡγοῦμαι μέντοι τῷ παντὶ τὸ τοῦ καιροῦ διαφέρειν οὐ μόνον κατὰ τοῦτο ὅτι ἄμεινον ὄντων σοι τῶν θεατῶν καὶ μαρτύρων ἐπιδείξασθαι τὴν ὑπερβολὴν ταύτην , ἀλλ’ ἔτι καὶ κατ’ ἐκεῖνο , ὅτι τηνικαῦτα μὲν σαυτῷ δόξεις βοηθεῖν καὶ κατ’ ἀνάγκας ἀμύνεσθαι , νῦν δ’ ὑπὲρ τῶν κεκληκότων ἐξιέναι καὶ βοηθεῖν τούτοις · ὥστε οὐ μικρὸν κερδανεῖς παρὰ τὴν χάριν . 
ὅλως δὲ οὐκ ἔστι τοῦ πολέμου ταμίαν γενέσθαι καθ’ ὅσον βούλει μέρος . 
ἀλλὰ πολλὰ γένοιτ’ ἂν ὧν βούλει μεθ’ ὧν οὐκ ἂν δέξαιο . 
πεσεῖταί τις καὶ τῶν πάνυ σοι κεχαρισμένων . 
καὶ τοὺς μὲν ἄλλους ἐῶ , ἀλλ’ ἡμᾶς τουτουσὶ οὓς προσεῖπας φιλτάτους , καὶ οὓς ἀνέστης ἰδὼν , καὶ οἷς τὸν κρατῆρα ἔστησας καὶ προεῖπας ζωρότερον εἶναι , τί κωλύει καὶ ἡμᾶς αὔριον κεῖσθαι τηνικάδε ὁμοῦ τοῖς ἄλλοις ἀναμεμιγμένους , καὶ μεθ’ ὧν νῦν σπένδεις , ἀπὸ τούτων ῥυῆναι τὴν γῆν αἵματι καὶ κρατῆρας ἐν Ἕκτορος ἵστασθαι ἐπινικίους καὶ παιᾶνας ᾄδεσθαι σοῦ ζῶντος ὦ 
Ζεῦ ; 
τί δ’ , ἂν ἅμα ταῖς σκηναῖς ἐχομέναις καὶ ταῖς ναυσὶν ἐμπιμπραμέναις καὶ τὴν περιπόθητον ταύτην ἀποσφάξωσιν , ἢ καὶ λαβόντες αἰχμάλωτον αὖθις ἄγωσι πρὸς ἑαυτούς ; 
ἢ νῦν αὕτη κεφάλαιόν ἐστι πάντων τῶν πραγμάτων ; 
ἡδέως δ’ ἄν σου πυθοίμην , εἰ τότε αὐτὴν παραλαβὼν Ἀγαμέμνων ἀπέκτεινεν , ἢ καὶ παρὰ σοὶ μένουσαν , τί χρῆν αὐτὸν ποιεῖν νῦν , ἢ πόσα τὰ ὑποφόνια καταθέντα εὐμενοῦς τυχεῖν , εἰ δὴ νῦν ζῶσαν ἀποκαθιστάντος καὶ προσέτι ὀμνύντος ἃ μάλιστ’ ἂν σὺ βουληθείης , εἶτ’ οὐ παύσει , ἀλλ’ εἰς τοσοῦτον ἥξεις ὀργῆς , ὥστ’ εἰ μὴ παρὰ πάντων λήψει τὴν δίκην κατὰ ἔθνη καὶ κατὰ πόλεις καὶ κατὰ σῶμα ἕκαστον , ἀβίωτον ἠγήσει τὸν βίον σαυτῷ . 
ὅρα μὴ αὐτὴν τὴν παῖδα μισήσῃς , ὅταν δῑ αὐτὴν διαφθαρῇ πασσυδὶ τὸ στρατόπεδον . 
βούλομαι δέ σοι καὶ τοῦ διδασκάλου Χείρωνος λόγον εἰπεῖν , ὅν ποτ’ ἐν τῷ Πηλίῳ διελέχθη πρός τινα τῶν ἀπ’ Αἰτωλίας . 
θυμοῦ γὰρ ἔφη μετρίου μὲν οὐδὲν ἂν κάλλιον ἀνθρώπῳ γενέσθαι , τοῦ δὲ ὑπερβάλλοντος οὐδὲν αἴσχιον · ὃς τοὺς μὲν ἐχθροὺς ἀντιλυπήσας ἀπήλλακται , τὸν δὲ ἔχοντα ἀεὶ καὶ συνεχῶς ἀπόλλυσι . 
σὺ δὲ μήτε ἐργάσῃ περαιτέρω μηδὲν μήτε αὐτὸς πάθῃς . 
ἐνθυμοῦ δὲ ὅτι πᾶσι πράγμασιν ὥσπερ ὅρους ἡ φύσις ἐστήσατο καὶ οὐδέν ἐστιν ἀθάνατον τῶν ἐν ἀνθρώποις , οὐ πόλεμος , οὐκ εἰρήνη , οὐ χάρις , οὐκ ὀργὴ , οὐκ ἄλλο τῶν πάντων οὐδέν · ἢ τῆς μὲν φιλίας τῆς ὑπαρχούσης σοι πρὸς τὸν βασιλέα λύσις εὑρέθη , τῆς δὲ ὀργῆς οὐ φανεῖται πάλιν ; 
καὶ μὴν πολὺ βέλτιον τὰς φιλίας ἀθανάτους ἀξιοῦν εἶναι ἢ ’κείνων ἐρχομένων ὑπὸ τὴν τύχην τῆς ἔχθρας μὴ βούλεσθαι πορίζεσθαι λύσεις · δύο γὰρ τούτω θεὰ περιέρχεσθον ἅπαντα τὰ τῶν ἀνθρώπων , Νέμεσις καὶ Δίκη , οὐκ ἐῶσαι μεῖζον τῆς φύσεως φρονεῖν , ἀλλὰ ῥᾳδίως μικροὺς ἐκ μεγάλων ποιοῦσαι , ἐάν τις αὐτῶν μηδένα ποιῆται λόγον . 
καὶ τούτου σοι τὸ παράδειγμα ἐγγύθεν · ὃς σοῦ τότ’ ἐφρόνησε μεῖζον , τίνος οὐκ ἔλαττον φρονεῖ νῦν ; 
ἡγεῖσθαι δὲ χρὴ λόγῳ μὲν ἀκούειν ταῦτα παρ’ ἡμῶν , τῇ δὲ ἀληθείᾳ καὶ τοῖς γιγνομένοις Ἕκτορα πρεσβεύειν καὶ διαλέγεσθαί σοι · ὃς τὰ μὲν ἄλλα ὅσα ὑβρίζει καὶ προπηλακίζει τί τις ἂν λέγοι ; 
σὲ δὲ ἀπειλεῖ καθεύδοντα λήψεσθαι . 
πάντως δὲ οὐδὲ τὸν 
Δάρδανον τὸν ἑαυτοῦ πρόγονον οὐδὲν εἶναι χείρω τοῦ 
Αἰακοῦ τοῦ σοῦ , σέ τε σκήπτεσθαι τὴν μῆνιν , τὸ δ’ ἀληθὲς αὐτὸν ὀρρωδεῖν . 
ἃ πῶς ἀνεκτὰ ἀκούειν ἐμοί ; 
τίς ὑπὲρ σοῦ τούτων λήψεται δίκην ; 
οὐκ ἀναστήσει πρὸς θεῶν ; 
οὐ δυσχερανεῖς ὅτι μὴ πάλαι , οὐχ ὅσον τοῦ χρόνου προεῖται ζημίαν θήσει ; 
οὐκ εἰ δεῖ καὶ τῆς κόρης ἕνεκα ὀργισθῆναι , εἰς τοὺς Τρῶας ἀφήσεις τὸν θυμὸν τοὺς ἁπάντων τούτων αἰτίους ; 
εἰ γὰρ ἐκεῖνοι μηδὲν παρεκίνησαν ἐξ ἀρχῆς , τί τῶν πάντων ἂν ἢ μεῖζον ἢ ἔλαττον ἐνταυθοῖ συνέβη δυσχερές ; 
ἐνθυμοῦ δὲ ὅτι Πηλεὺς μέσος Αἰακοῦ καὶ σοῦ , Αἰακοῦ ἐκείνου , εἰς ὅν ποτ’ ἦλθε τὰ τῶν 
Ἑλλήνων πράγματα . 
σοὶ δὲ ὑπάρχει καὶ τοῦτο ὡς κάλλιστα · μιμούμενος γὰρ τὴν τοῦ προγόνου γνώμην ὑπεραίρεις τῷ σχήματι . 
ὁ μὲν γὰρ εὐξάμενος ὤνησε , σὺ δ’ ἔργῳ βοηθήσας ἐκπλήσεις τὰς ἁπάντων εὐχάς . 
κἀκεῖνα ἔτι πρὸς τούτοις λογίζου , ἔξιμεν δὴ αὐτίκα μάλα ἐκ τῆς σκηνῆς , ποίοις ποσὶν , ὦ πρὸς τοῦ Διὸς , εἰ μὴ σοὶ ταῦτα συνδόξειε ; 
τίνας λόγους ἐροῦμεν ἀπελθόντες , ἢ ποίας ἀποκρίσεις ἀποκρινούμεθα ; 
καραδοκοῦσι δὲ δή που πάντες , εἰ ἄσμενοι περιχυθέντες ἄλλος ἄλλοθεν πεύσονται . 
τί χρὴ πρὸς αὐτοὺς λέγειν ; 
ἀπόκριναι · σπεῖσον μεθ’ ἡμῶν τῷ 
Διὶ τῷ σωτῆρι , μὴ τὴν τελευταίαν τοῦ νῦν εἶναι , ἀλλ’ αἰσχυνθεὶς τήν τε χρείαν τὴν κοινὴν καὶ τοὺς πρέσβεις ἡμᾶς καὶ τῆς πρεσβείας τὴν ὥραν , νύκτα ταύτην , ἢ καὶ ἄστρα ταυτὶ καὶ θεοὺς καὶ ἥρωας τοὺς κοινοὺς τῶν Ἑλλήνων , ἐκδὺς τὴν ὀργὴν ὥσπερ νόσον φάνηθι τοῖς βαρβάροις ἅμα τῷ ἡλίῳ . 
Πρὸς Δημοσθένη περὶ ἀτελείας πάντα μᾶλλον , ὦ ἄνδρες Ἀθηναῖοι , ἔγωγ’ ἂν ᾤμην ἢ Δημοσθένη ποτὲ τουτονὶ πρὸς τοσοῦτον ἀπονοίας καὶ τοῦ μὴ καλῶς ἔχοντος ἥκειν ὡς καὶ ἀτελείας ἕνεχ’ ἡμῖν συμβεβουλευκέναι προῆχθαι , καὶ τοῦτο πολλοῦ τινος εἶναι φάναι , καὶ φέρειν εἰς δόξαν τοῖς δοῦσιν οὐχ ἧττον ἢ τοῖς λαβοῦσιν · οἷς καὶ εἴ τις ἄλλος ἐγχειρεῖν ἠξίου , τοῦτον αὐτὸν πρῶτον ἔδει παντὶ σθένει διακωλύειν πειρᾶσθαι , οὐ μόνον ὅτι τῶν ἀλυσιτελῶν τοῦτ’ ἐστὶ καθάπαξ τῇ πόλει , ὡς προϊόντος ἐπιδείξω τοῦ λόγου · —ὁ δὲ πᾶν τοὐναντίον αὐτῇ καὶ βούλεται καὶ συνεύχεται , καὶ οὕτω τὸν ἀεὶ πολιτεύεται χρόνον ὡς καὶ πεπεῖσθαι λέγειν περὶ αὑτοῦ μὴ ἂν ἕνα μηδένα τῶν πάντων τὰ τοιαῦτα δόξαι βελτίω , καὶ οὐ λέγειν μόνον , ἀλλὰ καὶ τοῖς ἔργοις δεικνύναι · —ἀλλ’ ὅτι καὶ μεγίστη τις ἐντεῦθεν γένοιτ’ ἂν τοῖς πράγμασι βλάβη , εἰ τοῦθ’ ἑξῆς διὰ πάντων χωρήσει . 
νῦν δὲ οἷς τὰ τοιαῦτα συνηγορεῖ , καὶ οἷς πλείω τούτων ἢ πάντων ὧν πώποτ’ εἶπεν ἢ συνεβούλευσε λόγον ποιεῖται , δυοῖν θάτερον λογίζεσθαι δίδωσιν , ἢ ’κεῖνα μὴ καλῶς εἰρηκέναι ἢ ταῦτ’ οὐκ ὀρθῶς ἐψηφίσθαι · μᾶλλον δὲ εἰ μὲν ὀρθῶς ταῦτ’ ἔχει , κόμπος ἐκεῖνα καὶ οὐδὲν ὑγιὲς , εἰ δ’ ἐκ τῶν ἔργων ἐκείνοις ἡ πίστις , καὶ οὐδ’ ἂν εἷς ἐξ ὧν , ὦ Δημόσθενες , ἔπραξας φήσαι μὴ οὐ ταῦτα προσηκόντως εἰρῆσθαι , εὔδηλον πάντως ὡς ἔξω λόγου τὰ τοιαῦτ’ ἐσπουδάκεις , καὶ πρὶν ὑφ’ ὁτουοῦν ἐληλέγχθαι , κατ’ αὐτὸς σαυτοῦ ταυτηνὶ φέρεις τὴν ψῆφον . 
ἐγὼ δὲ , ὦ ἄνδρες Ἀθηναῖοι , οὐχ οὕτω δεινὸν εἶναι τοῦτον ἠξίουν ὡς τοῦ βούλεσθαί τισιν ἕνεκα καταθέσθαι χάριν τῇ πόλει λυμαίνεσθαι , μηδὲ τῶν πρὸς ταύτην δικαίων μείζω τὰ τούτων ποιεῖσθαι , μηδὲ βοηθεῖν τούτοις οἰόμενον δεῖν ἔπειτ’ αὐτῇ πολεμεῖν , ἀλλ’ ὃ μέλλει κοινῇ συνοίσειν , τοῦθ’ ὡς ἔθος αὐτῷ καὶ διανοεῖσθαι καὶ πράττειν ἀεί . 
ὅπου γὰρ καὶ τῶν ὡς ἀληθῶς ἡμῖν συμφερόντων ἔσθ’ ὅτε , μᾶλλον δ’ ἐν τῷ καθάπαξ , δῑ αὐτὴν ταύτην ὑπερορῶμεν , πῶς οὐκ ἀλογία σαφὴς ἑτέρῳ τῳ κατ’ αὐτῆς χαρίζεσθαι ; 
ὁ δὲ τοσοῦτον ἐδέησε τοῦ ταῦτ’ ἤδη πράττειν αἱρεῖσθαι , ὥσθ’ ὅσον πρόσθεν χρηστὸς ἦν καὶ δημοτικὸς καὶ τῆς πολιτείας ἀκριβὴς σπουδαστὴς , τοσοῦτον νῦν ἐξέστη τῆς ὑποθέσεως , καὶ τοὐναντίον ἢ πρόσθεν τοῖς πράγμασι χρῆται · οὐχ ἃ τῇ πόλει συμφέρει , ἀλλ’ ἃ τῷ Χαβρίου παιδὶ , ἢ εἰ βούλεσθε , οἷ αὐτῷ—τὴν γὰρ δὴ τούτου μητέρα μετὰ τὴν ἐκείνου τελευτὴν αὐτὸς γεγαμήκει— ταῦθ’ ἡμᾶς πείθειν ἐθέλων , μονονουχὶ ταῦτ’ ἐν τούτοις βοῶν , ὡς οὐδένα ποιοῦμαι τῆς πόλεως λόγον , ἀλλὰ λῆρος πάντ’ ἐμοὶ πρὸς τὸ γένος . 
ἀμέλει καὶ ὃν ἐξ ἀρχῆς ἔδει κεῖσθαι τῇ πόλει νόμον , μηδένα τῶν πολιτῶν ἀτελῆ μήτ’ εἶναι μήτ’ ἂν γενέσθαι , τοῦτον ἤδη καλῶς ὑπὸ Λεπτίνου τεθέντα , ὡς καὶ πάντων τῶν εὖ φρονούντων , ὡς εἰκὸς , αὐτὸν ἐπαινούντων , καὶ πάνυ τοι συνηδομένων αὐτῷ τε καὶ τῷ νόμῳ , τῷ μὲν τῆς κοινῆς ὠφελείας , τῷ δὲ τοῦ πρόνοιαν ταυτησὶ πεποιῆσθαι , μόνος οὗτος , ἢν εὖ πάθωμεν ὡς ἔοικε δυσχεραίνων , ἀντὶ τοῦ συγκροτεῖν αὐτὸν καὶ θαυμάζειν καὶ ὅπως εἰς ἀεὶ κύριος ἔσται παρασκευάζειν . 
ὁ δὲ καὶ ὅπως ἄκυρος ἔσται πάντα ποιεῖ · οὐ τὸ ξυμφέρον , ὡς ἂν εἴποι τις , ἀγνοῶν · τίς γὰρ τούτου τὰ τοιαῦτα δεινότερος ; 
ἀλλ’ ὅπως εἰς τὴν πατρῴαν ἀτέλειαν καὶ αὖθις ἐγκαταστήσῃ Κτήσιππον , οὐκ εἰδὼς ὡς ἐν μὲν τῷ τὴν πόλιν εὖ πράττειν καὶ αὐτὸν εὖ πράττειν ἀνάγκη , ἐν δὲ τῷ τὸν μὲν νῦν εὖ ἔχειν ἐθέλειν , τὴν δὲ μὴ , καὶ αὐτὸν ὅσον οὐκ ἤδη τῶν αὐτῶν πεπειρᾶσθαι . 
ἔτι τοίνυν εἰ μὲν , ὦ Δημόσθενες , οὐκ εὖ ἔχειν ὁ νόμος ἐδόκει οὐδὲ τοῦ γιγνομένου διὰ πάντων τυγχάνειν , ἀλλὰ φλυαρίαν ταῦτ’ εἶναι καὶ οὐδὲν ὑγιὲς , αὐτόν σε πρῶτον ἐχρῆν εἰς μέσον παριόντα διακωλύειν τοῦτον , αἰτιᾶσθαι , παρανόμων γράφεσθαι , οὐ τούτους ἢ ’κείνους ἐξ ἀφανοῦς καθιέντα δῑ αὐτῶν ἐλέγχειν τοῦτον πειρᾶσθαι , καὶ κατὰ τοῦδε σφίσι συνηγορεῖν . 
σοὶ γὰρ , εἴπερ τῳ , τὰ τοιαῦτα μάλιστα μέλει . 
οἷς δὲ τότε μὲν σιγᾶν ᾤου δεῖν , νυνὶ δὲ μετ’ αὐτῶν αὐτὸν διαβάλλειν , ἀμφότερα βεβαιοῖς , τόν τε νόμον ὡς κάλλιστα ἔχειν , αὐτόν τέ σε μάτην κατ’ αὐτοῦ κεκινῆσθαι · ὅς γε καὶ ἵνα μὴ τοῦ μὲν Κτησίππου μόνου δόξας ἀντιποιεῖσθαι , τὸ δὲ τῆς πόλεως παρὰ φαῦλον ποιεῖσθαι , εἶτα πρὸς τῷ μηδὲν ὧν βούλει κατωρθωκέναι καὶ ὧν μὴ βούλει , τούτων αἴτιος αὐτῷ κατασταίης , τὸν δῆμον εἰς ὀργὴν κεκινηκὼς , ταῦτ’ οὖν δεδιὼς δεινότατα πάντων ἐξεῦρες , ὅπως καὶ τὴν ὑπόνοιαν ταύτην εὐχερῶς ἀποκρούσῃ καὶ πρὸς ἃ δεῖται τῷ Χαβρίου συνάρῃ · πρῶτα μὲν ὡς μάλιστα τῇ πόλει συμφέρειν τὴν ἀτέλειαν φήσας καὶ τούτοις τὸν ἀκροατὴν ὑφελόμενος , ἔπειτα τούτου μνησθείς . 
καίτοι ὅταν οὐ θαρρούντως οὐδ’ ἐλευθέρως , ἀλλὰ δεδιότως τε καὶ ὑπούλως καὶ μετὰ τοῦ πάνυ τοι λανθάνειν ἐθέλειν ἐπὶ ταῦτα χωρῇς , ἔοικας ὧν λέγεις πρῶτος αὐτὸς ἐπιλαμβάνεσθαι καὶ μισεῖν καὶ διὰ τοῦθ’ οὕτως σχηματίζειν τε καὶ προάγειν τὸν λόγον . 
ἀλλὰ μὴν εἰ κατηγοροῦντος καὶ συκοφαντοῦντος ταύτην ἅπαντες ἴσμεν διαφορὰν , τὸ τὸν μὲν τὰ οὐκ ὄντα συμπλάττειν , τὸν δὲ τοῖς οὖσι κακοῖς ἢ φαινομένοις ἐπιπηδᾶν , καὶ τὸν μὲν , εἰ καὶ μὴ δικαίας , ἀλλ’ οὖν ἔσθ’ ὅτ’ ἀξιοῦμεν συγγνώμης , τῷ μηδὲν οἴκοθεν καὶ παρ’ ἑαυτοῦ συντιθέναι , ἀλλὰ τοῖς οὖσι κεχρῆσθαι , τῷ δὲ ἀπρόσωπος ἡ κακία , ποτέρας βούλει μερίδος θησόμεθα σέ ; 
πότερον τῆς μετρίας καὶ παραίτησιν δεχομένης , ἢ τῆς φαυλοτάτης τε καὶ κακίστης καὶ παντὸς μίσους ἀξίας , ἢ καὶ ἀμφοτέρων ὁμοῦ , ὡς ἔγωγε οἶμαι καὶ νῦν ἀποδείξω ; 
οἷς μὲν γὰρ τὸν νόμον , ὃν μάλιστα θαυμάζειν ἐχρῆν διὰ τὸ τῇ πόλει συμφέρειν , τοῦτον ὡς μηδενὸς ἄξιον διαγράφειν ἐθέλεις , κακίζων καὶ κατατρέχων καὶ μηδενός τινος κατ’ αὐτοῦ φειδόμενος ῥήματος , οὐ μόνον κατηγόρων , ἀλλὰ καὶ βασκάνων δόξαν λαμβάνεις . 
ὅτι δὲ πρὸς τοῖς εἰρημένοις , ὦ ἄνδρες Ἀθηναῖοι , καὶ συκοφαντῶν οἷς ἐν ἀρχῇ τοῦ λόγου κέχρηται δείκνυται αἰσχυνοίμην ἂν ἐμαυτὸν εἰ τοῦτ’ ἀποδεικνύναι διὰ πλείστου πειρῴμην . 
αὐτὰ γὰρ ταῦτ’ ἐστὶ καὶ συκοφαντία περιφανὴς καὶ ἀπόδειξις ἐναργὴς τοῦ μηδὲν συκοφαντίας ἐλλείπειν . 
ἃ γὰρ οὐκ ἂν οὔτ’ ἐνεθυμήθη Λεπτίνης οὔτ’ εἰ κατὰ νοῦν ἔσχε δοκεῖ μοί ποτ’ ἂν εἰρηκέναι , ὡς οὐχ ἱκανὰ πρὸς ὃ βούλοιτο δρᾶσαι , ταῦθ’ οὗτος , ὦ ἄνδρες Ἀθηναῖοι , ὡς ἂν ἀτεχνῶς εἰρηκότος κατηγορεῖ , ταυτόν τι ποιῶν ὥσπερ ἂν εἴ τις πρὸς ἀνταγωνιστὴν ἰσχυρὸν καὶ ἄμαχον ἔχων , φαρμάκοις ἀνελεῖν τοῦτον ἠξίου , ὅτι μὴ χερσὶν οἷός τ’ ἦν · 
καὶ σὺ τοίνυν αὐτὸς οὐκ ἔχων ἄλλως ἐξελέγξαι τὸν νόμον πλάττεις αἰτίας διὰ κενῆς , τὰ μὲν αὐτὸς κακουργῶν καὶ πονηρευόμενος , ἔστι δ’ ἃ καὶ παρ’ αὐτὸς σαυτοῦ συντιθεὶς καὶ συρράπτων . 
οὐκοῦν θάτερον τούτων ἡμῖν εἰκάζειν παρέχεις , ἢ μηδ’ ὁπωστιοῦν ἐντυχεῖν τῷ βιβλίῳ , ἢ , εἴ μοι δίδως εἰπεῖν , ἐντετυχηκὼς καὶ θαυμάσας τὸ τῶν βασκαινόντων καὶ αὐτὸς πεπονθέναι , ἐκστῆναί πως ὑπὸ λύπης σαυτοῦ , ὅτι σοι πρᾶγμα πάλαι προσῆκον Λεπτίνης ἤδη παραλαβὼν ἤνυσεν , ὥστε μηδὲ καθαρῶς ἐντεῦθεν τοῦ νόμου μεμνῆσθαι δύνασθαι . 
εἰ γὰρ ὁ μὲν τοῦ μὴ παντάπασιν ἂν ἐπιλελοιπέναι τὰς λειτουργίας τὴν πόλιν , τούτου χάριν ἐγεγράφει τὸν νόμον , ὁρῶν ὑπὸ πλήθους ἀτελειῶν ταυτασὶ σπανιζούσας καὶ τὴν τῆς πόλεως εὐδαιμονίαν ὥσπερ ἐντεῦθεν ὑποδιδοῦσαν , ὁ δὲ τοῦθ’ ἑκὼν σιωπῶν , φάσκει δὲ διά τινας ἀναξίους εὑρομένους ἀτέλειαν ταυτὶ νενομίσθαι , πῶς οὐχ ὃ λέγω συνίστησι ; 
πῶς δὲ οὐκ αὐτὸς ἐξελέγχεται μήτε τὰ ὄντα λέγων καὶ προσέθ’ ἡμᾶς ὥσπερ τινὰς παῖδας φενακίζειν ἐπιχειρῶν ; 
καὶ ὅτι ταῦτα λέγων οὐδὲν ἀληθὲς λέγει δῆλον ἔκ τε ὧν ἔφην καὶ οἷς αὐτὸς τὸν Λεπτίνην εἰσάγει οὐ ταῦτ’ εἰρηκότα , ἀλλ’ ὡς ἔοικεν εἰσέπειτ’ ἐροῦντα . 
φησὶ γοῦν ἔστι δ’ οὐκ ἄδηλον , ὦ ἄνδρες Ἀθηναῖοι , τοῦθ’ ὅτι 
Λεπτίνης , κἄν τις ἄλλος ὑπὲρ τοῦ νόμου λέγῃ , δίκαιον μὲν οὐδὲν ἐρεῖ περὶ αὐτοῦ , φήσει δ’ ἀναξίους τινὰς ἀνθρώπους εὑρομένους ἀτέλειαν ἐκδεδυκέναι τὰς λειτουργίας , καὶ τούτῳ πλείστῳ χρήσεται τῷ λόγῳ. ὁρᾶτε , ὦ ἄνδρες 
Ἀθηναῖοι , ὥσπερ ἐπαγγέλλεται τοῦτον ταῦτ’ ἐρεῖν καὶ τούτῳ πλείστῳ χρήσεσθαι τῷ λόγῳ . 
οὐκ ἀλόγως γε μὴν οὐδὲ τὸ τῶν ἀναξίων ἐμνήσθη , ἀλλὰ μετὰ πάνυ τοι πονηροτάτης τῆς γνώμης , ἵνα τῶν ἀναξίων ἀτελείας ἐκβεβλημένων ταύτης ἀξιόχρεως Κτήσιππος δόξῃ , καὶ αὐτὸς ἐφ’ ἑαυτοῦ καὶ διὰ τὸν πατέρα Χαβρίαν . 
ἀλλ’ εἰς κενὸν , ὦ ἄνδρες Ἀθηναῖοι , τὰ τῆς ἐπινοίας τἀνδρὶ , καὶ οὐδὲν ἔσται πλέον ταῦτ’ αὐτῷ τεχνωμένῳ , ὑμῶν τὰ δίκαια ποιούντων καὶ ἃ μάλιστα τῇ πόλει προσῆκε καὶ προσέτι τοὺς τἀληθῆ διαστρέφειν ἐπιχειροῦντας μισούντων . 
ἐπεί τοι καὶ αὐτὸς τοσούτου δέω τούτοις πεπεῖσθαι καὶ προσέχειν τὸν νοῦν ὡς πάντα μᾶλλον ἢ ταῦτ’ ὀρθῶς ἔχειν νομίζειν . 
ἄνευ γὰρ τοῦ ταῦτ’ αὐτὸν , ὡς ἔφην , πεπραγματεῦσθαι καὶ τὴν αἰτίαν Κτήσιππον εἶναι , οὐδὲ τὸ τῶν ἀναξίων ὅλως ἔχω γιγνώσκειν ὡς εἰς καιρὸν εἰρημένον καὶ τῶν πραγμάτων ἀξίως , κἂν ὅτι μάλιστ’ αὐτὸς τούτοις ἐπιχειρῇ . 
εἰ μὲν γὰρ ἐξέτασις προὔκειτο γένους καὶ μόνους ἔδει τοὺς εὖ γεγονότας τιμᾶσθαι , καλῶς ἂν εἶχε τοὺς εὖ πεισομένους φυλοκρινεῖν · 
εἰ δ’ ἁπλῶς εὖ πάσχειν ἀνάγκη τοὺς εὖ πεποιηκότας , καὶ τῆς ἀρετῆς οὗτος μισθὸς , ἀτέλειαν δὲ οὐδὲν ἕτερον ἴσμεν ἀλλ’ ἢ κατωρθωμένων ἀντίδοσιν , οὐχ ὁρῶ τίν’ ἔχει λόγον ἀναξίων τε καὶ μὴ μνημονεύειν , ἔνθα πάντας ἀνάγκη κατ’ αὐτὸ δὴ τοῦθ’ ὁμοίως τιμᾶσθαι , κἂν φαῦλός τις ὢν τύχῃ καὶ τῆς κάτω φρατρίας κἂν εἰς Κόδρον ἀνήκων . 
τί γὰρ Ἀχιλλεὺς μᾶλλον Θερσίτου πρὸς τὸ τὴν παρὰ τῶν 
Ἑλλήνων φέρεσθαι χάριν , ἂν ἐξ ἴσης ἄμφω τοὺς Τρῶας ἕλωσιν ; 
[ἐπειδὴ ὁ μὲν ἐκ θεῶν , ὁ δ’ οὐ τοιοῦτος.] χωρὶς δὲ τούτων εἰ τοῖς ἀξίοις μόνοις ἀτελείας μετέσται , οὐκ ἔσθ’ ὅ τι μᾶλλον καθ’ ἡμῶν αὐτῶν ἔσται . 
πρῶτον μὲν γὰρ οὐδένες , εὖ οἶδα , τῶν πάντων ἔτ’ ἀξιώσουσι λειτουργεῖν καὶ τὰς ἀναγκαίας εἰσφορὰς , ὡς νόμος , εἰσφέρειν , ἀλλὰ φυγῇ τὰ πράγματα φεύξονται , οἱ μὲν ἀτελεῖς δῑ αὐτὸ τοῦτο , οἱ δὲ μὴ τούτου τυχόντες διὰ τὸ μηδὲ τυχεῖν ἂν ὅλως ἐξεῖναι . 
κἀντεῦθεν τοῖς μὲν βασκανία τις πρὸς ἐκείνους ἔσται καὶ φθόνος καὶ δυσμεναίνειν ἀεὶ καὶ πάντα τρόπον μισεῖν · τῇ πόλει δὲ , ἵνα μηδὲν δυσχερὲς εἴπω , τὸ μένειν ἐπὶ ταὐτοῦ καὶ μὴ πρὸς ἐπίδοσιν ἄγειν διὰ τὴν τούτων ἀργίαν καὶ ἔριν . 
ἔπειτ’ εἰ καί τινες λειτουργοῦντες ἔσονται · οὗτοι δ’ ἂν εἶεν οἱ μηδὲν ἐξ ἀτελείας εἰργόμενοι · 
ὅτι μὲν μικρά τις ἔσται καὶ φαύλη καὶ τοῦ μηδενὸς ὡς εἰπεῖν ἀξία ἡ παρὰ τούτων αὕτη συντέλεια καὶ σπουδὴ οὐδεὶς ἀγνοεῖ . 
πλὴν ἔστω γ’ , εἰ βούλεσθε , καλή τε καὶ πρέπουσα καὶ τοῖς πράγμασιν ἀποχρῶσα · πότερον οὖν τῇ πόλει κάλλιον καὶ λυσιτελέστερον καὶ πρὸς αὔξησιν μᾶλλον λειτουργοῦντας ἅπαντας ἴσχειν ἢ τινάς ; 
καὶ κοινῆς καὶ δαψιλοῦς ἀπολαύειν προνοίας ἢ μετρίων δή τινων τυγχάνειν τῶν σπουδαστῶν ; 
καὶ βελτιόνων τε καὶ χειρόνων ἢ τοῦτο αὐτὸ μόνον χειρόνων ; 
καὶ πότερον ἐπαινέτας τοὺς ἄλλους πάντας ἢ μεμφομένους κεκτῆσθαι ; 
ἐγὼ μὲν γὰρ οἶμαι καὶ τοὺς βαρβάρους αὐτοὺς εἰκότως ἂν ἡμῖν νεμεσῆσαι , ὅτι διπλοῦ κέρδους ἁπλοῦν ἀνθειλόμεθα , καὶ δέον εὖ πράττειν κατ’ ἄμφω , οἱ δ’ ἀπὸ μέρους ᾠήθημεν δεῖν . 
τὸ μὲν οὖν , ὦ ἄνδρες Ἀθηναῖοι , τοὺς μὲν ἀτελεῖς εἶναι , τοὺς δὲ μὴ , ὡς οὐ μόνον οὐδενὸς ὧν ἄνω καὶ κάτω διέξεισι Δημοσθένης , ἀλλ’ ὧν ἐμοῦ λέγοντος ἠκούσατ’ ἀρτίως , αἰτιώτατον ἔσται τῇ πόλει πάντας ὑμᾶς ἀκριβῶς οἶμαι πεπεῖσθαι , ἀγχίνους τε ὄντας καὶ πρὸς τὴν τοῦ καλοῦ καὶ δικαίου καὶ συμφέροντος κρίσιν οἴκοθεν καὶ παρὰ τῆς φύσεως παρεσκευασμένους . 
τὸ δὲ μηδένα τῶν πάντων ἀτελῆ κατὰ τὸν νόμον μήτε νῦν εἶναι μήτ’ εἰσαῦθις ἂν ταῦτ’ ἔχειν ἐξεῖναι , τοῦτ’ οὖν οὕτω πολλοῦ τινος ἄξιον καὶ γέμον ἐλπίδων καὶ πάσῃ πόλει καὶ πολιτεία διαφερόντως προσῆκον , ὡς τοὺς μὲν ἄλλους νόμους τοὺς μὲν ὑπὲρ τῶν ἰδίᾳ διαφερόντων ἑκάστῳ , τοὺς δὲ δημοτελεῖς τινας εἶναι συμβαίνειν , μόνον δὲ τοῦτον ἡμῖν κοινότατον καὶ λυσιτελέστατον καὶ διαρκῆ καὶ βεβαίαν καὶ διὰ πάντων ἥκουσαν τὴν ὠφέλειαν ὡς μάλιστα παρεχόμενον · στρατεύεσθαι γοῦν καὶ τριηραρχεῖν καὶ πρεσβείας τὸ μὲν πέμπειν , τὸ δὲ δέχεσθαι , καὶ προσέτι συμμάχοις χρῆσθαι , σπένδεσθαι πολεμίοις , ἀμύνεσθαι πολεμίους , τῶν οἰκείων ἀντιποιεῖσθαι καὶ σώζειν , καὶ νὴ Δία γε ταὐτὰ φρονεῖν πρὸς ἀλλήλους καὶ πάντας ἓν εἶναι τὴν γνώμην , καὶ συλλήβδην εἰπεῖν ὧν δεῖ πόλει τοσῇδε καὶ τοσούτων ἐθνῶν καὶ νήσων ἐπιστατούσῃ , πάντα ταῦθ’ ἑτοίμως καὶ μετὰ πολλοῦ τοῦ περιόντος καὶ βουλεύεσθαι καὶ ποιεῖν , ἐξ ἄρ’ ἡμῖν τούτου τοῦ νόμου μετὰ τὴν τῆς Ἀθηνᾶς ῥοπὴν κάλλισθ’ ὑπάρξει · καὶ τοῦθ’ ὡς ἂν οἷός τε ὦ πειράσομαι δεῖξαι καὶ πᾶσι ποιῆσαι καταφανὲς , ἵνα ἀκριβῶς εἰδῆτε , ὦ ἄνδρες Ἀθηναῖοι , καὶ γνῶτε ὅσον τῷ νόμῳ τοῦ βελτίστου περίεστι καὶ ὡς , εἴπερ τις ἀνθρώπων , Λεπτίνης δημοτικὸς καὶ περὶ τὴν πόλιν χρηστός . 
πᾶσα τοίνυν πολιτεία καὶ δυναστεία καὶ ὅλως οἱ τῶν ἀνθρώπων καθ’ ἕνα οὐκ εἴ τι πράξουσι μόνον σκοποῦσιν , ἀλλ’ εἰ συμφέρον τοῦτ’ αὐτοῖς ἔσται , καὶ διὰ πάντων ὡς εἰπεῖν πρὸς αὐτῶν . 
βούλονται μὲν γὰρ , ὦ ἄνδρες Ἀθηναῖοι , καὶ μάλα βούλονται καὶ τοῦ δικαίου τυγχάνειν ἐν τούτοις καὶ μηδὲν ἐλλείπειν τούτου τοῦ μέρους , ὡς μόνην ταύτην οὖσαν πρᾶξιν ἀρίστην · ἂν δ’ ἄρ’ ἀμφότερα μὴ ἐξῇ , καὶ δίκαια πράττειν καὶ συμφέροντα αὑτοῖς , οἱ δ’ αἱροῦνται συμφέροντα μᾶλλον ἢ δίκαια πράττειν . 
μᾶλλον δὲ οὐδὲ τὴν ἀρχὴν πράττειν οἴονται δεῖν , ὅταν ἃ μέλλουσι πράττειν ἢ μὴ συμφέρονθ’ αὑτοῖς αἴσθωνται ταῦτ’ εἶναι ἢ κατὰ σφῶν αὐτῶν . 
τὸ μὲν γὰρ μανία σαφὴς , ἑκόντα τινὰ καθ’ αὑτοῦ πράττειν αἱρεῖσθαι · τὸ δ’ ὡς ἀληθῶς κουφότητος καὶ ἀνοίας καὶ τῆς περὶ τὸν Μαργίτην , ὡς εἰπεῖν , συμμορίας , εἰκῆ πονεῖν καὶ πράττειν διὰ κενῆς καὶ εἰς οὐδὲν δέον . 
Λεπτίνης τοίνυν οὐ μόνον δίκαιον , ἀλλὰ καὶ συμφέροντα καὶ προσέτ’ αἴτιον τῇ πόλει δόξης εἰσήνεγκε νόμον , τῶν μὲν ἐξ ἀρχῆς καὶ πάλαι κειμένων οὐδὲν ἐλάττω , εἰ μὴ καὶ μείζω , ὅσον οὑκεῖνοι παρεῖσαν οὗτος ἐξεῦρε καὶ διωρθώσατο · ἄξιον δὲ οὐ παρὰ τοῖς τῆς Ἀθηνᾶς τροφίμοις μόνοις ἡμῖν , ἀλλὰ καὶ πᾶσιν ὡς εἰπεῖν ἀνθρώποις εὐδοκιμεῖν · δίκαιον μὲν ἀνθ’ ὧν κοινῇ πάντας λειτουργεῖν ἀναγκάζει , ὅπερ ἐστὶ δημοκρατουμένων ὡς ἀληθῶς καὶ τὴν ἰσότητα διὰ πάντων τιμώντων , ἀλλὰ μὴ δῑ ἀτελείας τὴν ἀναγκαίαν καὶ δημοτελῆ ταύτην εἰσφορὰν παραιτεῖσθαι , ὥσπερ δεδιότας μὴ δόξωμεν εὖ ποιεῖν τὴν ἡμῶν αὐτῶν . 
καίτοι πῶς οὐκ ἄτοπον καὶ τοῦ δικαίως ἔχοντος πόρρω τῶν μὲν παρ’ αὐτῆς ἀγαθῶν ἐξ ἴσης ἡμᾶς ἀπολαύειν ἔχειν , ἡμᾶς δ’ οὐκ ἐξ ἴσου τὰ πρὸς αὐτὴν διακεῖσθαι , ἀλλὰ τοὺς μὲν λειτουργεῖν , τοὺς δὲ μή ; 
καὶ παραπλησίους ἀλλήλοις ὄντας τῇ πρὸς ταύτην εὐνοίᾳ , ἐνταῦθα μόνον τὴν ἰσότητα φεύγειν ; 
καὶ πολέμου μὲν ἐπιόντος πάντας ὑπὲρ αὐτῆς κινδυνεύειν αἱρεῖσθαι καὶ τῆς αὐτῆς ἔχεσθαι προθυμίας , ἐν δὲ τοῖς ἐλάττοσι τῶν πραγμάτων καὶ κίνδυνον μὲν οὐδ’ ὁντινοῦν οὐδὲ πόνον , ὠφέλειαν δ’ ὅτι πλείστην τῇ πόλει καὶ ἡμῖν προξενοῦσιν , ἔπειτα πολίτας ὡς εἰπεῖν ἐξ ἡμισείας ὁρᾶσθαι ; 
συμφέροντα δὲ μὴ μόνον τῷ συστάσεις ἀτεχνῶς πολιτειῶν τὰς λειτουργίας εἶναι καὶ θαυμαστὰς καὶ μεγίστας πρὸς ἐπίδοσιν ἀφορμὰς , ἀλλὰ καὶ ὅτι μηδενὸς μὲν ἀτελοῦς ὄντος , ὡς ἔφην , πάντες λειτουργήσουσιν , ἐὰν δὲ ἀτελείας μετέχωσι τινὲς , οὐδὲ εἷς . 
εἰ τοίνυν ᾧ μὲν χείρω τὰ τῆς πόλεως εἶναι συμβαίνει καὶ πρὸς φθορὰν αὐτῇ μᾶλλον ἢ δόξαν ἑτέροις , τοῦτο τοῦ μηδενὸς ἄξιον χρῆσθαι , ὃ δὲ μείζω ταύτην ἐπιφανῶς καὶ βελτίω ποιεῖ καὶ τοῖς ἅπασιν εὐθενοῦσαν , τοῦτ’ ἀνάγκη πᾶσα περὶ πάνυ τοι πολλοῦ πεποιῆσθαι , εἴ γ’ ἡμῶν αὐτῶν λόγος ἡμῖν · οὔτ’ ἀτελεῖς τινας εἶναι τὸ παράπαν προσῆκεν , ὡς οὐ μικρὰν ταύτην οὖσαν τοῖς πράγμασι βλάβην , ὅ τε νόμος οὕτω διὰ πάντων ἡμῖν συμφορώτατος ὢν , ὡς ἐξ Ἀπόλλωνος ἥκων , δίκαιος ἂν εἴη μετὰ παντὸς νοῦ συγκεχωρηκότος κύριος εἶναι καὶ τοῖς πᾶσι κρατεῖν . 
χωρὶς δὲ τούτων ἐκ μὲν ἀτελείας οὐδ’ ὁτιοῦν ἔνεστι κέρδος τῇ πόλει , πλὴν τοῦ χάριν ἔχειν ἐντεῦθεν ἀποδιδόναι · ἀλλ’ οἱ ταύτην εἰληφότες τρυφῶσιν , αἱ δὲ λειτουργίαι αὐτῇ τε ταύτῃ τὰ μέγιστα πάντων λυσιτελοῦσιν , ἐξ ὧν αὔξεται συγκροτοῦσαι , τοῖς τε δρῶσιν αὐτοῖς ἰδίαν παρέχουσι δόξαν τὴν ὑπὲρ τῆς ἐνεγκούσης σπουδήν . 
καὶ μὴν εὐεργέτας μὲν ἔστι καὶ ἄλλως ἀμείβεσθαι , πόλιν δὲ δίχα λειτουργιῶν σωζομένην οὐδ’ ἐν τοῖς μύθοις ἐγνώκειν . 
ἀλλὰ κἂν ἥρως οἰκήτορας ἴσχῃ , κἂν τὴν ἀγαθὴν τύχην συναιρομένην , οὐδὲν αὐτῇ πλέον ἔσται μὴ ταυτησὶ τῆς ξυμμαχίας ἐνούσης . 
εἰ γὰρ μήτε δημαγωγεῖν δεῖ μήτε στρατεύεσθαι μήτε τριηραρχεῖν μήτε μηδὲν τῶν πάντων ποιεῖν ἃ λειτουργιῶν μέν ἐστιν εἴδη , συστάσεις δ’ ὡς ἀληθῶς τῶν πόλεων , οὐδὲν ἀλλ’ ἢ σώματι δόξομεν ἐοικέναι χειρῶν τε καὶ ποδῶν καὶ προσέτ’ αἰσθήσεων ἀποροῦντι . 
ὃ γὰρ πάντα ταῦτ’ ἔστ’ ἐκείνῳ , τοῦτο τῇ πόλει τὸ δῑ ὧν ἔφην ὑπηρετεῖσθαι . 
οὐ μὴν ἀλλ’ εἰ καὶ μηδ’ εἱστισοῦν μὲν τὸ παράπαν ἐλείπεθ’ ἕτερος ἀποδόσεως τρόπος , ἀλλ’ εἰς ἀτέλειαν πάντ’ ἦγε , καὶ τοῦτ’ ἦν μόνον γέρας τοῖς εὖ πάσχειν ἀξίοις ὧν ἕνεχ’ ὑπὲρ ἡμῶν προτεθύμηνται , βεβλάφθαι δ’ ἂν οὐ μικρῶς ἐντεῦθεν ἡ πόλις ἐδόκει , οὐδ’ οὕτως ἄν μοι δοκοῦμεν , ὦ ἄνδρες Ἀθηναῖοι , τὰ τοιαῦτ’ ἀνασχέσθαι , οὐδὲ διὰ τὴν πρὸς τὸν δεῖνα ἢ τὸν δεῖνα χάριν αἴτιοι ζημίας καθεστάναι τῇ πόλει , ἀλλὰ τῶν ὑπὲρ αὐτῆς δικαίων καὶ τοῦ κοινῇ λυσιτελοῦντος πάντα θέμενοι λόγον τὸ κατ’ αὐτοὺς τούτους εἰκότως ἐᾶσαι , ἱκανὴν ἔχοντας χάριν τὸ πόλεως τοιαύτης εὐεργέτας φανῆναι · ἐπεὶ καὶ οὕτω τιμᾶσθαι μᾶλλον περίεστ’ αὐτοῖς , τῷ δοκεῖν μὴ τὴν ἀρετὴν ὥσπερ ὤνιον πεποιῆσθαι , μηδ’ ὁτουοῦν ἑτέρου , ἀλλὰ μεγαλοψυχίας ἕνεκα τῆς αὑτῶν καὶ τῆς πρὸς τὴν πόλιν εὐνοίας ταῦτ’ ἐνδεδεῖχθαι , καθάπερ ἐπὶ τοῦ 
Μηδικοῦ πολέμου Θεμιστοκλεῖ τῷ Νεοκλέους ὑπῆρξε καὶ 
Παυσανίᾳ τῷ Κλεομβρότου , καὶ ἔτι πρὸ τούτων τῷ γ’ 
Εὐφορίωνος Κυναιγείρῳ καὶ Καλλιμάχῳ τῷ Πολεμάρχου · 
οὗτοι γὰρ πάντες οὔτε πρὶν ἧφθαι τῆς μάχης πρὸς ἀριστείων μέγεθος ἀφεορακότες ἐθάρρησαν τὸν ἀγῶνα οὔτ’ , ἐπεὶ μηκέτ’ εἶναι κινδυνεύουσαν διεσώσαντο τὴν Ἑλλάδα , ἔτυχον ὧνπερ εἰκὸς , ἀλλ’ ἀποχρῶσάν σφισιν αὐτοῖς ᾤοντο δόξαν τό τε μείζω στεφάνων εἰργάσθαι τό τε δῑ αὑτῶν τὴν Ἑλλάδα σεσῶσθαι . 
οὐ μὴν ἀλλ’ εἰ καὶ δοίημεν εἶναί τι παρ’ ἀτελείᾳ συμφέρον , ὡς ἔγωγ’ οὐκ οἶμαι , ἀλλὰ πρῶτον μὲν οὐχ ὅσον ἐκ λειτουργίας , οὐδ’ ὥστε καὶ παραβεβλῆσθαι , οὐδ’ ἐγγύς . 
ἔπειτα τὸ μὲν εἰς πᾶσαν ἥκει τὴν πόλιν , τὸ δ’ εἰς ὀλίγους δή τινας . 
καὶ τὸ μὲν ἥκιστ’ ἂν λυμήναιτο παροφθὲν , ἐκ δὲ τῶν μὴ λειτουργούντων τὰ μέγιστ’ ἂν αἱ πόλεις βλαφθεῖεν . 
καὶ νὴ Δία γε τὸ μὲν ταυταισὶ ξυνυπέστη · 
ἅμα γὰρ πόλις , ἅμα καὶ λειτουργεῖν · μᾶλλον δὲ ἢν ἀκριβῶς ἐξετάσῃς , εὑρήσεις καὶ τὸ τὰς πόλεις ἐξ ἀρχῆς γεγενῆσθαι λειτουργίαν ἄντικρυς οὖσαν καὶ οἷόν τινα κοινὴν τῶν ἀνθρώπων ἐπὶ συστάσει τῆς οἰκουμένης δήπουθεν εἰσφοράν · ἀτέλεια δέ τισιν ὕστερον κατὰ τὸ τῆς γνώμης ἐπινενόηται δόξαν , ὥσπερ τι φιλοτιμίας φάρμακον . 
ὅσον δὴ καὶ μέγιστον καὶ ἀναγκαιότατον τοῦτο καὶ τοῖς ἅπασιν ὑπεραῖρον , τοσοῦτον δεῖ καὶ ἡμᾶς παντὸς μᾶλλον προστίθεσθαι καὶ σεμνύνειν . 
καὶ μὴν εἰ τῶν πραγμάτων ἐκεῖνα πλείονος ἄξια καὶ τούτοις ἐπαίνων διαφερόντως προσῆκεν ὧν ἡγεμόνες θεοὶ , οὐκ ἂν φθάνοιμεν εὖ ἴσθι τὸ λειτουργεῖν ὅτου τις ἂν εἴποι μεῖζον τιθέντες . 
μὴ γὰρ οὖν οἴεσθε , ὦ ἄνδρες Ἀθηναῖοι , ὥσπερ τὰ ἄλλα καὶ τοῦθ’ ἡμῖν ἐξευρῆσθαι μηδ’ ἐντεῦθεν τὴν ἀρχὴν ἐσχηκέναι , ἀλλ’ εἴπερ τι παρ’ ἀνθρώποις διοπετὲς , καὶ τοῦτ’ ἐκεῖθεν ἀφῖχθαι · 
εἴπερ οἱ τῶν ὅλων κύριοι θεοί τε καὶ δαίμονες οὐ μόνον οἷς τὸ πᾶν ἐξ ἀρχῆς ὑπεστήσαντο , μεγάλην καὶ θαυμαστήν τινα ταύτην εἰσήνεγκάν τε καὶ προὔφηναν λειτουργίαν τῷ βίῳ , ἀλλὰ καὶ νῦν οὐχ ἥκιστα τοῦτο δρῶσιν οἷς ἡμῶν τοσοῦτον αὐτοῖς ἑκάστοτε μέλει καὶ οὕτω κηδομένως ἔχουσιν ὡς μηδὲν τῶν εἰς ἡμετέραν σύστασιν καὶ σωτηρίαν ἡκόντων μηδὲ καθ’ ὅντινα δήποτε τρόπον ἐλλείπειν , ἀλλ’ ἀπὸ πολλοῦ τοῦ μείζονος ἢ ὥστε καὶ προσδοκᾶν ἐξεῖναι τὰ παρ’ ἑαυτῶν χορηγεῖν , δῑ ἀλλήλων ἄμφω δεικνύντες , διὰ μὲν τῆς ἀκαμάτου καὶ συνεχοῦς ταύτης προνοίας τὸ δημιουργοὶ γεγενῆσθαι , διὰ δ’ αὖ τοῦ γενέσθαι δημιουργοὶ τὸ καὶ πρὸς ἀνάγκην ἔχειν ἡμῶν ὅσαι ὧραι φροντίζειν , ἵνα μὴ δίχα τῆς τούτων προνοίας εἰς τὸ μηδὲν ἥκωμεν , καθάπερ τι σκάφος κυβερνητῶν ἀποροῦν . 
καίτοι ὅταν ἐξ ἀτελείας , ὦ Δημόσθενες , τὰ τῶν λειτουργιῶν κατὰ μικρὸν ὑπορρέῃ καὶ τούτων αὐτὸς ᾖς σπουδαστὴς , πῶς οὐκ ἀτεχνῶς τοῖς θεοῖς πολεμεῖς , ἁκεῖνοι καλῶς ἔθεσαν , ταῦτ’ αὐτὸς οἷς ποιεῖς διαφθείρων καὶ τήν γε χάριν αὐτῶν τὸ κατὰ σαυτὸν ἀνατρέπων ; 
εἰ τοίνυν τοῖς τὸ νόμισμα διαφθείρουσι κατὰ τὸν σὸν λόγον θάνατος ἡ ζημία , τίνος ποτ’ ἄρ’ αὐτὸς δίκαιος ἂν ἡμῖν εἴης τιμᾶσθαι δῑ ὧν ἀτελείας ἀντέχει , τά τε τῶν θεῶν ἀτιμάζων τήν τε πόλιν ἅπασαν διαφθείρων ; 
ναὶ , φησὶν , ὑπὲρ γὰρ ὑμῶν καὶ τῶν ὑμετέρων αὐτοῖς προσηκόντων διαναστῆναι , καὶ ὧν ἑκάστοτ’ ἀπολαύοντες διαγίγνεσθε · οὐδὲ γὰρ οὐδ’ ἂν εἷς ἔτ’ ἀξιώσαι τοῦ νόμου κρατοῦντος μεγαλοψυχία πρὸς τὴν πόλιν ἐν τῷ τῶν πραγμάτων ἀπαιτοῦντι . 
κεχρῆσθαι καὶ φιλοτιμήσασθαι τὰ εἰκότα , ἀλλὰ τῆς ἀτελείας ἀναιρουμένης συναναιρήσεται πάντως καὶ τὸ ὑπὲρ αὐτῆς ἐθέλειν ὁντινοῦν προθυμεῖσθαι · τὸ δ’ οὐ μόνον κέρδους ἡμᾶς , ἀλλὰ καὶ δόξης ἀποστερεῖ , ὧν χάριν πάντα καὶ ποιεῖν καὶ λέγειν οἴεσθε δεῖν · εἰ τοίνυν μέλει τούτων ἡμῖν , καὶ ἀτελείας ἐξ ἀνάγκης μελήσει . 
ὅτι μὲν οὖν , ὦ Δημόσθενες , οὐδένες τῶν πάντων , ὡς σὺ φὴ|ς , ἵν’ ἀτελεῖς ὦσι , φιλοτιμίας ἅπτεσθαί μοι δοκοῦσιν , ἀλλὰ δόξης ἕνεχ’ αὑτῶν καὶ τοῦ πρὸς τὴν πόλιν ζήλου καὶ φίλτρου , δῆλον ἔκ τε τῶν μετὰ τὸ πάνυ τοι πεφιλοτιμῆσθαι οὐδὲν οὐδ’ ὁτιοῦν τὸ παράπαν λαβεῖν βουληθέντων , ἀλλ’ αὐτὸ τοῦτο μόνον ἀποχρῆν ἡγουμένων , ὅτι περ οὕτως αὐτοῖς τὰ πρὸς τὴν πόλιν ὑπῆρξεν · ἔκ τε τῶν ἄλλου δή τινος , ὄντων μυρίων οἷς τοὺς ὑπὲρ αὑτῆς ἡ πόλις δωρεῖται , ἀλλ’ οὐκ ἀτελείας ἠξιωμένων . 
ὅτι δ’ εἰ καὶ τοῦτ’ ἦν , προτετιμῆσθαι ἔδει τὸ τῇ πόλει ξυμφέρον , καὶ τούτου μάρτυς αὐτὸς , παντὸς ὁτουοῦν τὸ συμφέρον ἀεὶ προτιθεὶς καὶ τούτῳ τὰ πρεσβεῖα διδούς · ἐπεὶ καὶ Κερκυραίους , ἐκσπόνδους ὄντας , συμμάχους εἱλόμεθ’ ἡμῖν αὐτοῖς , συμφέρειν κρίναντες , ἐπειδήπερ ἴσχυον . 
ἴσως τοίνυν κἀκεῖνο Δημοσθένης ἤ τις ἄλλος ἐρεῖ , ὡς εἰ μέν ἐστι λυσιτελὲς καὶ μάλιστα πολιτείᾳ προσῆκον ἑνὶ μηδενὶ τῶν πάντων ἀτελείας μετεῖναι , τί μὴ μετὰ τῶν ἄλλων καὶ τοῦτο τοῖς παλαιοῖς ὥρισται νόμοις , τὸ κοινῇ συμφέρον σκοποῦσιν ; 
νῦν δ’ οἷς πολλὰ καὶ καλὰ διεξιόντες τοῦτ’ οὐκ ἠξίωσαν λόγου , φαίνονται τοῦθ’ ὡς ἀλυσιτελὲς παρεικότες · εἰ τοίνυν ἃ κελεύουσιν οὗτοι , ταῦτα δεῖ περὶ πλείστου ποιεῖσθαι , καὶ ὧν μνησθέντες οὐκ ἔγνωσαν οὐδ’ ἡμᾶς μεμνῆσθαι προσήκει , ἵνα μὴ νόμους τιμῶντες νόμους ἀτιμάζειν δόξωμεν . 
ἀλλ’ ὦ τᾶν , πρῶτον μὲν οὐ πάνθ’ ἁπλῶς ἃ δεῖ τοῖς νόμοις ἐντέτακται , οὐδὲ διὰ πάντων χωροῦσιν , ὡς μηδὲν ἔξω τῆς τούτων διαγνώμης ἑστάναι , ἀλλ’ ἔσθ’ ἃ καὶ τούτους ἐκφεύγει · ἐξεῖναι γοῦν αὐτῶν ἀφελεῖν καὶ προσθεῖναι , ἐάν τι μὴ καλῶς ἔχον ᾖ , ἐν αὐτοῖς τούτοις εἴρηται · τὸ δ’ ἔστι σφόδρα διατεινομένων μὴ διὰ πάντων ἀφῖχθαι . 
ἔπειτα , ὦ ἄνδρες 
Ἀθηναῖοι , οὐχ ὅτι μηδ’ εἱστισοῦν τοῦτ’ ἔφη τῶν νόμων σκοπεῖσθαι δεῖ , ἀλλ’ εἰ καὶ κάλλιστα καὶ δικαιότατα ἔχει , καὶ ταύτῃ τὰς ψήφους τίθεσθαι . 
οὕτω δ’ ἀεὶ καὶ κάλλιστα ἔχει αὐτό τε ἑαυτοῦ καὶ τῶν ἄλλων , ἔκ τε ὧν αὐτὸς ἔφην ἔκ τε ὧν ὁ πολὺς καὶ παντοδαπὸς ἔδειξε χρόνος , ὥστε δέδοικα μὴ καὶ τῶν νόμων αὐτῶν τιμιώτερον δόξῃ αὐτῷ τε τούτῳ καὶ τῷ πρεσβύτερον εἶναι καὶ πρὶν ἢ νόμους γενέσθαι τοῦτ’ ἐν ἀνθρώποις ἐνεῖναι . 
ἔτι τοίνυν οὐ πᾶν ὃ τούτοις παρεῖται , τοῦτ’ ἤδη καὶ φαῦλον εὐθὺς , οὐδὲ παρὰ τοῦτο τῶν ἀπειρημένων κεχρῆσθαι , ἀλλ’ ὃ λυμαίνεσθαι τοῖς πράγμασι πέφυκεν ἀτεχνῶς καὶ προσεγκαλοῦντας ἅπαντας ἴσχει , ὥσπερ αὖ τοὐναντίον πολλοῦ τινος ἄξιον · ὅθεν ἡμῖν περίεστι κέρδος , ἐάν τε φάσκωσι τοῦθ’ οἱ νόμοι ἐάν τε καὶ μή . 
εἰ δὲ ταῦθ’ οὕτω καὶ τὸ συνοῖσον πανταχῆ δεῖ ζητεῖν , περίεργον ἂν εἴη , ὅταν περὶ ὁτουοῦν ἐξέτασις ᾖ , παρέντας ὅπως τοῦτ’ ἔχει ζητεῖν , ἔπειτα νόμων μεμνῆσθαι . 
ὡς ἔστι γε , ὦ ἄνδρες Ἀθηναῖοι , καὶ νόμων ἐνίους ἀλυσιτελεῖς δή τινας εὑρηκέναι , νόμων δὲ ἄλλως σώζοντας τάξιν , καὶ πράγματα ἄττα νόμων μὲν ἐκτὸς ὄντα , νόμων δὲ οὐδὲν ἧττον πρὸς τὴν ἀγαθὴν ἡμῖν συμπράττοντα τύχην , καὶ δεῖ περὶ βελτίονος ταῦθ’ αἱρεῖσθαι τῶν μὴ συμφερόντων νομίμων . 
ἐπεὶ καὶ τὸ γεωργεῖν καὶ φυτηκομεῖν καὶ τέχναις κεχρῆσθαι οὐχ ὅτι μὴ τὴν ἀρχὴν ἐξεῦρον οἱ νόμοι , διὰ τοῦτο καὶ ἡμᾶς τούτων ἀπέχεσθαι δεῖ , ἀλλ’ ὅτι μόνα ταῦτα τὸν τῶν ἀνθρώπων συνίστησι βίον καὶ τῶν καθ’ ἡμᾶς πραγμάτων ἔχει τὰς ἀφορμὰς , καὶ τούτων χωρὶς περιεῖναι καὶ ζῆν ὅλως οὐχ οἷόν τε . 
διὰ τοῦτο καὶ προσέχειν τούτοις παντὸς μᾶλλον ᾠόμεθα χρῆναι καὶ μηδ’ ὁντινοῦν ἀφίστασθαι τρόπον , εἴ γε σώζεσθαι μέλον ἡμῖν καὶ μὴ φανερῶς θανατῶμεν . 
τί οὖν εἰ καὶ τὸ λειτουργεῖν οὐκ ἐγγέγραπται νόμοις , καθάπερ ἐκεῖνα , καὶ προσέτι τὸ τρέφεσθαι καὶ καθεύδειν καὶ ὅσα κοινότατα καὶ τῷ τῆς φύσεως ἐνέχεται νόμῳ ; 
οὐ μὴν ἀλλ’ εἴ τις , ὦ ἄνδρες 
Ἀθηναῖοι , ἀκριβῶς ἐξετάσει καὶ πάντας ὡς ἀληθῶς εὑρήσει τοὺς νόμους οὕτω περὶ τὸ λειτουργεῖν ἔχοντας , ὡς μὴ ὅτι τοὺς ἄλλους ἐξ ὧν ἑκάστοτε παραινοῦσι καὶ τῆς πολιτείας ὅπως ἄριστα ἔχει ποιοῦνται λόγον μετὰ πολλοῦ τοῦ περιόντος ἐνταῦθα παρακαλεῖν , ἀλλὰ καὶ τούτους αὐτοὺς τῷ ταῦτα ποιεῖν εἰς λειτουργοῦντας , ὡς ἄν τις φήσαι , τελεῖν . 
καὶ τί δεῖ νόμους λέγειν , ὅταν καὶ Δημοσθένης αὐτὸς , ὁ δῑ ὧν ἀτελείας φροντίζει τὸ λειτουργεῖν πολεμῶν , φαίνηται μάλιστα πάντων τουτὶ βεβαιῶν , νῦν μὲν δημηγορῶν καὶ γράφων καὶ συμβουλεύων , νῦν δὲ προσβεύων καὶ χορηγῶν καὶ διὰ πάντων τουτωνὶ λειτουργῶν , καὶ οὔτε πώποτ’ αὐτὸς ἀτέλειαν αἰτησάμενος οὔτε ταύτης πέρι λόγον ποιησάμενος ὁντινοῦν , πλὴν ἐν τῷ παρόντι διὰ τὸν ἑαυτοῦ καὶ Χαβρίου παῖδα Κτήσιππον τουτονί . 
ἄνευ δὲ τούτων εἰ κατ’ αὐτοῦ τοῦτ’ ἰσχυρὸν ἔχειν νομίζεις , ὅτι μὴ τοῖς νόμοις ἐγγέγραπται , λανθάνεις οὐδὲν ἧττον καὶ τά γε σὰ παιδικὰ ταύταις ὑποβάλλων ταῖς ψήφοις . 
καὶ τί τούτου μᾶλλον ἐντεῦθεν ἢ τῆς σῆς ἀτελείας κατηγορεῖς ; 
οὐ γὰρ ἡ μὲν κατὰ νόμους , τὸ δ’ οὒ , ἀλλ’ ἐξ ἴσης καὶ ἄμφω τῶν νόμων ἀποστατεῖ · καὶ οὐδὲν παρὰ τοῦτ’ οἶμαι βελτίω ταῦτ’ εἶναι καὶ χείρω καὶ αὐτὰ καθ’ αὑτὰ καὶ πρὸς ἄλληλα · ἐπεὶ ἄλλως γε τοσοῦτον ἀτελείας μεῖζον τὸ λειτουργεῖν ὡς μηδὲ παραβάλλειν ἐξεῖναι . 
τὸ μὲν γὰρ καὶ δίκαιον καὶ συμφέρον ὅτι μάλιστα πόλει καὶ τῆς καλλίστης καὶ γιγνομένης αἰτιώτατον τύχης , καὶ προσέτ’ ἐξ ἀρχῆς καὶ παρὰ πάντα δή που τὸν χρόνον κεκρατηκός · 
ἀτέλεια δὲ μὴ μόνον χθὲς καὶ πρώην εὑρέθη , ἀλλὰ καὶ τοιοῦτόν ἐστ’ οὐδὲν τὸ παράπαν τά γε πρὸς πόλιν πλὴν αὐτὸ τοῦτο μόνον , ὡς ἔφην , εἰς ὄνησιν μὲν τοῖς χρωμένοις , τῇ πόλει δὲ πᾶν τοὐναντίον , ὥστ’ εἶναι πᾶσιν ἐντεῦθεν εἰκότως περὶ αὐτῶν ἀποφαίνεσθαι , τὴν μὲν οὕτως ἔχουσαν , εἰ δὴ τοῖς νόμοις ἐνῆν , διαγεγράφθαι χρῆναι καθάπαξ τῶν νόμων · τὸ δ’ ὅτι τοιοῦτον , ἐξ ἀντιστρόφου πᾶσιν ἐγγεγράφθαι τοῖς νόμοις καὶ πλείστων ὅσων ἠξιῶσθαι τῶν ψηφισμάτων , μᾶλλον δὲ νόμον αὐτὸ γεγενῆσθαι . 
ὃ πάλαι προσῆκον νῦν ὁ βέλτιστος οὑτοσὶ Λεπτίνης , τοῦτο μὲν ὑπὸ θεῶν κινηθεὶς , τοῦτο δὲ καὶ τούτοις εἴξας τοῖς λογισμοῖς , ἅθ’ ὑπὲρ πάντας φιλόπολις ὢν , ὥσπερ ὄφλημά τι κοινὸν ἀποδεδώκει τῇ πόλει , γράψας μηδένα τῶν πάντων ἀτελείας μετέχειν , κἂν εἰ πολλάκις εὐεργετῶν εἴη τὴν πόλιν · οὐ μόνον ἵνα καὶ τῆς ἐκ τούτων προσαπολαύοι συντελείας ἡ πόλις καὶ τὸ λειτουργεῖν ἐξ ὁλοκλήρου γίγνοιτ’ αὐτῇ , ἀλλ’ ὅτι καὶ δέος οὐ μικρὸν ἐντεῦθεν ὑφώρμει μὴ προϊόντος ἄρα τοῦ χρόνου καὶ τῆς ἀτελείας οὕτω διὰ πάντων χωρούσης ἐκλίπῃ καθάπαξ τὸ λειτουργεῖν . 
καὶ τί πλέον τηνικαῦτ’ ἔσται τῇ πόλει , περὶ τὰ μείζω βλαφθείσῃ καὶ ὧν ἄνευ οὐχ οἷόν τε σεσῶσθαι ; 
ψυχὴ γὰρ πόλει τὸ λειτουργεῖν · καὶ ὡς οὐ περιεῖναι καὶ ζῆν πέφυκε · σῶμα ψυχῆς μὴ παρούσης , ὣς δὲ καὶ πόλις μοι δοκεῖ λειτουργιῶν ἀποροῦσα · εἰκότως · εἰ γὰρ χρειῶν οὐδένες ἀνθρώπων ἐλεύθεροι , πλὴν θεῶν , αὗται δὲ τὰς λειτουργίας ἀναγκαίας ὡς οὐκ οἶδ’ εἴ τι ποιοῦσι , τηνικαῦθ’ ἡμῖν , ὦ ἄνδρες 
Ἀθηναῖοι , λειτουργιῶν οὐ δεήσει , ἡνίκα μηδὲ χρειῶν · εἰ δὲ χρειῶν ποτ’ οὐχ οἷόν τε , πῶς οἷόν τε λειτουργιῶν συνιδεῖν οὐκ ἔχω · ὧν διὰ τὰς Δημοσθένους ἀτελείας ἡ πόλις ἐκπεσεῖν κινδυνεύει . 
ἀλλ’ ἔδει , φησὶν , ἀναμεμενηκότα τὸ μέλλον καὶ τὴν τοῦ λειτουργεῖν ἀπορίαν τηνικαῦτα εἰσάγειν τὸν νόμον . 
νῦν δ’ οἷς πρὶν ἢ τοῦτο γενέσθαι νομοθετεῖ , ἔοικεν οὐκ ἐν καιρῷ προὔχεσθαι ταῦτα . 
τί οὖν κωλύει καὶ ἡμᾶς , ὦ Δημόσθενες , τοῖς αὐτοῖς πρὸς σὲ τούτοις ἐξ ἀντιστρόφου χρήσασθαι λόγοις , καὶ δικαιότερόν γε ἢ σύ ; 
ὡς ἔδει καὶ σέ γ’ αὐτὸν ἀναμεμενηκότα τὸ μέλλον , εἴ γε καὶ τοῦθ’ ὅλως ἐπὶ τῶν αὐτόθεν μάλιστα δήλων λέγειν ἐχρῆν , τηνικαῦτ’ ἐπιχειρεῖν ἀντιλέγειν τῷ νόμῳ · νῦν δ’ οἷς αὐτὸν πρὶν ἢ τοῦτο γενέσθαι διώκεις ἔοικας οὐκ ἐν καιρῷ τὴν γραφὴν πεποιῆσθαι . 
εἶτα θαυμάζειν ἔπεισί μοι , πῶς οἴει , ὅτι σοι ταῦτ’ ἔπεισι λέγειν , οὐ μόνον ὅτι τοῖς οἰκείοις πτεροῖς καὶ λόγοις ἁλίσκει , ὃ δεινότατόν ἐστι πάντων καὶ συμφορὰ τοῖς χρωμένοις , καὶ προσέτ’ αὐτὸς διαφερόντως κακίζεις , τὸ μετὰ τὰ πράγματα λέγω τῷ βουλεύεσθαι χρῆσθαι , τούτου νῦν ἡμᾶς ὡς δὴ χρηστοῦ τινος ἔχεσθαι πείθων , ἀλλ’ ὅτι καὶ , δεινὸν εἶναι φάσκων , λανθάνεις σαυτὸν ἃ μὴ ἔξεστι φάσκων . 
οὔτε γὰρ οὐδεὶς , οἶμαι , τῶν πάντων φρενῶν κύριος ὢν , ἐξὸν , ὅπως μὴ πείσεται κακῶς , εὖ βεβουλεῦσθαι , ὁ δ’ ὅπως πείσεται κακῶς πρόσθεν ἐάσας , ἔπειθ’ ὑπὲρ ἀπαλλαγῆς ἕλοιτ’ ἂν βεβουλεῦσθαι , ὅτ’ οὐδὲ τοῦτ’ ἴσως ἐξέσται · οὔθ’ ἡμεῖς , τὴν κάκιστ’ ἀπολουμένην ἀτέλειαν νῦν ἔχοντες ἐκποδὼν πεποιῆσθαι , εἶτα διὰ τοὺς σοὺς λόγους ἀναμενοῦμεν τὸ μέλλον , ὥσπερ ὅ τί ποτ’ ἐστὶν ἀγνοοῦντες καὶ διὰ τοῦτο τῆς ἐκεῖθεν δεόμενοι πείρας . 
ἄνευ γὰρ τοῦ τῆς ἐσχάτης παραπληξίας τοῦτ’ ἄντικρυς εἶναι , περὶ ὧν μάλιστα ἴσμεν , ταῦτ’ ἀφέντας ἃ οὐκ ἴσμεν διώκειν , οὐδὲ τοὺς λόγους καθ’ οὓς ἔδει ταῦθ’ αἱρεῖσθαι γιγνώσκειν ἔχω . 
εἰ μὲν οὖν ὡς μηδὲν μηδέπω περὶ ἀτελείας σαφὲς εἰδότας παραπέμπεις τῷ χρόνῳ καὶ ταῖς ἔπειτα ψήφοις , ἔοικας ἀγνοεῖν ὅτου χάριν τοὺς κατ’ αὐτῆς ἤδη κεκινήκαμεν λόγους · εἰ δ’ ἐπισταμένους , ὡς ἀληθῶς οὐδὲν ἄλλο μοι δοκεῖς συμβουλεύειν ἢ ἡμῶν αὐτῶν μετὰ τὸ καθάπαξ ἐφθάρθαι πεποιῆσθαι φροντίδα . 
ἀλλ’ οὔτε σύ γ’ αὐτὸς , εὖ ἴσθι , ἄν σέ τις ἀνέλῃ , ἔπειτ’ εἰς Ἄρειον πάγον οἷός τ’ ἂν εἴης τουτονὶ προκαλεῖσθαι · οὐ μᾶλλόν γε ἢ οἱ μηκέτ’ ὄντες τοὺς ἔτ’ ὄντας ἀδικίας εἰσάγειν · τῆς τ’ ἀτελείας , ὡς ἔφην , ἀνατετραφυίας τὴν πόλιν οὐδὲν πλέον ἔσται πρὸς τὸ τὴν μὲν ἐξελεῖν βεβουλῆσθαι , ἡμᾶς δ’ αὐτοὺς ἀνασώσασθαι , ἀλλὰ μεθ’ ἡμῶν ἀνάγκη , καὶ ταύτην ἐφθάρθαι , καθάπερ τινὰ νόσον συνοιχομένην σώματι · ὥστ’ οὐχ ὁρῶ τίν’ ἔχει λόγον ὁ περὶ τοῦ μέλλοντος λόγος . 
διὸ καὶ τὸ νῦν ἀπολέσομεν κἀκεῖνο οὐχ ἕξομεν . 
οὐδὲ γὰρ οἷόν τε , ὡς αὐτὸς λέγεις , ἂν τὰ παρόντα τις ἀναλώσῃ πρὸς ἃ μὴ δεῖ , τῶν ἀπόντων εὐπορῆσαι πρὸς ἃ δεῖ · ἀλλ’ ἕως ἂν σώζηται τὸ σκάφος , ἄν τε μεῖζον ἄν τε ἔλαττον ᾖ , τότε χρὴ καὶ ναύτην καὶ κυβερνήτην καὶ πάντ’ ἄνδρα ἐφεξῆς πρόθυμον εἶναι , καὶ ὅπως μηδεὶς μήθ’ ἑκὼν μήτ’ ἄκων ἀνατρέψει τοῦτο σκοπεῖσθαι , ἐπειδὰν δὲ ἡ θάλαττα ὑπέρσχῃ , μάταιος ἡ σπουδή · εἰκότως . 
φαρμάκων γοῦν καὶ ποτῶν καὶ σιτίων , πρὶν μὲν ἡμῖν πεπονηρεῦσθαι τὸ σῶμα , μετέχειν οἰόμεθα δεῖν εἰς τὸ μηκέτ’ ἂν ἐνταῦθ’ ἐμπεσεῖν , ἂν δ’ ἄρα πρότερον ἡ νόσος ἐπίῃ , οἱ δὲ πῶς οἴει καὶ τύχην καὶ ἡμᾶς αὐτοὺς δυσχεραίνομεν ; 
καίτοι ὅταν , ὦ Δημόσθενες , σωμάτων καὶ νεῶν καὶ τοιούτων δή τινων ὅπως ἀεὶ κάλλιστα ἔχῃ τοσοῦτον ποιώμεθα λόγον , ἦ πού γε πόλεως τοσαύτης καὶ τηλικαύτης καὶ οὕτω διὰ πάντων κρατίστης , ὡς καὶ θεοὺς , ἵνα μηδὲν πλέον εἴπω , περὶ αὐτῆς ταύτης πρὸς ἀλλήλους ἐρίσαι , οὐδ’ ἔστιν εἰπεῖν ὅσον ὀφείλομεν . 
ἔτι τοίνυν , ὦ ἄνδρες Ἀθηναῖοι , εἰ μὲν ἦν καὶ ἀτελείας ἀντιποιεῖσθαι καὶ μηδὲν εἰς τὸ λειτουργεῖν βεβλάφθαι τὴν πόλιν , μανία σαφὴς ἂν ἦν ταῦτα κωλύειν αἱρεῖσθαι , ἃ μήτε τῷ κοινῷ λυμαίνεται καὶ τοῖς μετασχοῦσιν ἔνεστι κέρδος . 
ὅτε δ’ ἀνάγκη διὰ τὰς ἐν μέρει χάριτας κοινὴν ἡμᾶς ὑποστῆναι ζημίαν , πότερον βέλτιον καὶ λυσιτελέστερον πάντων ὁμοῦ ἢ λόγον ὀλίγων δή τινων σχεῖν ; 
ἄνευ δὲ τούτων ἀτελειῶν μὲν ἐκποδὼν γενομένων οὐδ’ ἡτισοῦν ἔσται ταῖς πόλεσι βλάβη , ἀλλὰ καὶ κέρδος οὔ τοι μικρὸν τὸ πλείους ἂν ἐντεῦθεν τὰς λειτουργίας γενέσθαι , ἐξ ὧν αἱ πόλεις συνίστανται · εἰ δ’ αἱ λειτουργίαι τοῦτ’ αὐτὸ πείσονται , οἰχήσονται μὲν αἱ πόλεις , οἰχήσεται δὲ καὶ τὰ τῶν πόλεων ἆθλα . 
οὐ γὰρ μόνον ἐξ ἀτελειῶν οὐδὲν αὐταῖς ἔπειθ’ ὑπάρξει , ἀλλὰ καὶ τὸ τάχιστ’ ἐφθάρθαι μᾶλλον αὐταῖς προσυπάρξει , εἴπερ ἐκ μὲν λειτουργιῶν ταῖς πόλεσι σωτηρία , ἐν δὲ τῷ ταύτας εὖ ἔχειν καὶ τὸ ταῦτ’ ἔχειν διδόναι προσέσται . 
εἶτα τούτων οὕτως ἐχόντων καὶ τοσαύτης ἑκατέρων οὔσης διαφορᾶς , ὡς τὸ μὲν πλείστην ὄνησιν ἔχειν , τὸ δὲ πᾶν τοὐναντίον , ἔπειθ’ ἡμεῖς Δημοσθένει πεισθέντες ἢ οὐκ οἶδ’ ὅτῳ καὶ φῶ , οὐχ ὃ πρὸς ἡμῶν ἐστιν ἀτεχνῶς , ἀλλ’ ὃ καθ’ ἡμῶν αἱρησόμεθα ; 
καὶ ὃν ἐξ ἀρχῆς ὑπὲρ τῆς ἡμετέρας αὐτῶν ἀσφαλείας τε καὶ προνοίας ἔδει νόμον τεθεῖσθαι , καὶ νῦν αὐτῷ τὰ πλείστου φασὶν ἄξια χρῆσθαι , τούτῳ χαίρειν εἰπόντες τὴν ἐπὶ καθαιρέσει τῆς πολιτείας ἀτέλειαν ὡς πάνυ λυσιτελὲς νομιοῦμεν ; 
δῑ ἧς οὐδ’ αὐτὴν ταύτην , ὡς ἔφην , ἔτ’ ἔχειν τοῖς βουλομένοις ἐξέσται , ἀλλὰ πρὸς σφίσιν αὐτοῖς καὶ τήνδε προσαπολοῦσιν καὶ τίσιν οὐκ ἂν δόξαιμεν κακοδαιμονᾶν , εἰ τὸ συμφέρον ἡμῖν παντὸς μᾶλλον εἰδότες , ἡμεῖς δ’ ἐξεπίτηδες δρῶμεν ἃ παντὸς ἡμᾶς μᾶλλον ἐκτρίψει ; 
ὅλως δὲ εἴ τις ἔροιθ’ ὑμᾶς , ὦ ἄνδρες Ἀθηναῖοι , πότερον τοῖς μὲν ἔχουσι μείζονος καὶ περιφανεστέρας καθέστηκε δόξης , τῇ δὲ πόλει μηδ’ ὁτουοῦν δυσχεροῦς , πότερον ἀτέλεια καὶ τὸ μὴ λειτουργεῖν ἔτ’ ἔχειν , ἢ τὸ τυγχάνειν εἰκόνων καὶ μεθ’ Ἁρμοδίου καὶ Ἀριστογείτονος τὸν ἀεὶ πρεσβεύεσθαι χρόνον , εὖ οἶδ’ ὅτι τοῦτ’ ἂν φήσαιτ’ · 
εἰκότως . 
τί γὰρ δὴ βλάβος τῇ πόλει , ἐὰν οὐχ ὁ δεῖνα ἢ ὁ δεῖνα λέγω , ἀλλ’ ὁμοῦ πάντες Ἀθηναῖοι , ἢ , εἰ βούλει , πάντες ὡς εἰπεῖν ἄνθρωποι εἰκόνων ἢ στεφάνων μετάσχωσι παρ’ αὐτῇ ; 
μᾶλλον μὲν οὖν καὶ δύο τὰ πάντων κάλλιστ’ ἐντεῦθεν προσγίγνεται , οὐ μόνον ἔπαινός τε καὶ δόξα τοῖς τε ταυτὶ τιμωμένοις τῇ τε τιμώσῃ πόλει , ἀλλὰ καὶ θαυμαστή τις ἐπὶ τὰ ἴσα παράκλησις ἔσται . 
ὅτε τοίνυν καὶ ἄλλως ἔνι τῇ πόλει καὶ μεγαλοψυχίᾳ πρὸς οὓς ἔδει κεχρῆσθαι , καὶ μηδὲν αὐτὴν μηδενὶ τὸ παράπαν βεβλάφθαι τίς ἀτελείας ἀνάγκη καὶ τοῦ τοῖς ἡμετέροις αὐτῶν ἐντεῦθεν λυμαίνεσθαι ; 
ὥστε καὶ ἃ Δημοσθένης λαμπρῶς ἄγαν ὑπὲρ ἀτελείας προΐσχεται , τῶν ἀτοπωτάτων εἶναι φάσκων καὶ τῆς εἰς ἅπαντ’ ἀνάξιον μεγαλοψυχίας ἡμῶν , ἐὰν ἃ δεδώκαμεν ἀφελώμεθα , ταῦτ’ εἰς κενὸν αὐτῷ καθειστήκει τοῦτον τὸν τρόπον . 
οὐ γὰρ μόνον τοὺς εὖ παθόντας ἀφαιρησόμεθα τοῦθ’ , ὡς αὐτὸς οἴεται , οὐδ’ ἧς παρ’ ἡμῶν ἀπέλαυσαν δόξης , ταύτης ἐκπεσοῦνται διὰ τὸν νόμον , ἀλλὰ καὶ καλλίω καὶ περιφανεστέραν ταύτην νῦν κομιοῦνται , ἀντ’ ἀτελείας θαυμαστῶν τινων ἐπιγραμμάτων καὶ εἰκόνων τυχόντες , καὶ κατὰ παντὸς εἰσέπειθ’ ἑστήξοντες δημοσίᾳ τοῦ χρόνου · ὡς καὶ τοῖς ἐπιγιγνομένοις σαφῶς μανθάνειν ἐξεῖναι ὁπόσον τι τούτοις ἡ πόλις τῆς εἰς αὐτὴν ἕνεκ’ εὐνοίας ἐχρῆτο · ὃ τίνος ἀτελείας οὐ μεῖζον ; 
εἴπερ ἡ μὲν οὐ διηνεκὴς οὐδὲ διὰ πάντων ἥκουσα τῷ γιγνώσκεσθαι , τὸ δ’ ἀθάνατον ὡς εἰπεῖν καὶ οὐδένα τῶν πάντων οἷόν τε λανθάνειν , οὐ μᾶλλόν γε ἢ τὴν πόλιν ὁντινοῦν ἔστι λανθάνειν . 
οὐκοῦν καὶ Ἐπικέρδης καὶ Λεύκων καὶ ὅστις ἕτερος , εἰ ὅτ’ αὐτοὺς ἡ πόλις ἐτίμα , δυοῖν αἵρεσις ἦν , ἢ ἀτελείας ἢ ἀνδριάντων μετέχειν , οὐκ ἄν μοι δοκοῦσι μηδ’ ὅσον περὶ ἀτελείας ἀκοῦσαι δεδέχθαι , ἐξὸν πολλῷ τινι μείζονι τετιμῆσθαι καὶ ὃ τοὺς μετασχόντας παραπλησίους εἶναι δοκεῖν ποιεῖ τοῖς θεοῖς · τοὺς τοίνυν τότ’ ἂν οὕτω διατεθέντας καὶ ὅλῳ θυμῷ πρὸς ταῦτ’ ἐσχηκότας εὖ οἶδα καὶ νῦν μὴ μόνον τῆς προσούσης ἀτελείας περὶ πλείονος ἂν πεποιῆσθαι τὴν ἐν ταῖς εἰκόσιν ἐπιτιμίαν , καὶ αὐτοὺς καὶ τούς γ’ αὐτῶν παῖδας , ἐάν γε μὴ περιῶσιν , ἀλλὰ καὶ τοσοῦτον ἡσθῆναι ὡς καὶ πλείστην χάριν ὁμολογῆσαι δή που τῇ πόλει τοῦ τε ταυτὶ διανενοῆσθαι τοῦ τ’ ἐψηφίσθαι συμφέροντα μὲν ἑαυτῇ , συμφέροντα δὲ καὶ σφίσιν αὐτοῖς . 
ἀλλ’ ὅταν , φησὶ , ταῦτα δῶμεν , οἱ τούτων παῖδες , ὅτι μὴ κἀνταῦθα κοινωνεῖν ἔθ’ ἕξουσι τοῖς πατράσιν , ὥσπερ ἐν ἀτελείᾳ , ἅτε τὰ μέγιστ’ ἠδικημένοι , βοήσονται . 
πρῶτον μὲν οὖν , ὦ οὗτος , οὐκ οἶμαί τιν’ αὐτῶν τὸ παράπαν δυσχερανεῖν διὰ τὸ καὶ τοῖς υἱέσιν εὖ μάλα προσεῖναι τῶν γεγεννηκότων τὴν δόξαν , ἀλλ’ ὡς εἰκὸς αὐτοὺς ἀγαπήσειν , εἰ μόνον τηλικούτων πατέρων προσαγορεύοιντο παῖδες · ὡς γὰρ τὸ πατρὸς ἢ μητρὸς κακὰ συνειδέναι , κατὰ τοὺς ποιητὰς , καὶ τούς γε θρασυσπλάγχνους δουλοῖ , οὕτως ἡ τούτων , εὔκλεια καὶ λαμπρότης ζηλωτοὺς , ἄγαν παρασκευάζει τοὺς ἐξ αὐτῶν , ἔπειτ’ εἰ μὲν ἁπάντων ὧν ἀξιοῖ τοὺς εὐεργέτας ἡ πόλις καὶ τοῖς ἐκ τούτων ἀνάγκη μετεῖναι καὶ ταῦθ’ ὥσπερ τις κλῆρος εἰς τοὺς ἐκγόνους κάτεισιν , εἰκότα ἂν καὶ οὗτοι λέγειν δοκοῖεν τούτων στερόμενοι · εἰ δ’ ἐπὶ μόνης μὲν ἀτελείας τοῦτ’ ἦν , ἑτέρου δὲ οὐδενὸς , αὕτη δὲ νῦν καθάπαξ ἀνῄρηται , οὔτ’ ἔχει λόγον τὰ τοιαῦτα ζητεῖν ἐθέλειν τῶν τε τῆς ἀτελείας κἀν τοῖς ἄλλοις μεμνῆσθαι . 
καὶ σύν γε ἔτι παραπλήσιον ἔσται ὥσπερ ἂν εἴ τις ὀλυμπιονίκου πατρὸς ὢν , ἔπειτ’ ἀξιοῖ διὰ τὴν φύσιν καὶ τοῦ κοτίνου μετέχειν · ἀλλ’ ἀκούσεται πάντως ὅ γε τοιοῦτος ὡς οὐ γένους , ἀλλ’ ἄθλων ἐστὶ τὰ γέρα , καὶ ὁ τούτων ἐπιθυμῶν ἐκείνοις ἐπαποδύσεται πρῶτον , κᾆθ’ οὕτω καὶ πρὸς ταῦτα χωρήσει . 
εἰ τοίνυν τὰ μικρὰ καὶ οὐ τοσούτου δή τινος λόγου—τί γὰρ δὴ πρὸς ἀνδριάντα θαλλός ; 
εἴπερ ὁ μὲν διαρκὲς , θαλλὸς δὲ κατ’ αὐτὸν δὴ μόνον τὸν τοῦ προσίεσθαι χρόνον ἔχει τὸ κέρδος · — εἰ τοίνυν ἐξ ἄρα τοῦ πεφυκέναι ταῦτ’ οὐχ οἷόν τε λαβεῖν μὴ καὶ πόνων ἡγησαμένων , πῶς οἷόν τε ἀκονιτὶ κεκαρπῶσθαι τὰ μείζω ; 
καὶ μὴν εἰ ἃ τοῖς πατράσι δίδοται γέρα , τούτων ἔπειθ’ οἱ παῖδες ἀξιοῦσι μετέχειν διὰ τὴν φύσιν , τί μὴ καὶ τῶν ἀτυχημάτων αὐτοῖς ἀξιοῦσι μετέχειν ἀπὸ τῆς αὐτῆς ταύτης αἰτίας ; 
οὐ γὰρ ἐν μὲν τοῖς βελτίστοις εἰσὶ παῖδες , ἐν δὲ τοῖς πονηροτάτοις οὐκέτι , ἀλλὰ καὶ πολὺ μᾶλλον ἐνταῦθα δεῖ τούτους τὸ πεφυκὸς ἐνδεδεῖχθαι , εἰ μὴ μέλλοιεν ἔλαττον ἔχειν τῶν φίλων , οὓς αἱ συμφοραὶ παριστᾶσιν · εἰ δ’ οὐδ’ ἂν ἐν ὀνείροις συνατυχεῖν αὐτοῖς ἕλοιντο , οὔκουν γε ἑκόντες εἶναι , ὥς γε ἐγὼ νομίζω , πῶς ταῖς τούτων εὐπραγίαις δεῖν οἴονται χρῆσθαι ; 
πῶς δ’ οὐ σφίσιν αὐτοῖς περιπίπτουσιν , ὅταν ταῦτ’ ἀξιῶσιν , εἴπερ ἐπὶ μὲν τῶν φαυλοτάτων ἀρνοῦνται τὴν φύσιν , ἐπὶ δὲ τῶν εὖ ἐχόντων ἄνω καὶ κάτω ταυτησὶ λόγον ποιοῦνται ; 
ὅλως δὲ εἰ μὲν ὀρθῶς καὶ δικαίως ταύτην προΐσχονται , δεῖ δή που ταύτης διὰ πάντων ἔχεσθαι καὶ μὴ νῦν μὲν , νῦν δ’ οὔ · εἰ δὲ κέρδους ἕνεκα μόνου πρὸς αὐτὴν καταφεύγουσιν , ἄλλως δὲ οὐδαμῶς , λανθάνουσι σφᾶς αὐτοὺς ταύτης οὐδὲν ἧττον ἀλλοτριοῦντες ἢ συνιστάντες · 
οὔκουν οὐδὲ προσέχειν τὸν νοῦν αὐτοῖς δεῖ τὰ τοιαῦτα προκαλουμένοις . 
ἔτι τοίνυν κἀκεῖθεν , ὦ ἄνδρες Ἀθηναῖοι , μάλιστ’ ἔχοιτ’ ἂν συνιδεῖν ὃ λέγω καὶ τὸ συμφέρον ἐξ ἀνάγκης νομοθετεῖν , ὅτι πλὴν ἀτελείας πάντα τἄλλα πρὸς τοὺς εὐεργέτας ἔσθ’ ἡμῖν ποιητέα , ἂν τοὺς ἡμετέρους προγόνους ὁποῖοί τινες περὶ ταῦτ’ ἦσαν ἐνθυμηθῶμεν , ὅτε καὶ τὰ τῆς πόλεως ὡς μάλιστα ἤνθει , καὶ τὸ πρὸς ταύτην ἐπιδείκνυσθαι καὶ φιλοτιμεῖσθαι φιλοτιμότερόν πως καὶ μετὰ μείζονος ἀπήντα παρασκευῆς . 
ἐκεῖνοι τοίνυν καὶ ἀγχινοίᾳ καὶ συνέσει καὶ τοῖς ἄλλοις ἀγαθοῖς τῶν ἁπανταχῆ πάντων κρατοῦντες καὶ πᾶσαν πολιτικῆς ἀρετῆς ἐπιστήμην ἐν τῇ ψυχῇ φέροντες , μᾶλλον δ’ αὐτὸ τοῦτο ψυχὴ τῶν πραγμάτων καὶ δοκοῦντες καὶ ὄντες , οὐ μόνον ὅπως ἑαυτῆς ἀξίως ἡ πόλις εὖ πράττοι καὶ διαγίγνοιτο , ἀλλ’ ὅπως καὶ τῶν παρὰ τῆς τύχης εὐποιιῶν μειζόνων ἀεὶ διὰ πάντων πειρῷτο , τοῦτ’ ἔχοντες προὔργου , αὐτοί τε πάνθ’ ὑπὲρ αὐτῆς καὶ ποιεῖν καὶ λέγειν ᾤοντο χρῆναι , μηδὲν τῶν ὅσα πρὸς εὐδαιμονίαν τοῦ κοινοῦ φέρει μηδ’ ὁπωστιοῦν παριέντες , τούς τε πρὸς αὐτὴν ὁτιοῦν ἀγαθὸν διαπραξαμένους , καὶ πολίτας λέγω καὶ ξένους , καὶ γενομένους τοῖς πράγμασιν ἐν καιρῷ , ὁμοῦ μὲν ἀμειβόμενοι τῆς σπουδῆς , ὁμοῦ δὲ καὶ πρὸς τὸ μέλλον καὶ αὐτοὺς καὶ τοὺς ἄλλους ἐπὶ τὰ ἴσα καὶ μείζω παρακαλοῦντες , μεγίσταις ὅτι μάλιστα καὶ φιλοτιμοτάταις ἐδωροῦντο τουτουσὶ ταῖς τιμαῖς , τοῦτο μὲν χαλκοῦς ἐπ’ ἀγορᾶς ἱστάντες , τοῦτο δὲ παρέδρους τοῖς ἐν ἀκροπόλει θεοῖς καθιστάντες , τοὺς δὲ μεγάλων καὶ θαυμαστῶν καὶ τῶν αὐτῶν τοῖς θεοῖς ἀξιοῦντες τῶν προσρημάτων , ἔστι δ’ οἷς καὶ χρήματα ὅτι πλεῖστα διδόντες · καὶ γὰρ πλέθρα τῆς μὲν πεφυτευμένης , τῆς δὲ καὶ ψιλῆς · οἱ δὲ σίτησιν ἢ στεφάνους ᾑροῦντο καὶ ἄττα τοιάδε . 
ταῦτ’ ἦσαν αἱ τηνικαῦτα τῆς πόλεως ἀμοιβαὶ πρὸς τοὺς ἑκάστοτ’ εἰς αὐτὴν καλοὺς κἀγαθούς . 
οὕτως Ἐρεχθεὺς ὁ τῆς Ἀθηνᾶς , οὕτως Ἁρμόδιος καὶ Ἀριστογείτων · Περικλέα δὲ τὸν Ξανθίππου τίς οὐκ οἶδε τῶν πάντων Ὀλύμπιον προσρηθέντα κατὰ ταὐτὰ τῷ Διί ; 
ἀτελείας δὲ οὐδ’ εἱστισοῦν μὰ τοὺς θεοὺς λόγος τότ’ ἦν οὐδ’ ἐξέτασις , οὐδ’ ἠξίουν ἐντεῦθεν δή που ποιεῖσθαι τὰς δωρεὰς , οὐχ ὅτι ταύτην ἠγνόουν , ἀλλ’ ὅτι σαφῶς ᾔδεσαν ὡς ἐν μὲν τῷ ταῦθ’ ἅπερ ἔφην διδόναι οὐδ’ ὁτιοῦν ἔσται βλάβος τῇ πόλει , ἐν δὲ τῷ τοὺς δεῖνας ἢ τοὺς δεῖνας εἰς ἀτέλειαν ἄγειν οὐ μικρά τις ζημία . 
ἡ γὰρ τῶν λειτουργιῶν κατὰ βραχὺ δήπουθεν σπάνις καὶ τὸ ταῦθ’ ἅπερ ἔφην ἔχειν διδόναι προϊόντος ἀναιρήσει τοῦ χρόνου , πάντων ἀτελῶν καταστάντων . 
ἔπειτα κἀκεῖνο προσῄδεσαν καὶ σφόδρα γε πεφυκὸς ἐν ἀτόποις , εἰ ὧν ἐνεδείξαντό τινες ἀγαθῶν εἰς τὴν πόλιν , τούτων ἕνεκ’ αὐτῇ παραίτιοι κατασταῖεν ζημίας διὰ τὰς ἀτελείας , δέον , εἰ ταῦτ’ ἔπειτ’ ἔμελλον ἔσεσθαι , μηδὲ τὴν ἀρχὴν εἰς εὐεργέτας τελέσαι . 
πῶς οὖν οὐκ ἄτοπον τοὺς μὲν οὕτω διακειμένους τῶν πάλαι μηδεμιᾶς μὲν ἡστινοσοῦν ὑπερβολῆς ἐν ταῖς ἀμοιβαῖς ἀποσχέσθαι , ἀτελείας δὲ μηδαμοῦ τὸ παράπαν μηδ’ ὁπωστιοῦν μνημονεῦσαι , ἡμᾶς δὲ τοὺς τἀκείνων μάλιστα πάντων καὶ στέργοντας καὶ θαυμάζοντας , καὶ νόμον τοῦ τί δεῖ ποιεῖν ταῦθ’ ἡγουμένους , ἔπειτα ταύτῃ κεχρῆσθαι καὶ τὰς τιμὰς ἐντεῦθεν ὁρίζειν , ὥσπερ ἐκείνων κατεγνωκότας , ὅτι μὴ τοῦτο συνεῖδον , ἢ συνιδόντες ὑπὸ βασκανίας ἀπεῖπον . 
καίτοι ὅταν μὲν τούτους ὡς διὰ πάντων κρατίστους θαυμάζωμεν , καὶ μιμεῖσθαι διὰ πάντων ὀφείλομεν τούτους , ἵν’ ἃ τοῖς λόγοις κοσμοῦμεν βεβαιῶμεν τοῖς ἔργοις · 
ὅταν δὲ ἁκείνοις εἰκότως ὡς μὴ καλῶς ἔχοντ’ ἀπείρηται , ταῦθ’ ἡμεῖς ὡς ἔχοντα καλῶς ἀσπαζώμεθα , θατέρῳ δυοῖν ἐνεχόμεθα , ἢ τῷ περὶ τὰς κρίσεις ἐσφάλθαι ἢ περὶ τὰς μιμήσεις ἐψεῦσθαι . 
ὅλως δὲ εἰ μὲν ἀτέλεια κάλλιστον καὶ λυσιτελέστατον καὶ πολιτικῇ μάλιστα πρέπον , οὐχ ἡμᾶς ἔδει μόνους , ὦ ἄνδρες Ἀθηναῖοι , ἀλλὰ καὶ πάντας τοὺς ἄλλους ταυτησὶ λόγον ποιεῖσθαι , ὡς ἄν τινος κοινοφελοῦς καὶ διὰ πάντων χωροῦντος . 
εἰ δ’ οὐδένες ἄχρι τοῦ δεῦρο πλὴν ἡμῶν ἐπὶ ταῦτα προήχθησαν—μηδ’ ἔτ’ ἔπειτα προαχθεῖεν , ὦ δέσποινα Ἀθηνᾶ—τί μόνοι τῶν πάντων ἡμεῖς τὰ τοιαῦτα νοσοῦμεν , ἐκτὸς εἰ μόνοι τῶν πάντων ἡμεῖς μισεῖν ἡμᾶς αὐτοὺς ἀξιοῖμεν ; 
οὐ δή που , φησὶν , οὐδὲ ταῦθ’ ἡμᾶς ἐγκαλεῖσθαι χρεών . 
εἰ μὲν γὰρ , τῶν αὐτῶν ἐθῶν τε καὶ νόμων ἅπασιν ὄντων , ἔπειθ’ ἡμεῖς μόνοι τῶν πάντων ἀτελείας εἰχόμεθα , πονηροί τινες ἂν ἦμεν εἰκότως , οἷς οὐκ ἐξῆν ἐγχειροῦντες καὶ παρὰ τὸν κοινὸν πολιτευόμενοι νόμον . 
εἰ δὲ πολλή τις ἐνταῦθα διαφορὰ , καὶ τοὺς μὲν τούτοις , τοὺς δ’ ἐκείνοις ἴσμεν χρωμένους , καὶ πάντας ἁπλῶς οἷς ἐκ πολλοῦ δοκιμάσειαν , τί δεινὸν εἰ παρ’ οὐδέσι τῶν ἄλλων ἀτελείας νομιζομένης , μόνοις ἡμῖν ταύτης ἔνεστι λόγος ; 
οὐδὲ γοῦν 
Λακεδαιμονίοις οὐδὲ Θηβαίοις οὐδ’ οἷστισιν ἄλλοις ἐγκαλεῖν ἔχομεν διὰ ταῦτα , ἀλλὰ τῷ τῶν πραγμάτων ἐξ ἀρχῆς ἐσχηκότι διδόναι . 
ὡς μὲν οὖν , ὦ Δημόσθενες , ἕκαστοι πρὸς ἀλλήλους ταύτῃ διίστανται ὁμολογῶ καὶ αὐτὸς , ἐπεὶ μηδὲ νομοθέτας κέκτηνται τοὺς αὐτοὺς , ἀλλ’ οἱ μὲν τοὺς , οἱ δὲ τοὺς , ὅπως ἡ τύχη καὶ ὁ συμπίπτων χρόνος ἑκάστοις παρεσκευάκει . 
σοῦ δ’ ἂν ἡδέως πυθοίμην , εἰ ἐν οἷς οὗτοι διίστανται , πότερα τῶν λυσιτελούντων ταῦτ’ ἐστὶν ἢ τῶν ἰδίᾳ καὶ κοινῇ λυμαινομένων τοῖς πράγμασιν . 
εἰ μὲν γὰρ τῶν λυμαινομένων ἐρεῖς , πρῶτον μὲν ἐπιεικῶς ἄτοπον καὶ δεινὸν διὰ τούτων ἡμᾶς ἐπὶ τὰ ἴσα πείθειν ἐπιχειρεῖν καὶ κακῷ τὸ κακὸν , ὡς λόγος , ἰᾶσθαι , ἀλλὰ μὴ διὰ τῶν βελτίστων ἐντεῦθεν ὡς μάλιστ’ ἀπάγειν καὶ τούτοις ὡς οἷόν τε προσάγειν . 
ἔπειτα μετὰ τῆς ἀτελείας καὶ ταῦτ’ ἐξαίρειν ὥσπερ τινὰς Κῆρας προσῆκε τοῦ βίου καὶ παραπέμπειν εἰκότως εἰς τὸ τῶν ποιητῶν ὄρος καὶ κῦμα · μὴ γὰρ οὖν εἴη μηδὲν τὸ παράπαν , ὃ δημοσίαν ἴσχει τὴν βλάβην . 
εἰ δὲ ταῦτα μὲν κοινοῦ τινος κέρδους ἕνεχ’ εὑρέθη καὶ τοῦ τὰ γιγνόμενα δύνασθαι συντελεῖν , ἀτελείας δὲ οὐδὲν μᾶλλον ταῖς λειτουργίαις ἐχθρὸν—ὅταν δὲ ταύτας λέγω , τὴν πόλιν λέγω , δῑ ὧν ταύτῃ τὸ σώζεσθαι— τί περιττὰ συλλογίζει καὶ σοφιστὴς ὧν οὐκ ἔξεστι γίγνει , τὴν μὲν πρὸς ἃ μὴ χρὴ παραβάλλων , ἡμᾶς δ’ ἐντεῦθεν ὡς ἀγαθοῦ τινος ταύτης ἀντέχεσθαι πείθων ; 
τὸ δ’ ἐστὶν ἀτεχνῶς ἐπίβουλον καὶ πειρωμένου τὴν πόλιν ἐσχάτοις περιβάλλειν κακοῖς . 
ὥσπερ γὰρ τὸ τοῖς ἀδικοῦσιν ἐπεξιέναι καὶ πολεμεῖν διὰ πάντων αἱρεῖσθαι οὐδ’ ἂν εἷς φαίη μὰ τοὺς θεοὺς μὴ οὐχὶ τιμῶντος τοῦτ’ εἶναι τοὺς νόμους , οὕτως ἐάν τις τοῖς λυμαινομένοις τῇ πόλει μετὰ πολλοῦ τοῦ περιόντος συνηγορῇ , τεκμήριον ἐναργὲς παρέχεται γνώμης οὐχ ὑγιοῦς καὶ τὰ δεινότατα καθ’ ἡμῶν τεχνωμένης . 
καίτοι ὅταν διὰ τὴν ἐξ αὐτῶν βλάβην ἐκτρεπώμεθα σφᾶς , τίνος ἂν εἰκότως ἄξιος εἴη ὁ δῑ ὧν τούτοις συνηγορεῖ αὐτός τε τοιοῦτος ὢν καὶ τούς γ’ ἄλλους ἐπὶ τὰ ἴσα παροτρύνων ; 
ἐπεὶ καὶ τὸ συκοφαντεῖν καὶ δωροδοκεῖν καὶ ἀσελγαίνειν καὶ λάθρα τοῖς πολεμίοις κεχρῆσθαι καὶ φάρμακα καθ’ ὁτουοῦν συντιθέναι καὶ νὴ Δία γε λῃσταὶ καὶ τοιχωρύχοι καὶ τοῦ πονηροῦ κόμματος ὁστισοῦν τότε μᾶλλον μισοῦνται καὶ δίκην ὑπέχουσι μείζω , ὅταν οἷς δρῶσιν , ἐγκαλύπτεσθαι δέον καὶ τρέμειν , οἱ δ’ ἐπὶ τούτοις τοσοῦτον φρονῶσιν ὡς καὶ σεμνύνειν ταῦτ’ ἐθέλειν πρὸς πάντας , διττὰ δή που νοσοῦντες , κακίαν καὶ θράσος , καὶ μηδ’ ἑκάτερον συνιέντες , ἀλλὰ καὶ δίκην τίνοντες ταύτην τὸ δημοσίᾳ σφᾶς αὐτοὺς ἐξελέγχειν . 
καὶ μὴν οἷς ἡμᾶς κἀκείνως φενακίζειν ἐπιχειρῶν οἴει λανθάνειν , τούτοις οὐδὲν ἧττον ἁλίσκει πονηρευόμενος καὶ κατ’ αὐτὸς σαυτοῦ μᾶλλον ἢ ἡμῶν αὐτῶν . 
οὐ γὰρ ὡς ἔννομόν τι καὶ τῆς ἐκεῖθεν ἐξημμένον ἀνάγκης ἔχων ἀτέλειαν δεῖξαι , οὐδὲ τοὺς ταύτης πέρι διαγορεύοντας νόμους εἰς μέσον θεῖναι κἀντεῦθεν , ὡς νομίζεις , ἐξελέγξαι 
Λεπτίνην , σὺ δὲ καὶ οὕτως σφόδρ’ ἑτέρως ποικίλλεις καὶ περιάγεις τὸν λόγον ὡς καὶ πείθειν ἔχειν ἐκ τοῦ παραχρῆμα δοκεῖν καὶ τοὺς μὴ πάνυ τοι προσεσχηκότας ἑτοίμως χειροῦσθαι . 
εἰ γὰρ οἱ μὲν νόμοι κελεύουσι , φὴ|ς , διαρρήδην βεβαίας εἰς τέλος εἶναι τοῖς εἰληφόσι τὰς δωρεὰς καὶ μηδὲ καθ’ ὅντινα δήποτε τρόπον ταυτασὶ κεκινῆσθαι , ὁ δὲ ἃς δεδώρηταί τισιν ἀτελείας ἡ πόλις ἐν παντὶ τῷ παρασχόντι , ταύτας δῑ ὧν νομοθετεῖ νῦν ἀκύρους καθάπαξ ποιεῖ καὶ νῦν καὶ εἰσαῦθις , πῶς οὕτω παραβαίνων τοὺς νόμους καὶ κατὰ τοῦτο δίκαιος ὢν τὴν τῶν παρανομούντων καὶ αὐτὸς ὑποσχεῖν δίκην , ἔπειθ’ οἷος ἔσται περὶ ὧν συμβουλεύει παρ’ ἡμῶν πεπιστεῦσθαι ; 
οὐ ταῦτα λέγεις ἄνω καὶ κάτω στρέφων καὶ συνεχῶς ἐρωτῶν εἰ μὴ δίκαιον τοὺς εὖ πεπονθότας διὰ τέλους εὖ πάσχοντας εἶναι καὶ μετέχειν εἰς ἅπαν τοῦ γέρως ; 
ἔχε δὴ καὶ σκοπόν . 
ἐπέταξεν ὁ τοὺς νόμους τιθεὶς μὴ χρῆναι τὰς δωρεὰς ἀφαιρεῖσθαι · ἀτελείας δὲ οὐδ’ ὁντινοῦν τὸ παράπαν ποιεῖται λόγον , ἀλλ’ ἁπλῶς οὑτωσὶ δωρεῶν , πλὴν εἰ λάθρα αὐτὸς λέγοντος ἤκουσας . 
τί οὖν ἃ μὴ ’κεῖνος ἐμνήσθη , ταῦτ’ αὐτὸς κακῶς ὑφαρπάζεις , καὶ τὰ μὴ δοκοῦντα τοῖς νόμοις ὡς νόμοις δοκοῦντα λέγεις , ὁμοῦ μὲν τούτους ἐντεῦθεν συκοφαντῶν , ὁμοῦ δὲ καὶ ἡμᾶς ἐλέγχων μηδὲν ἕνεκα νόμων ἐπισταμένους ; 
εἰ δὲ τοῦτο λέγεις , ὡς ἐν τῷ δωρεὰς εἰρηκέναι συμπεριειλήφει καὶ ταύτην · δῶρον γὰρ δή που καὶ τοῦτο · 
ἐκεῖνο πάντως ἐροῦμεν , ὡς οὐχ ὃ τοὺς μὲν εἰληφότας ἰδίᾳ σεμνύνει , τῷ δὲ παρασχόντι κοινῇ λυμαίνεται δήμῳ , τοῦθ’ ὡς ἀληθῶς δωρεὰ , ἀλλ’ ὃ καὶ τούτοις κἀκείνοις πρὸς κέρδους ἐστίν · ὡς ἐκεῖνό γε δωρεὰ μὲν τοῖς λαβοῦσι , πρὸς δὲ τὴν πόλιν ζημία . 
ταύτην δῆτα καὶ πάντες οἱ νόμοι φασὶ δωρεὰν , καὶ ὅπως μηδεὶς ἐκπεσεῖται ταύτης ἐφρόντισαν , ἅτε κοινοὶ παιδευταὶ καὶ κηδεμόνες τῶν ἡμῖν προσηκόντων · ἀτέλεια δὲ εἰ μὲν τῇ πόλει ξυμφέρει , δωρεὰ προσειρήσθω καὶ τῶν ἐχόντων ἀναφαίρετος ἔστω · εἰ δὲ λυμαίνεται καὶ διαφθείρει καὶ πάντα ποιεῖ , τί παραλογισμοῖς τισι κεχρημένος ὥσπερ παρέγγραπτόν τινα καὶ ὑποβολιμαίαν φιλονεικεῖς ταύτην εἰσποιῆσαι τοῖς νόμοις ; 
ὁρᾷς ὅπως διὰ σαυτοῦ τὸ ξίφος ἐπὶ τοὺς ἄλλους ὠθεῖς καὶ παίειν ἑτέρους δοκῶν αὐτὸς ὑφίστασαι τὰς πληγὰς , ὑπὸ τοῦ θρασυτάτου τῆς γνώμης καὶ τοῦ φιλονεικεῖν ἔχειν ἀσχέτως μὴ ὅ τι τοῖς σοῖς λόγοις παρὰ τῶν ἄλλων ἀπαντήσεται ξυνιείς ; 
ὁποῖον δὴ κἀκεῖνο , καὶ ταῦτά φασι γυμνασίου . 
οὐ γὰρ ἀνέχεται Δημοσθένης , ὡς ἔοικεν , ὦ ἄνδρες 
Ἀθηναῖοι , ἑνί γέ τῳ καὶ δυοῖν δόξαι κακὸς , ἀλλ’ ἐκ περιουσίας τοῦτο ὢν ἐληλέγχθαι . 
πρὸς γὰρ αὖ τοῖς ἄλλοις οἷς κατὰ Λεπτίνου χρησάμενος ἔγνω πᾶσαν μὲν αἰτίαν ἐπενεγκὼν , ἐκ δ’ ἄρα πασῶν ταῖς ἀληθείαις ἀποκρουσθεὶς , ὁ δὲ καὶ παρανόμων ἀξιοῖ τοῦτον γεγράφθαι , ἐφ’ ᾧ καὶ αὐτὸς νῦν μᾶλλον ἢ πρόσθεν τἀληθοῦς καταψευδόμενος ἔσται . 
τί γάρ φησι ; 
χρὴ τοίνυν Λεπτίνην μὴ πρότερον τιθέναι τὸν ἑαυτοῦ νόμον πρὶν τὸν παλαιὸν τοῦτον ἔλυσε γραψάμενος · νῦν δὲ μαρτυρίαν καθ’ ἑαυτοῦ καταλείπων ὅτι παρανομεῖ τουτονὶ τὸν νόμον ὅμως ἐνομοθέτει , καὶ ταῦτα ἑτέρου κελεύοντος νόμου καὶ κατ’ αὐτὸ τοῦτο ἔνοχον εἶναι τῇ γραφῇ , ἐὰν ἐναντίος ᾖ τοῖς πρότερον κειμένοις νόμοις. χρὴ μὲν οὖν , ὦ ἄνδρες Ἀθηναῖοι , καὶ μάλιστα χρὴ τὰ τοιαῦθ’ οὕτως περαίνειν καὶ τοῦτον τὸν τρόπον αἱρεῖσθαι νομοθετεῖν , καὶ τὸν μὴ ταύτῃ γε παρεσκευασμένον , ἀλλ’ ὁμόσε χωροῦντα πρῶτος ἔγωγ’ αὐτὸς ἕλοιμ’ ἂν παρανόμων , ὅτι μὴ συνίδοι τὸ δέον . 
ἀλλ’ οὐ Λεπτίνης τοιοῦτος . 
πόθεν ; 
πολλοῦ γε καὶ δεῖ · 
εἰ μὲν γὰρ ἀτέλειαν ὁ νόμος ἐκέλευεν εἶναι , ὁ δ’ οὐ προσεῖχεν , ἀλλὰ καὶ πρὶν ἢ λελυκέναι τὸν νόμον καὶ δεῖξαι μὴ καλῶς εἰρηκότα τἀναντία νομοθετεῖν αὐτὸς ᾤετο χρῆναι , μαρτυρίαν καθ’ ἑαυτοῦ καταλείπει ὅτι παρανομεῖ . 
νῦν δὲ οὔτε νόμος ἦν ὁ κελεύων οὔθ’ οὗτος δή που παρανομεῖ τοιαῦτα νομοθετῶν · οὐ μᾶλλόν γε ἢ Σόλων ὁ παλαιός · ἀλλ’ εἰ χρὴ τἀληθὲς εἰπεῖν , ὁ τἀναντία τοῖς φανεροῖς φρονῶν καὶ τὸ μὲν κοινῇ σῶζον τὴν πόλιν οὐ μὰ 
Δία σκοπῶν , ὃ δὲ πρὸς ὀλέθρου ταυτηὶ καθειστήκει , πᾶσαν εἰσφέρων ὑπὲρ τούτου σπουδὴν , καὶ τῷ τοῖς λόγοις ᾗ βούλεται δύνασθαι χρῆσθαι νῦν μὲν πρὸς τὸ δοκοῦν ἑαυτῷ μεμνημένος τῶν νόμων , νῦν δὲ τοὺς οὐκ ὄντας νόμους εἰς νόμους τιθείς · ὁποῖος αὐτὸς εἶ . 
ὥσθ’ ὅταν ταῦτ’ , ὦ Δημόσθενες , λέγῃς , σαυτοῦ κατηγορεῖς , οὐ Λεπτίνου , εἴ γε ὁ μὲν οὐ νόμου δή τινος περὶ ἀτελείας κειμένου , ἀλλ’ ἔθους χθὲς καὶ πρώην , ὦ Ζεῦ , εἰσκεκωμακότος τῇ πόλει τὸν ὑπὲρ τῆς πολιτείας τοῦτον εἰσήνεγκε νόμον , ὃν κάλλιστον καὶ δικαιότατον πάντες ἂν φαῖεν · σὺ δ’ αὐτὸν ἐλέγχειν ἐπιχειρῶν οὐ νόμῳ τοῦτο ποιεῖς , ἀλλὰ κενοῖς τισι λόγοις καὶ μύθοις παράγων , νόμων μὲν καὶ ἀληθείας καθάπαξ ἀποστατοῦσι , ψεύδους δὲ καὶ παρανομίας μεστοῖς , κἂν χρησμῶν οὐδὲν ἧττον τούτοις αὐτὸς ἰσχυρίζῃ . 
καὶ οὐ τοῦτο μόνον , ἀλλὰ καὶ ταύτη μάλιστα καταψεύδει Λεπτίνου , ὡς ἐν τῷ δυσμεναίνειν ἰδία τισὶν οὐ τῷ τῆς πόλεως προνοεῖσθαι , τεθεικότος τὸν νόμον · 
ἐπεὶ ὅτι γε τοῦτ’ ἐστὶ καὶ οὐχ ὧν αὐτὸς ἕνεκα φάσκεις ἐπὶ ταῦτα προήχθη δῆλον ἐντεῦθεν · πρῶτον μὲν ὅτι πᾶς ὁτῳοῦν χαλεπαίνων κατ’ αὐτοῦ μόνου χρῆται τοῖς λόγοις , καὶ τοῦτ’ ἀντὶ πάντων ἐσπούδακεν , ὅπως βέλτιστον μὲν ἑαυτὸν διὰ πάντων , ἐκεῖνον δὲ παμμίαρον καὶ κάκιστον ἀνθρώπων ἀποφανεῖ , ἐλέγχων , ἐγκαλῶν , διαβάλλων , πᾶσιν οἷς ἔξεστι κατατρέχων , οὐ μέντοι μὰ Δία νομοθετῶν . 
οὐ γὰρ οἷόν τε ταῦθ’ ὁμοῦ συνελθεῖν , νόμον καὶ τὸ γεγράφθαι · τὸ μὲν γὰρ ἔλεγχός ἐστι καὶ διαβολὴ πονηρίας καὶ τοῦ κακόν τινα εἶναι , ὁ δὲ κοινή τις πρὸς μὲν τὰ βέλτιστα προτροπὴ , τῶν δὲ χειρίστων ἀπαγωγὴ , ὡς τὰ μὲν φεύγειν , τὰ δ’ αἱρεῖσθαι . 
πῶς οὖν ἤμελλε δή που Λεπτίνης ἀφεὶς οἷς ἐγκαλεῖν εἶχεν ἐπεξιέναι , τούτοις ὅπως ἔσονται βέλτιστοι παραινεῖν , καὶ οὓς κακῶς πεπονθότας ἥδιστ’ ἂν εἶδε , τούτων ὡς ἑταιροτάτων τε καὶ φιλτάτων ἀντιποιεῖσθαι ; 
οὐκ ἔστι ταῦτα , οὐκ ἔστιν . 
εἰ δ’ ὁ μὲν ὅπως μηδεὶς ἀτελὴς εἴη τῶν πάντων θέμενος νόμον αἰτιώτατος ἄλγους τοῖς ἀτελείας κεκτημένοις κατέστη , σὺ δ’ ἐντεῦθεν ῥᾷστα συλλογίζει τὸ μῖσος , ὥρα σοι καὶ περὶ πάντων ὡς εἰπεῖν τῶν νομοθετῶν ταῦτ’ ἐψηφίσθαι , καὶ δίκην ἀπεχθείας καὶ τούτοις λαχεῖν , ὅτι σωφροσύνης πέρι καὶ δικαιοσύνης καὶ τῶν ἄλλων διεξιόντες οὐ πᾶσιν ἁπλῶς εἰσι δή που κεχαρισμένοι , ἀλλὰ τοῖς εὖ ἥκουσι τρόπων · ὡς τούς γε πονηροτάτους καὶ τἀναντία τοῖς νενομισμένοις φρονοῦντας οὐδ’ ἔστιν εἰπεῖν ὅπως ἀηδῶς ἔχουσι τούτοις . 
ἔπειτα εἴ σέ τις , ὦ Δημόσθενες , ἔροιτο , τίνες ποθ’ οὗτοι , οὓς δυσχεραίνων Λεπτίνης τὸν νόμον ἔγραψεν , οὐκ ἄν μοι δοκεῖς ἔχειν εἰπεῖν . 
ἀλλ’ ὅτι μὲν εἰσὶ τινὲς ἁπλῶς οὕτως εἰρήκεις , τίνες δὲ οὗτοι λέγειν οὐκέτ’ ἀξιοῖς · οὐ τῷ μὴ βούλεσθαι Λεπτίνην ἐκ περιουσίας ἐλέγχειν , ἀλλὰ τῷ μηδέν τι περὶ αὐτῶν σαφὲς ἔχων εἰπεῖν , ἔπειτ’ ἐκ περιουσίας αὐτὸς ἐληλέγχθαι βούλεσθαι . 
οὐ γὰρ ἂν , εἰ εἶχες ὀνομαστὶ τούτων μεμνῆσθαι , σιγᾶν ἠνέσχου , οὐδ’ ἂν παρόντων ἐφείσω , ὁ καὶ μὴ παρόντων ὡς ἂν παρόντων εἰς τοὺς περὶ τούτων λόγους ἐμπίπτων · οὐ μόνον ὅτι πάντων μάλιστα τὰ τοιαῦτ’ αὐτὸς ἑτοιμότατος εἶ , ἀλλ’ ὅτι σοι καὶ τοῦτο πρὸς τὸν ἀγῶνα τὸν σὸν συνήρατ’ ἂν οὐ μικρῶς . 
νῦν δ’ οἷς ἀνωνύμως προήνεγκας οὐ μόνον ἀπειθοῦντας ἅπαντας ἔχεις , ἀλλὰ καὶ δόξαν παρέχεις μηδ’ ὅλως τούτους αὐτοὺς εἶναι , ἀλλ’ ὑπὸ σοῦ συντεθεῖσθαι . 
οὕτω διὰ μὲν τοῦ μεμνῆσθαι μόνον προστρίψασθαι δόξαν οὐ καλὴν ἐθέλων Λεπτίνῃ , διὰ δ’ αὖ τοῦ μὴ πρὸς ὄνομα φάσκειν αὐτὸς τὸν ἔλεγχον φεύγων , ἔλαθες , ὦ Δημόσθενες , καὶ σαυτὸν ὡς οὐκ ἀληθῆ λέγεις ἐλέγξας καὶ Λεπτίνην ὡς ἀληθῶς , ἀλλ’ οὐχ ἡττώμενος πάθους εἰσῆχε τὸν νόμον . 
καὶ τὴν μὲν ἐκ Μιλήτου φασὶ 
Διοτίμαν , ἐπεὶ δέκα ἔτη ἀναβαλέσθαι τῇ πόλει δυνηθεῖσα τῆς νόσου οὐχ οἵα θ’ ὑπῆρξε καὶ τὸ πᾶν ἐξειργάσθαι , οὐδὲ τοῦτ’ εἰργάσθαι νομίσαι , οὐδὲ γενέσθαι τοῖς πράγμασιν ἐν καιρῷ , ὥστε διχόθεν αὐτὴν βεβοῆσθαι , ἔκ τε ὧν ἠδυνήθη τοσοῦτον ἔκ τε ὧν ὅπως οὐ τὸ πᾶν ἠδυνήθη , ἡ δ’ ὥσπερ μηδὲν ἐπιδεδειγμένη οὕτω δυσχεραίνουσα ἦν · σὺ δὲ τοσοῦτον χρόνον νοσοῦσαν ἐξ ἀτελείας τὴν ἐνεγκαμένην ὁρῶν οὔτ’ αὐτὸς ᾤου δεῖν ταύτης ἀπαλλάξαι τῆς νόσου καὶ ταῖς τῶν λόγων ἐπῳδαῖς ὡς εἰκὸς ὑπὲρ ταύτης κεχρῆσθαι , ῥᾴδιον ὂν παντὸς μᾶλλον , τόν τε καλὸν κἀγαθὸν τουτονὶ Λεπτίνην κάλλιστα πάντων καὶ τῇ τῶν θεῶν τοῦτ’ εἰργασμένον προνοίᾳ ἥδιστα ἂν , εἴπερ ἦν , εἰς τοὺς Σικελικοὺς ὤσας κρατῆρας , πανταχόθεν ἐπιχειρῶν τοῦτον ἐλαύνειν καὶ πᾶσιν οἷς ἔξεστι διαβάλλων , ὅπως τὸν μὲν , ὦ θεοὶ καὶ νόμοι , δοῦναι δίκην παρασκευάσῃς , ὡς δῑ ὧν εἰσηγεῖται τοῖς πράγμασι δυσμενῆ · ἀτέλειαν δ’ ὥσπερ τινὰ φυγάδα καὶ ὑπερόριον καταγαγεῖν αὖθις τῇ πόλει , προπίνων ἐντεῦθεν Κτησίππῳ τὸ ταύτης συμφέρον . 
ἀλλὰ γὰρ τὸ προσγράψαι , φησὶ , μηδὲ τὸ λοιπὸν ἐξεῖναι δοῦναι , ἢ θανάτου τὸν τἀναντία γεγραφότα τιμᾶσθαι , οὐ μόνον τυράννου δίκην τὸ ταῦτ’ ἔχειν συνήθως ἐν τῷ τοῦ καιροῦ φιλοτιμεῖσθαι καλοῦντι , ἀλλὰ καὶ τὸ κατ’ ἐξουσίαν ἀνῃρήκει τῇ πόλει . 
εἰ μὲν οὖν καθάπαξ ἡμᾶς , ὦ ἄνδρες Ἀθηναῖοι , Λεπτίνης μεγαλοψυχίας ἀπείργει , ὡς μήτε τοὺς εὐεργέτας ἀντευποιεῖν οἵους τ’ εἶναι μήθ’ ὅλως τοὺς εὖ πάσχειν ἀξίους τοῖς γιγνομένοις δωρεῖσθαι , ἀγνωμοσύνης ἂν εἰκότως φέροιτο μέμψιν καὶ τοῦ μηδέν τι τῶν δεόντων συμβεβουλευκέναι δύνασθαι , καὶ δεῖ τοῦδε τῷ νόμῳ νόμων ἐξούλης λαχεῖν . 
εἰ δὲ πλὴν ἀτελείας πάντων εἶναι λέγει κυρίους , καὶ σίτησιν ἐν πρυτανείῳ καὶ συνοικίας καὶ ἀρχὰς καὶ γῆς πλέθρα καὶ πάντα τὰ τοιαῦθ’ οἷς ἔξεστι νέμειν , ποῦ ταῦτ’ ἐστὶν ἐγκαλεῖσθαι δίκαιος ; 
ὥσπερ ἂν εἰ καὶ ἰατρὸν ἠξίους κακίζειν , ὡς ἀσιτίαν παντελῆ τοῖς κάμνουσιν ἐπιτάττει , παρὰ τὸ μὴ συγχωρεῖν τοῖς βλάπτουσι χρῆσθαι · ἢ καὶ γεωργὸς ἐδόκει σοι φαῦλος καὶ ταῖς ἀρούραις παντάπασι πολεμῶν ὁ τῶν λυμαινομένων ἐκκαθαίρων τὴν βλάστην . 
ἐγὼ δὲ καὶ τοῦτο λέγω , ὡς εἰ μὲν παρανόμων , ὦ Δημόσθενες , γράφει τὸν νόμον , τί περὶ τοῦ μέλλοντος δυσχεραίνεις ; 
αὐτὸ γὰρ τοῦτο τὸ παρανομοῦντ’ αὐτὸν εἶναι τὸ μηδὲ τὸ παράπαν εἶναι τοῦτόν ἐστι · μάταιον οὖν περὶ τοῦ μὴ νῦν ὄντος ὡς ἔτ’ ἐσομένου φροντίζειν · εἰ δ’ εὖ ἔχειν τοῦτον ὁμολογεῖς , καὶ τὸ μηκέτ’ ἂν ἐξεῖναι λελύσθαι τοῦτον οὐδὲν ἧττον προσωμολόγηκας · οὐ γὰρ δὴ νῦν μὲν φήσεις τοῦτον λυσιτελεῖν , ὕστερον δὲ οὐκέτι , ἀλλὰ τὸν αὐτὸν διὰ τέλους εἶναι προσῆκεν , εἴ γε μέλλει ταῖς ἀληθείαις τὸ πρόσρημα σώζειν . 
ἐκεῖνο δ’ ἴσως ἐρεῖς , ὡς εἰ τῷ νόμῳ τὸ δίκαιον πρόσεστι , καὶ σύνοιδε Λεπτίνης βεβαίως καὶ ἀσφαλῶς ἔχοντι , τοῦ χάριν καὶ τῆς εἰσέπειτ’ ἀσφαλείας προσδεῖν τούτῳ νομίζει ; 
οὐδεὶς γὰρ τῶν νομοθετῶν περὶ ὧν ἔθεσαν νόμων ταύτην ἔσχον τὴν γνώμην , οὐδ’ ἐγγὺς , ἀλλ’ ἀποχρῆν ᾤονθ’ αὑτοῖς , εἰ μετὰ τοῦ δικαίου πᾶσι προσφέροιντο . 
νῦν δ’ οἷς αὐτὸς μόνος τὰ τοιαῦτα διανοεῖ ἔοικας οὐκ ἀγαθὴν περὶ τοῦ νόμου δόξαν κεκτῆσθαι . 
ὡς μὲν οὖν ὁ νόμος κάλλιστα καὶ δικαιότατα καὶ ἀσφαλέστατα πάντων ἔχων κοινοφελές ἐστιν ἀγαθὸν , οὐ μόνον , ὦ ἄνδρες 
Ἀθηναῖοι , ἐξ ὧν ἔφην γέγονε δῆλον , ἀλλὰ καὶ οἷς ἐδείξαθ’ ὑμεῖς , τῷ τοιοῦτον εὐθὺς ὁρμῇ τινι θεοφορήτῳ καὶ ὅλῳ καὶ παντὶ δεδέχθαι θυμῷ , ὡς καὶ τῆς συνήθους χειροτονίας καὶ ψήφου κοινῆς αὐτὸν ἀξιῶσαι . 
ὅτι δὲ οὐκ ἄπο λόγου καὶ τὸ τοῖς μὲν ἄλλοις ἅπασι νόμοις μηδὲν μηδ’ ὁτιοῦν προσγεγράφθαι , αὐτῷ δὲ μόνῳ τοῦτ’ ἐκ περιουσίας ὑπάρξαι , οὐχ ὅπως εἴσεσθε σαφῶς , ὦ ἄνδρες Ἀθηναῖοι , ἀλλὰ καὶ φήσετ’ , εὖ οἶδα , μὴ χρῆναι ταῦτ’ ἄλλως ἢ τοῦτον ἐσχηκέναι τὸν τρόπον , εἰ τὰς αἰτίας ἀμφοῖν λογιεῖσθε . 
εἰ γὰρ δὴ Σόλων μὲν καὶ Λυκοῦργος καὶ ὅστις ἕτερος τῶν νομοθετῶν , οὐδεμιᾶς τινος ἐπικειμένης ἀνάγκης , ἀλλ’ ἀπὸ δημοτικωτάτου τῆς γνώμης ἐπὶ τοὺς νόμους ἧκον καὶ τὰς κοινὰς εἰσηγήσεις , Λεπτίνης δ’ ὑπ’ ἀνάγκης καὶ τοῦ μηκέθ’ οἷός τε εἶναι κινδυνεύουσαν ὁρᾶν ἐξ ἀτελείας τὴν πόλιν . 
καὶ οἱ μὲν οὐδένα τῶν πάντων δῑ ὧν ἐνομοθέτουν ἐλύπουν · οὐδὲ γὰρ οὐδὲ γερῶν ἀπεστέρουν · ὁ δὲ πᾶν τοὐναντίον πολλοὺς καὶ παντοδαποὺς τοὺς ταύτης διὰ τὸν νόμον ἐκπεπτωκότας ἐκπεπολεμωκὼς ἑαυτῷ · οὔτ’ ἐκείνους ἐχρῆν , διὰ τὸ μηδὲ τηνικαῦτα τοὺς ἀντιλέγοντας ἴσχειν , πρόνοιαν τοῦ μέλλοντος ἡντινοῦν πεποιῆσθαι · 
οὔκουν οὐδὲ πεποίηνται · οὔτε τούτῳ , διὰ τὸ πολλούς τινας τούτους κεκτῆσθαι , σεσιγῆσθαι τὸ μέλλον · οὔκουν οὐδὲ σεσίγηται · ἀλλ’ ὥσπερ τις ἄριστος ἰατρὸς , οὐ νόσους ἀκούμενος μόνον , ἀλλὰ καὶ φάρμακα ἄττα πρὸς τὸ μέλλον ἐπιδιδοὺς , καὶ προσέτι κελεύων μὴ δῑ ὧν ἡ νόσος ἐπῄει σιτίων , τούτων μηδ’ ὁπωστιοῦν διὰ βίου μετέχειν ἐξεῖναι , ἐφ’ ᾧ μὴ τῶν αὐτῶν καὶ αὖ πεπειρᾶσθαι · ὣς δὲ καὶ Λεπτίνης γράψας μηδένα εἶναι ἀτελῆ , ὁ δὲ μηδὲ τὸ λοιπὸν ἐξεῖναι δοῦναι προσγράφει , τό τε νῦν εἶναι τό τ’ εἰσαῦθις εἶναι καθάπαξ ἀσφαλιζόμενος , καὶ τὰ μὲν τῆς πόλεως ἀεὶ προμηθούμενος , τὰ δὲ καὶ τοὺς εἰς νέωτα παραπλησίους Δημοσθένει τὰ τοιαῦτ’ ἐσομένους ἀνείργων . 
εἰκὸς γὰρ , εἰκὸς , μᾶλλον δὲ πᾶσα ἀνάγκη τὸν ἀεὶ χρόνον καὶ χρηστοὺς καὶ φαύλους ἐνεῖναι τῇ πόλει . 
εἰ δὲ καὶ τυραννίδος εἰς θέσιν νόμων ἐδέησεν εἱστισοῦν , τί καινὸν εἰ καὶ τῆς εἰσέπειτ’ ἀσφαλείας ὑπὲρ τοῦ κοινῇ λυσιτελοῦντος ἐδεήθη Λεπτίνης ; 
ἀλλ’ οὐ περὶ τῷ νόμῳ μὰ τοὺς θεοὺς , ὡς ἄν τις φαίη , δεδιώς · ὁ γὰρ παρ’ ὑμῶν , ὦ ἄνδρες 
Ἀθηναῖοι , καὶ τῆς ὑμετέρας ψήφου παντὸς μᾶλλον ἐπὶ τῷ βέλτιστος εἶναι τὸ συγκεχωρηκὸς ἐσχηκὼς , τί παρὰ τοῦτο ὄφελος , ἂν ὁ δεῖνα ἢ ὁ δεῖνα ληρῇ ; 
οὕτως , ὦ Δημόσθενες , ἃ μὲν ὑπὲρ αὐτὸς σαυτοῦ λέγειν ἐδόκεις , ταῦθ’ ὑπὲρ Λεπτίνου λέγων ὡς κάλλισθ’ εὑρέθης · καὶ οἷς τοῦτον αἱρήσειν ἤλπισας , τούτοις αὐτὸς καθάπαξ ἑάλως . 
καὶ ἀτελείας μὲν , ὑπὲρ ἧς πάντ’ αὐτὸς καὶ ποιεῖν καὶ λέγειν ᾥου δεῖν , ταύτης οὐδὲν ἐξωλέστερον ὦπται · ὃν δ’ εἰσενήνοχε νόμον Λεπτίνης , τούτου μηδὲν ἀναγκαιότερον χρῆσθαι . 
ὥστε σοι καὶ χάριν ἂν εἰκότως ἔχοι Λεπτίνης οἷς ὅτι πλέον ἐντεῦθεν τοῦτον σεμνύνεις ἢ εἰ συνειρήκεις τὸ ἐξ ἀρχῆς . 
τότε μὲν γὰρ καὶ χαρίζεσθαι ἂν ἴσως ἐδόκεις καί τις ἀφῆκε βέλος ἐξ ἀφανοῦς , νυνὶ δὲ ἀνύποπτος ἡ μαρτυρία , ὡς ἄρα τῶν βελτίστων καὶ λυσιτελεστάτων ἁνὴρ , τῷ καὶ παρὰ τῶν ἐχθρῶν αὐτῷ ταῦτ’ ἐψηφίσθαι . 
Πρὸς Λεπτίνην ὑπὲρ ἀτελείας εἴπερ τι τῶν πάντων , ὦ ἄνδρες Ἀθηναῖοι , πρὸς τὸ κοινῇ λυσιτελοῦν ἔχον τῇ πόλει καὶ φέρον ἐπὶ πλεῖστον εἰς δόξαν · καὶ τὸν τοῦ Λεπτίνου νόμον , ὡς οὐ καλῶς ἔχονθ’ ἡμῖν , ἐκποδὼν πεποιῆσθαι . 
εἰ γὰρ ὁ μὲν δῑ ὧν γράφει καὶ νομοθετεῖ οὕτω παντάπασιν ἀτέλειαν ἀναιρεῖ , ὡς μὴ ὅτι τοὺς ἔχοντας αὐτὴν ἀφελέσθαι , ἀλλὰ καὶ ἡμᾶς αὐτοὺς τὸ μηκέθ’ οἵους τ’ εἶναι ταύτης ὁντινοῦν ἀξιῶσαι · 
ἡμῖν δὲ δῑ αὐτῆς ταύτης τὰ κράτιστα παρὰ πάντων μετὰ τοὺς θεοὺς ἀπαντᾷ , οὐ μόνον ἃ καθ’ ἡμῶν ἐστιν ἀτεχνῶς , τούτοις μηδ’ ὁπωστιοῦν ἡμᾶς χρῆσθαι προσῆκεν , ἀλλὰ καὶ τὸν ταῦτ’ εἰργασμένον κολάζειν τε καὶ μισεῖν καὶ τῆς πόλεως ὥσπερ τινὰ κῆρα παντάπασιν ἐξελαύνειν . 
δεῖ γάρ που δυοῖν θάτερον , μᾶλλον δὲ πᾶσα ἀνάγκη · εἰ μὲν ἡμῶν αὐτῶν ὡς ἀληθῶς ποιούμεθα λόγον , μηδένα τούτου τὸ παράπαν λόγον ποιεῖσθαι , μᾶλλον δ’ ὅπως αὐτίκα πεπαύσεται πάντα ποιεῖσθαι λόγον · εἰ δ’ ὅπως κύριος ἔσται · 
τοῦτο δ’ ἀπείη . 
ποιησόμεθα λόγον , δόξομεν εὖ οἶδα πᾶσιν , ἡμῶν μὲν αὐτῶν οὐδ’ ὁντινοῦν λόγον ποιεῖσθαι , τοῦ δ’ ὅπως τὰ ἡμέτερα αὐτῶν ἕξει κακῶς πολύν τινα λόγον ποιεῖσθαι . 
καὶ τίς ἂν ταῦτα φήσειε ; 
καίτοι εἰ τὸ πρὸς τὴν πόλιν ἐρραστωνεῦσθαι καὶ μὴ τὴν γιγνομένην ταυτησὶ πρόνοιαν ἴσχειν οὐκ ἀγαθοῦ τινος καὶ δημοτικοῦ φάσκομεν εἶναι πολίτου · ὅταν τις πρὸς αὐτῷ τούτῳ καὶ ἃ ταύτῃ καθάπαξ λυμαίνεται , ταῦτα γράφειν καὶ νομοθετεῖν ἐκ περιουσίας αἱρεῖται , ποῦ τουτονὶ θήσομεν ; 
ὡς μὲν οὖν πανοῦργος ἡμῖν , ὦ ἄνδρες Ἀθηναῖοι , καὶ δύσνους καὶ τὰ τοιαῦτα Λεπτίνης , καὶ ὡς τῆς ἀγαθῆς καὶ τὴν πόλιν ἐξ ἀρχῆς λαχούσης ἀντίπαλος τύχης , ἐν ὑστέρῳ καὶ δὴ σαφῶς ἐπιδείξω · ὅτι δ’ οὐδὲν τῶν δεόντων καὶ ὧν τοῖς πράγμασι μάλιστα δεῖ , ἀλλ’ ἃ μὴ χρὴ , συμβουλεύει , καὶ παρὰ τοὺς κειμένους τῇ πόλει νόμους καινοτομεῖ , καινούς τινας αὐτὸς εἰς τὴν πολιτείαν εἰσάγων , νῦν ἐμοῦ λέγοντος εἴσεσθε . 
πρῶτον μὲν οὖν , ὦ ἄνδρες Ἀθηναῖοι , ἐκεῖνο μαθεῖν ἡμᾶς δεῖ , ὅτι τοσούτων καὶ τηλικούτων ἄνωθεν , οὐκ Ἀθήνησι μόνον , ἀλλὰ καὶ πᾶσι τοῖς Ἕλλησι συμβούλων καὶ νομοθετῶν γεγονότων , τούτων μὲν οὐδεὶς οὐδέν τι τοιοῦτον πώποτ’ οὔτ’ ἔγραψεν οὔτ’ εἰσηγήσατο · μάλιστα ἂν εἴ γε συμφέρειν ᾔδεσαν καὶ τοῦτ’ εἰρηκότες , ὥσπερ καὶ τἄλλα , δῑ ὧν ἡμῖν ἡ πόλις , σὺν θεοῖς εἰπεῖν , ἄριστα ἔχει μόνος δὲ οὗτος , ὥσπερ ἐκ θεῶν ἥκων καὶ τὸ συμφέρον ἐκεῖθεν ὑπὲρ τοὺς ἄλλους πάντας εἰδὼς , ἐπὶ ταῦτα προῆλθε , καὶ νομοθετεῖν οἴεται δεῖν ἃ μηδὲ τὴν ἀρχὴν ἐντεθυμῆσθαι προσῆκεν . 
ἔπειθ’ ὅτι πάντων ὡς εἰπεῖν τῶν νόμους τιθέντων οὐ τὸ συμφέρον μόνον σκοπούντων , ἀλλὰ καὶ ὅπως μετὰ δόξης τοῦτ’ ἔσται μάλιστα παρασκευαζόντων , ὡς τὸ μὲν μετὰ δόξης εὖ πράττειν εὖ πράττειν ὡς ἀληθῶς ὂν , ἄνευ δὲ ταύτης ἐξ ἡμισείας οὖσαν τὴν τύχην · οὕτω πολλοῦ τινος ἐδέησε Λεπτίνης ἀμφοτέρων τουτωνὶ ποιήσασθαι λόγον , ὡς καὶ ἀμφοτέρων τούτων δῑ οὗ γράφει νόμου τὴν πόλιν ἀποστερεῖν , ἀτέλειαν ἐκ μέσου τιθείς . 
ἀλλὰ μή πω τοῦτο , ἀλλ’ ὅτι δῑ ὧν μόνος τῶν πάντων ἀναιρεῖν ταύτην πειρᾶται καὶ ὅπως μηκέτ’ ἔσται τοῦ λοιποῦ πᾶσαν εἰσφέρει σπουδὴν , διὰ τούτων οὐχ ἥκιστα πάντων συνίστησι ταύτην , καὶ ὅπως εἰς ἅπαν ἔσται κατασκευάζει σαφῶς . 
ὅταν γὰρ ταύτῃ μὲν οὐδ’ ἡντινοῦν μέμψιν ἐπάγῃ , οὐδ’ ἀγορεύειν κακῶς ἀξιοῖ , ἀναξίους δέ τινας φάσκῃ ταυτησὶ μετασχόντας τῶν λειτουργιῶν ἀποσχέσθαι , ἄμφω ταυτὶ μαρτυρεῖ , καὶ τὴν ἀτέλειαν ὡς κάλλιστα ἔχειν καὶ χρῆναι ταύτην εἰς ἀεὶ παραμένειν τῇ πόλει , καὶ πρός γε ἔτι τὸ μηδ’ ἂν αὐτὸς ἐπὶ τὸ νομοθετεῖν κεκινῆσθαι , εἰ τοὺς μετέχοντας ἀξίους ἑώρα . 
ὅτε τοίνυν οὐκ ἂν τοῦτ’ ἔδρα , εἰ μηδεὶς ἀνάξιος ἦν , οὐκ εἰκότως οὐδ’ ἐξ ἀνάγκης κατὰ τῆς ἀτελείας χωρεῖ , δέον κατὰ τῶν ἀναξίων μόνον , ὡς οὐ προσηκόντων τῷ πράγματι . 
καὶ μηδεὶς εἴπῃ ὡς ἐπειδή τινες φαῦλοι ταύτης μετέσχον , διὰ τοῦτο καὶ ταύτην ἐν τοῖς φαύλοις θετέον . 
ἀλλ’ ἐπειδὴ πᾶσιν ὡς εἰπεῖν τοῖς βελτίστοις τῆς ὑπὲρ ἡμῶν προθυμίας δίδοται γέρας , διὰ τοῦτο καὶ ταύτην ἀνάγκη μετὰ τῶν σφόδρα συνεχόντων τὴν πόλιν σπουδῆς ἀξιοῦσθαι . 
ἄλλως δὲ οὐδ’ ἀνάξιος πώποτ’ οὐδεὶς , ὡς ἐγᾦμαι , ταύτης μετέσχεν , οὐδ’ ἐγγὺς , ἀλλ’ ὅστις τὰ πρὸς ἡμᾶς ἄριστος ὦπται καὶ γεγονὼς ἐν καιρῷ . 
τοὺς γὰρ τοιούτους μάλισθ’ ἡ πόλις πᾶσιν οἷς ἔχει δωρεῖται καὶ τιμᾷ τὰ εἰκότα καλλίστους ἐξ ὧν ἔδρασαν σφᾶς ἡγουμένη · κἂν ἄλλως φαῦλοί τινες τύχωσιν ὄντες καὶ μὴ διὰ σφᾶς αὐτοὺς ἀξιόχρεῳ δόξης . 
ὥστ’ ἀνάξιός ἐστ’ οὐδεὶς , ὦ Λεπτίνη , τοῦτο τὸ μέρος . 
οὐ μὴν ἀλλ’ εἰ καὶ τὰ μάλιστα τοῦθ’ οὕτως ἔχει , ὅτι μὲν πολλῷ κάλλιον καὶ φιλανθρωπότερον διὰ τοὺς ἀξίους δή που καὶ τοὺς ἀναξίους τιμᾶσθαι ἢ διὰ τοὺς ἀναξίους ἀποστερεῖσθαι ταύτης καὶ τοὺς ἀξίους , ἐῶ . 
ἀλλὰ καὶ οὕτω σαυτῷ περιπίπτεις . 
τί γὰρ οὐ τοὺς ἀναξίους μόνους , ἀλλὰ καὶ τοὺς ἀξίους ἁπλῶς ἀτελείας ἀποστερεῖς ; 
εἰ γὰρ τῷ ὄντι μόνοις τουτοισὶ δυσχεραίνεις , ἔδει δή που τούτων μεμνῆσθαι μόνων , τῶν δ’ ἄλλων ἀπέχεσθαι . 
νῦν δὲ οἷς πάντας ἁπλῶς ὑπάγεις τῷ νόμῳ ἔοικας οὐχ οὓς λέγεις μόνους κακίζων , ἀλλὰ κοινῇ πᾶσι βασκαίνων πάντας ἀφαιρεῖσθαι πειρᾶσθαι τὰς δωρεάς . 
μᾶλλον δὲ οὐκ εἰκάζειν , ἀλλ’ εἰδέναι δίδως σαφῶς μηδ’ ὁπωστιοῦν ἔχων πρὸς ταῦτ’ ἀντειπεῖν . 
σκόπει δὲ καὶ οὕτως . 
εἰ ὅστις ἀνάξιος , ὡς αὐτὸς λέγεις , οὗτος καὶ ἀτελείας ἀνάξιος , ἀνάγκη πᾶσα τοὺς ἀξίους ταύτης τυγχάνειν , ἵνα καὶ τὸ διάφορον ἑκατέρων σώζηται · ἂν δὲ καὶ οὗτοι μετὰ τῶν ἀναξίων ἐκπέσωσι ταύτης , πρῶτον μὲν οὐκ οἶδ’ ὅτῳ τῶν ἀναξίων διοίσουσιν · ἔπειτ’ ἀνάξιοι δόξουσιν εἶναι , τῶν γε ἀξίων ὄντες . 
μᾶλλον δὲ ταῦτ’ ἄμφω συμβήσεται , τοὺς μὲν ἀξίους ἀναξίους δοκεῖν τοῦτ’ εἶναι τὸ μέρος , τοὺς δὲ ἀναξίους ἀξίους , ἐπειδήπερ ἄμφω ταύτης ἐξ ἴσης στερήσονται . 
καὶ μὴν τοὺς μὲν ἀναξίους ὄντας ἀξίους ἡ πόλις οἷς μετέδωκεν ἔδειξε , σὺ δὲ καὶ τοὺς ἀξίους παρ’ ἑαυτῶν δῑ ὧν ἀποστερεῖς οὕτως ἀναξίους ἐργάζει καὶ πολλῷ χείρους ἐκείνων , ὡς τοῖς μὲν οὐδὲν ἂν γενέσθαι καινὸν ἐκπεσοῦσι τῆς δωρεᾶς · ἀνάξιοι γὰρ κατὰ τὸν σὸν τυγχάνοντες λόγον , ἀνάξιοι πάλιν ἔσονται · οἱ δ’ ἄξιοι καὶ πρὸ ταύτης ὄντες καὶ ταύτης ἀξίως τυχόντες εἰς ἀναξίους τελέσουσι ταυτησὶ στερηθέντες · καὶ ταῦτ’ οὐδὲν ἐγκαλούμενοι τὸ παράπαν , καθάπερ ἐκεῖνοι . 
οὐκοῦν καὶ κατὰ τοὺς ἀξίους καὶ κατ’ αὐτοὺς δή που τοὺς ἀναξίους εἰς τοὐναντίον τὸ πρᾶγμά σοι περιίσταται καὶ σαυτὸν αὐτὸς ἐξελέγχεις , διὰ μὲν τοῦ τοὺς ἀναξίους μόνους καὶ μὴ τοὺς ἀξίους προΐσχεσθαι μάτην τοὺς ἀξίους τῶν πρὸς ἀξίαν ἀποστερῶν , διὰ δ’ αὖ τοῦ καὶ τοῖς ἀξίοις καὶ μὴ μόνοις τοῖς ἀναξίοις ἐπηρεάζειν βούλεσθαι , οὐδὲ τοὺς ἀναξίους προϊσχόμενος ἐν καιρῷ , οὕτως ἡμᾶς οἷς λέγεις παράγων , οἷς πράττεις ἃ λέγεις ἐλέγχεις . 
καὶ τοὺς ἀναξίους προτείνων , σὺ δ’ οὐδὲ τῶν ἀξίων ἀπέχει , μᾶλλον δὲ καὶ πάντων ἡμῶν . 
καὶ τοσούτῳ μᾶλλον ἡμῶν , ὅσῳ τοὺς μὲν αὐτὸ τοῦτο μόνον ἀτελείας ἀποστερεῖς , ἡμᾶς δὲ ἀδικεῖς μὲν οὐχ ἧττον καὶ τοῦτο τὸ μέρος , εἴπερ τἀκείνων ἡμέτερα χρὴ λέγειν . 
ἀδικεῖς δὲ καὶ οἷς περὶ τοὺς εὐεργέτας ἀγνωμονοῦντας ἡμᾶς φιλονεικεῖς ἀποφαίνειν , καὶ οἷς ἀτέλειαν οὔθ’ ἡμεῖς ἡμῖν αὐτοῖς , εἴ τῳ ταύτης ἐν τῷ τοῦ καιροῦ καλοῦντι δεήσει , οἷοί τε πορίζειν ἐσόμεθα , οὔθ’ ἑτέρους οὑστινασοῦν οὔτε νῦν οὔτε εἰσαῦθις τουτοισὶ δεδωρῆσθαι . 
καὶ τὸ πάντων δεινότατον , τῆς εἰς ἡμᾶς φιλοτιμίας ἀπείρξομεν πάντας , ἐὰν ἃ τοῖς εὖ πεποιηκόσι καλῶς καὶ δικαίως ἀποδεδώκαμεν πάλαι , ταῦτ’ αὐτοὺς ἤδη παρὰ πάντας ἀφελώμεθα νόμους , διὰ τοὺς νόμους τοὺς σούς . 
ὅπερ οὐκ ἄτοπον μόνον , ἀλλὰ καὶ παντάπασιν ἀσεβές · 
ἐπειδήπερ εὐνοίᾳ θεῶν εὖ πράττουσιν ἄνθρωποι , καὶ μάλισθ’ ἡμεῖς , τὰ μὲν οἴκοθεν εἰσφέροντες καὶ αὐτοὶ , τὰ δὲ καὶ τοὺς ἄλλους ξυναγωνιστὰς τῆς ἀγαθῆς ἔχοντες τύχης · ὥσπερ αὖ μὴ βουλομένων ἐκείνων τά τ’ ἔνδον τά τε θύραζε δυστυχεῖ . 
εἰ τοίνυν τὸ μὲν οὐκ οὔσαις σκήψεσι χρῆσθαι καὶ ἃ μὴ προσῆκε συμπλάττειν , ἐφ’ ᾧ κοινὴν βλάβην εἰργάσθαι , ἀνδρός ἐστι φθόρου καὶ μηδὲν ὑγιοῦς , τὸ δὲ τοὺς εὖ ποιεῖν αἱρουμένους καθάπαξ ἐπέχειν τοῖς θεοῖς πολεμοῦντος , σὺ δὲ περιφανῶς πᾶσι τούτοις ἐνέχει , οὐχ ὅσον νόμους εἰσφέρειν , ἀλλ’ οὐδὲ νόμων ὅλως ἀκροᾶσθαι δίκαιος εἶ , τῷ τοὺς μὲν κωλυτὰς κακουργημάτων τυγχάνειν ὄντας , σὺ δ’ εἴπερ τις τὰ τοιαῦτα τεχνίτης . 
ἅμα δὲ οὐδὲ νόμον τὸν σὸν δὴ τοῦτον ἔγωγ’ ἂν φαίην , ἀλλ’ ἀνομίαν αὐτὸ καὶ τῆς πολιτείας ἀνατραπὴν καὶ οὐδὲν ὑγιὲς , οὐ μόνον τῷ μηδὲν αὐτὸν ἔχειν ὧν τοὺς ἀγαθοὺς νόμους ἴσχειν εἰκὸς , οὓς καὶ κοινοὺς τῶν πραγμάτων σωτῆρας μετὰ τοὺς θεοὺς ἅπαντες ἴσμεν , ἀλλὰ καὶ τῷ τοσούτων καὶ τηλικούτων , ὡς ἔφην , τῇ πόλει δεινῶν , ἐὰν ὑμεῖς , ὦ ἄνδρες Ἀθηναῖοι , πρόησθ’ , αὐτὸν αἴτιον ἂν γεγενῆσθαι . 
ὅτι δὲ καὶ Λεπτίνης αὐτὸς οὐχ οἷς λέγει τοσοῦτον θαρρεῖ δείκνυσι δή πως δῑ ὧν τοῦ τ’ εἰσέπειτα πρόνοιαν ἴσχει καὶ τοῖς ὑπὲρ ἀτελείας αὖθις θήσουσι νόμον θανάτου τιμᾶται , οὐδενὸς τῶν νομοθετῶν , ὡς ἅπαντες ἴσασιν , οὐδέν τι τοιοῦτον προσθέντος τοῖς νόμοις . 
ναὶ , φησί · διὰ γὰρ τὸ ῥᾳδίως ἐξαπατᾶσθαι τὸν δῆμον ταῦτ’ εἰκότως προσγράψαι . 
τί οὖν ἐκώλυεν , εἴπερ ταῦθ’ οὕτως εἶχε , Λεπτίνη , μὴ καὶ ξύμπαντας τοὺς ἐξ ἀρχῆς νομοθετικοὺς ταῦτα τοῖς σφῶν νόμοις προσγράψαι , ἀλλ’ ἁπλῶς οὕτως ὑποθέσθαι τὸ δέον ; 
ἢ τότε μὲν τῆς πολιτείας οἱ κρείττους παθῶν ἐπεστάτουν θεοὶ , νῦν δ’ ἐπεὶ δημαγωγεῖν ἔχουσιν ἄνθρωποι καὶ ταύτῃ τὰ κοινὰ διοικεῖται , χώραν ἴσχει τοῦ φενακισμοῦ ; 
ἀλλ’ οὐκ ἂν εἰπεῖν ἔχοις · 
ἀλλ’ οἶμαι τῷ μηδ’ ὁτιοῦν φλαῦρον , ἀλλὰ πάντα τὰ βέλτιστα ξυνειδέναι τοῖς αὐτῶν νόμοις , τοῖς μὲν οὐδεμιᾶς τινος τοιαύτης ἐμέλησε τῆς προσθήκης , σοὶ δὲ οἷς ταύτης ἐμέλησεν ἔδειξας οὐ σφόδρα τοῖς νόμοις οἷς λέγεις θαρρεῖν . 
χωρὶς δὲ τούτων εἰ μὲν οὐδέσιν ἄλλοις , μόνῳ δ’ ἐνῆν τῷ δήμῳ περὶ πάντων ἔχειν ψηφίζεσθαι , οὐδ’ οὕτως ἂν ἦν παράκρουσιν ἡντινοῦν ὑφορᾶσθαι , διὰ τὸ τὸν δῆμον τῶν Ἀθηναίων τῶν παρ’ ἄλλοις δικαστῶν εἶναι βελτίω καὶ οἷον εἰκὸς τὸν τῆς Ἀθηνᾶς τρόφιμον . 
ἴσως δ’ οὖν καί τι τοιοῦτον ἂν ξυνηνέχθη . 
ὅτε δὲ καὶ βουλή τις ἡμῖν θαυμαστὴ καὶ πάνθ’ ἃ προσῆκεν αἱρούμενος δῆμος καὶ δικαστῶν πλῆθος καλόν τε κἀγαθὸν καὶ τῇ περὶ τοὺς νόμους ἀκριβείᾳ καὶ τὸν Ῥαδάμανθυν ἂν παριόντων · πῶς οἷόν τ’ ἀπάτην διὰ τοσούτων καὶ τηλικούτων χωρῆσαι ; 
ἢ πῶς ἂν ὁμοῦ πάντας ἔλαθε γεγονυῖα ; 
καὶ μὴν εἰ μὲν ἡμῶν ἀπάτη κρατεῖ καὶ πρὸς τὸ πάθος ἑτοίμως ἔχομεν , ἔδει δή που κἀν τῷ παρόντι τοῦθ’ ὑπὸ σοῦ πεπονθέναι . 
νῦν δὲ περὶ ὧν ἤδη νόμον εἰσάγεις ἀπατᾶν ἡμᾶς ἐπιχειρῶν , ὡς ἄρα τῶν βελτίστων ταῦτ’ ἐστὶ τῇ πόλει , τοσοῦτον ἀπέχεις ὃ βούλει ῥᾳδίως εἰργάσθαι , ὡς καὶ ᾧ μὴ βούλει ῥᾳδίως περιπεσεῖν , κακουργίας καὶ συκοφαντίας ἀτεχνῶς ἁλισκόμενος . 
ἔτι τοίνυν εἰ διαρρήδην μὲν παρὰ πάντων ὁμολογεῖται δεινούς τινας Ἀθηναίους μάλιστα πάντων τὰ δέοντα ξυνορᾶν καὶ ὃ τούτου κάλλιον , τῶν εὑρόντων ἄμεινον χρῆσθαι , σὺ δ’ οἷς αὐτοὺς φάσκεις πρὸς ἐξαπάτην ἔχειν ἑτοίμως , εἰς Μελητίδας ἐντάττεις , ἡδέως ἄν σε ἐροίμην ποτέροις δή τισιν ἡμᾶς προσεκτέον τὸν νοῦν , πότερον πᾶσι τοῖς ἄλλοις ἢ σοί γε ; 
οὐ γὰρ ἀμφοῖν , οἶμαι , φήσεις , οὐδ’ οἷόν τε , ἀλλ’ ἀνάγκη δυοῖν θάτερον , ἢ πάντας ἀνθρώπους οὐκ ἀληθῆ περὶ ἡμῶν φάσκειν νομίζειν , εἰ τῶν ἐξαπατωμένων ῥαδίως κατὰ τὸν σὸν λόγον ἡμεῖς , ἢ μηδενὸς λόγου τοὺς σοὺς ποιεῖσθαι φληνάφους , εἴ γε τὴν ἁπάντων μαρτυρίαν καὶ ψῆφον τοσοῦτον ἔχουσαν ἴσμεν τὸ συγκεχωρηκὸς ὡς μὴ μόνον ἑκασταχοῦ τῶν πραγμάτων ταύτην χρῆναι διώκειν καὶ προτιμοτέραν τῆς ἐν μέρει πολλῷ τῷ ὄντι νομίζειν , ἀλλὰ καὶ τὴν ἐντεῦθεν φήμην θεὸν προσειρῆσθαι . 
καὶ τούτου μάρτυς αὐτὸς , οὐχ ἕνα καὶ δύο , ἀλλ’ Ἀθηναίους πάντας καὶ δῑ αὐτῶν πάντας ἀνθρώπους συμψήφους καὶ συναγωνιστὰς λαβεῖν ἐθέλων τοῦ νόμου , ὡς τὴν ἐν μέρει μαρτυρίαν οὐδὲν οὖσαν μὴ παρούσης ἐκείνης . 
εἶεν . 
εἰ δ’ ἡμετέραν ἀπάτην νομίζεις ἅ γ’ ἐπὶ τῶν ψηφισμάτων τε καὶ ξυμμάχων καὶ ὅλως ὑπὲρ ὧν πρόκειται σκέψις , ἔστιν ὅτε παρὰ τὸ εἰκὸς ἡμῖν ἀπαντᾷ , ὡς τοὺς μὲν ἀντ’ ἀγαθῶν φαύλους ποιεῖσθαι , τοῖς δ’ ἑτέρως ἢ προὐθέμεθα χρῆσθαι , τὰ οὐκ ὄντα δοξάζεις . 
διὰ τί ; 
ὅτι οὐ παρὰ τὴν ἡμετέραν διαγνώμην καὶ ψῆφον , οὐδ’ ὅτι περ ἃ προσῆκε , περὶ τούτων εἰδότες , εἶθ’ ἑκόντες ταῦτ’ ἀφέντες ἃ μὴ προσῆκεν εἱλόμεθα , ἀλλὰ παρὰ τὴν τῶν πραγμάτων ἀνωμαλίαν καὶ τοὺς καιροὺς καὶ ὅ τι τοιοῦτον εἴποι τις ἂν , ταῦθ’ οὕτω ξυνέβη . 
ὡς ἡμεῖς μὲν ὅπως βέλτιστα ταῦτ’ ἔσται πάντα καὶ ποιεῖν καὶ λέγειν ᾠήθημεν δεῖν · εἰ δὲ μηδὲν ὧν βουλόμεθα γέγονε , τὴν τῶν ξυμπεσόντων ἀνάγκην , μὴ ἡμᾶς αἰτιῶ . 
ὥσπερ γὰρ ὁ τοῖς πράγμασι κεχρημένος ἀβούλως τὴν μὲν ἐντεῦθεν ἀηδίαν μόνος εἰκότως φέρεται , ἂν δέ τι χρηστὸν ἀποβῇ , ἑτέρωθεν δεῖ τὴν αἰτίαν ζητεῖν , οὕτως ὁ μετὰ βουλῆς ὅτι πλείστης ἐπὶ τὰ ἔργα χωρῶν κατορθοῖ μὲν , ὡς τὸ εἰκὸς , ἀεὶ δήποτε καὶ ὧν ἐθέλει τυγχάνει , ἂν δέ τί που καὶ σφαλῇ τύχῃ τινὶ , καὶ οὕτως ἐπαίνων ἄξιος ἂν εἴη , τοῦ δικαίου νικῶντος · τὸ γοῦν εἰς αὐτὸν ἧκον ἅπαντ’ ἔχει καλῶς , καὶ προνοίας ἕνεκα καὶ σπουδῆς καὶ τοῦ μηδὲν τῶν γιγνομένων ἐλλείπειν . 
ὥστε ἕως ἂν ᾖ τὸ τὰ βέλτισθ’ αἱρεῖσθαι , οὐδ’ ἂν εἷς ἑκὼν ἀπατώμενος εἴη , ὥς γε ἐγὼ νομίζω , κἂν μυριάκις ἀποτύχῃ τοῦ τέλους . 
καὶ σὺ τοίνυν σκοπῶν ἂν μὲν ἡμᾶς εὕρῃς σκέψεως ἀκριβοῦς καὶ βουλῆς ἐν οἷς ἔξεστιν ἀμελοῦντας καὶ μὴ λογισμῷ καὶ κρίσει τὸ πᾶν ἐνδιδόντας , ἀλλ’ ἁπλῶς οὕτω χρωμένους τοῖς πράγμασι , τότ’ ἤδη καὶ ῥᾳδίους ἡμᾶς εἶναι φάθι καὶ ἥττους ἀπάτης . 
εἰ δὲ πρὸς πᾶσι τοῖς ἄλλοις καὶ τοῦτ’ Ἀθηναίων ἐπίσημον , βουλαὶ καὶ δίκαι καὶ τὸ μετὰ πλείστων τε καὶ καλλίστων τῶν ψηφισμάτων ἑκασταχόσε χωρεῖν · οἵ γε καὶ τοὺς στρατηγοὺς αὐτοὺς οὐ μόνον ἐντεῦθεν αἱροῦνται , ἀλλὰ καὶ πεπαυμένους εἰς εὐθύνας ἄγουσι · πῶς οὐ παραπλήσιον ποιεῖς εἰς εὐκολίαν τουτουσὶ διαβάλλων , ὥσπερ ἂν εἰ καὶ τὸν Πύθιον κακίζειν ἠξίους , ὡς οὐδὲν τῶν δεόντων ἐπίσταται , ὃς καὶ τοῦ τί δεῖ ποιεῖν ἡγεμὼν τοῖς ἄλλοις καὶ σύμβουλός ἐστιν ἀσφαλὴς , καὶ ξυμπάσης ὡς εἰπεῖν τῆς οἰκουμένης τὰ τοιαῦτα δημαγωγὸς καὶ προφήτης ; 
οὐκοῦν δῑ ὧν νῦν ἡμῖν εὖ μάλα σαφῶς ἀποδέδεικται , δέδεικται ὡς ἡμεῖς μὲν οὐχ ὅσον ἀπατᾶσθαι ῥᾴδιοι , ἀλλὰ καὶ τοὺς ἀπατῶντας παντὸς μᾶλλον ἐξελέγχειν δεινοί · σὺ δὲ οἷς λέγεις οὐ μόνον ἀξιόχρεως εἶ τὰ τοιαῦτα πιστεύεσθαι , ἀλλὰ καὶ ὡς εἰς ἀπατωμένους τελεῖς δίδως εἰκάζειν οἷς περὶ ἡμῶν τοιαύτην ἔσχηκας δόξαν . 
καὶ τοῦτο μὲν δὴ τοιοῦτον καὶ οὕτως ἀποφανθέν . 
σὺ δὲ καὶ ὅταν ἀτέλειαν ἐξελαύνῃς τῆς πόλεως , διὰ τὸ τὰς μὲν λειτουργίας ἐντεῦθεν φάσκειν ἐλαττοῦσθαι τῇ πόλει , δεῖν δὲ λειτουργιῶν , εἴπερ του , μᾶλλον δὲ ὡς οὐδενὸς τούτων πάντων λειτουργιῶν πόλεσι δεῖν · πρῶτον μὲν σαυτὸν , εὖ ἴσθι , λανθάνεις αὐτὰς δή που τὰς λειτουργίας περικόπτων τῇ πόλει καὶ ταύτῃ διαφανῶς πολεμῶν . 
εἰ γὰρ ἀτέλεια μὲν τοῖς ὑπὲρ ἡμῶν ἐσπουδακόσι δίδοται γέρας , οὗτοι δὲ μετὰ τοὺς θεοὺς δῑ ὧν δρῶσι συνιστᾶσι τὴν πόλιν , ταύτης δὲ συνισταμένης καὶ λειτουργεῖν καὶ πάντ’ ἔξεστι πράττειν , ὁ τὴν ἀτέλειαν ἀναιρῶν συναναιρεῖ δή που καὶ ἅπαντα ταῦτα , εἴπερ λειτουργεῖν μὲν οὐκ ἔνι μὴ τῶν πραγμάτων εὖ καθεστώτων τῇ πόλει . 
ἀμήχανον δὲ τοῦτο μὴ πάντων πᾶσαν ὑπὲρ αὐτῆς σπουδὴν εἰσφερόντων · εἰσφέρουσι μέντοι προθύμως , ὡς καὶ ἀντ’ εὖ πείσεσθαι παρ’ αὐτῆς αὐτοὶ προσδοκῶντες . 
ἔπειτ’ εἰ καὶ λειτουργιῶν ἡμῖν δεῖ · δεῖ γὰρ , καὶ οὐδεὶς ἀντερεῖ · ἀλλ’ ἄρα πολλῷ μᾶλλον τῶν ὑπὲρ ἡμῶν ἑκάστοτε φιλοτιμουμένων καὶ ὅπως τὰ καθ’ ἡμᾶς ἄριστα ἔχειν σπουδὴν ποιουμένων . 
καὶ ὡς ἀληθῆ λέγω δῆλον ἐξ ὧν τοὺς μὲν τιμῶν ἀξιοῦμεν καὶ εὐεργέτας ἡμετέρους καὶ σωτῆρας καὶ πάντα τὰ τοιαῦτα καλοῦμεν , τοῖς δὲ ὡς ὀφειλέταις οὐχ ὅπως ὧν πράττουσιν ἴσχομεν χάριν , ἀλλὰ καὶ ἤν ποτ’ ἐλλίπωσι τοῦ δέοντος , νεμεσῶντες ὑπάγομεν δίκην · καὶ ὅτι παρὰ μὲν τῶν αὐτὸ τοῦτο μόνον ὄνησίς ἐστι τῇ πόλει , οἱ δὲ μετὰ τούτου καὶ δόξης οὐ μικρᾶς αἴτιοι γίγνονται . 
εἶθ’ οἳ τοῖς ἅπασι προὔχουσι καὶ τῆς βελτίονός εἰσι μοίρας , τούτους ἡμεῖς ἐλάττους διὰ σὲ νομιοῦμεν ; 
καὶ πῶς οὐκ ἄτοπον εὐεργέτας μὲν ὅπως κτησόμεθα πάντα ποιεῖν , ἡμεῖς δὲ καὶ οὓς μὲν ἔχομεν νῦν θεῶν διδόντων , τούτοις φανέντες ἀγνώμονες ἀποστερήσομεν τῶν τιμῶν , οὓς δὲ μέλλομεν ἕξειν , τούτους , ἢν μὴ νῦν ἀγνωμονοῦντες φανῶμεν , τῆς ὑπὲρ ἡμῶν ἀπείρξομεν προθυμίας ; 
καὶ οὐ τοῦτο μόνον , ὦ ἄνδρες Ἀθηναῖοι , ἀλλὰ καὶ τῶν ἡμετέρων προγόνων ταύτῃ δόξομεν χείρους , μᾶλλον δ’ ἐκείνους θαυμαστούς τινας ἄγαν καὶ μεγαλοψυχίᾳ χρωμένους ἀποφανοῦμεν , ἡμᾶς δ’ αὐτοὺς τὰ μέγιστα αἰσχυνοῦμεν , εἴπερ οἱ μὲν καὶ τοὺς δυσμενεστάτους εὖ ποιοῦντες τὸν ἀεὶ διαγεγόνασι χρόνον , ἡμεῖς δὲ παρ’ ὧν εὖ πεπόνθαμεν , τούτους καὶ ὧν ἠξιώκαμεν χαρίτων ἀποστερήσομεν · ἃς τῷ μὲν δοκεῖν παρ’ ἡμῶν , τῇ δ’ ἀληθείᾳ παρὰ σφῶν αὐτῶν ἐκομίσαντο δή που , τῷ τούτων αἴτιοι γεγενῆσθαι δῑ ὧν εἰς ἡμᾶς ἔδρασαν · ὥστε τὰ μὲν παρ’ αὐτῶν πρὸς ἡμᾶς χάριν ἄν τις δικαίως προσείποι , τὰ δὲ παρ’ ἡμῶν πρὸς αὐτοὺς ἀντίδοσιν καὶ πρέπουσαν ἀμοιβήν . 
καὶ τοίνυν τῆς δεδομένης ἀτελείας ἐκπεπτωκότες ἂν ἤδη , αὐτοὶ μὲν καὶ οὕτως οὐδὲν ἧττον ἔθ’ ἕξουσι ταύτην , ὡς ἀξιόχρεῳ , ἡμεῖς δὲ οὐκ ἀγνώμονες μόνον ἐντεῦθεν , ἀλλὰ καὶ ἄπιστοί τινες καὶ ἀβέβαιοι τοῦ λοιποῦ δόξομεν ἅπασιν εἶναι · τὸ μὲν ἐὰν ἃ δεδώκαμεν ἀφελώμεθα δή που , τὸ δ’ ἐὰν πρὸς τοὺς εὐεργέτας οὑτωσὶ μάλιστα σχῶμεν . 
καὶ σιωπῶ τὴν εἰς ἀεὶ παραμενοῦσαν αἰσχύνην τῇ πόλει καὶ τὸ κοινὸν ὄνειδος · ὡς οἱ μὲν πρεσβύτατοι τῶν Ἀθηναίων εὖ ποιοῦντες , οὐκ εὖ πάσχοντες , τοὺς φίλους ἐκτῶντο , ἡμεῖς δὲ πᾶν τοὐναντίον καὶ οὓς ἔσχομεν φίλους ἐχθροὺς καθίσταμεν , τῷ τὰς μὲν παρ’ αὐτῶν εἰς ἡμᾶς ὠφελείας ἀκινήτους εἶναι καθάπαξ βούλεσθαι , οἷς δὲ ἡμεῖς αὐτοὺς ἀμειβόμεθα , ταῦτ’ εὐθὺς ἀνατρέπειν · ἀμφοτέρους καὶ ἡμᾶς αὐτοὺς ὧν εὖ πεπόνθαμεν ἀναξίους ἐντεῦθεν δεικνύντες , κἀκείνους ἀσφαλεστέρους ποιοῦντες πρὸς τὸ μηκέτι τηλικούτοις ἐθέλειν χαρίζεσθαι . 
καὶ πόσων κρημνῶν καὶ βαράθρων ταῦτ’ ἄξια ; 
ὅταν οἱ τοῦ καλοῦ καὶ δικαίου παράδειγμα τοῖς ἄλλοις ἅπασιν ὄντες , ἔπειτ’ ἀγνωμοσύνης καὶ ἀπιστίας καὶ τοῦ μεταβάλλειν εἰκῆ καὶ ῥᾳδίως σχῶμεν αἰτίαν , καὶ δόξωμεν μετ’ Εὐρίπου χωρεῖν , καὶ τὴν ἐξ ἀρχῆς ὑπόθεσιν διαφθείρειν καὶ ὅλως τῶν ἐπὶ σκηνῆς ἢ ψάμμου παιζόντων οὐδὲν ἄμεινον ἴσχειν . 
μᾶλλον δὲ καὶ πολλῷ χεῖρον · εἴπερ οἱ μὲν ὃ προὔθεντο δρῶσι · προὔθεντο δὲ μήποτ’ ἐν ταὐτῷ μένειν , ἀλλὰ μεταβάλλειν ἑκάστοτε πρὸς τὴν χρείαν ἡμεῖς δ’ ἴσοι καὶ παραπλήσιοι διὰ πάντων ὀφείλοντες εἶναι καὶ ταὐτὰ διὰ τέλους φρονεῖν , ἔπειτ’ ἀμέλει κατὰ τὸν Φάριον ἐθελήσομεν ἐξαλλάττειν Πρωτέα , καὶ τῇ πρὸς τοὺς ἄλλους χρῆσθαι ταῖς γνώμαις . 
μήποτε τοσοῦτον ἰσχύσειε Λεπτίνης ὡς τὰ τοιαῦθ’ ἡμᾶς ὑπειλῆφθαι παρασκευάσαι . 
καὶ μὴν εἰ ὥσπερ μισθὸς ἀρετῆς εὐφημίαι , οὕτω καὶ κατωρθωμένων ἐστὶν ἀντίδοσις , ἀνάγκη θαυμάζεσθαι μὲν ἀρετὴν , τοὺς δ’ ὁτιοῦν ἀγαθὸν εἰργασμένους τιμᾶσθαι , ἐάν τε ἀτέλειαν ταύτην φῇς ἐάν θ’ ὁτιοῦν . 
εἰ μὲν οὖν τήν γ’ ἀρετὴν ὅλως ἐπαίνων ἔχεις ἀποστερεῖν , καὶ τοὺς ὑπὲρ ἡμῶν ἀποφανθέντας σπουδαίους ἀποστέρει τῶν ἄθλων , καὶ μηδ’ ἡτισοῦν ἔστω φειδώ . 
εἰ δὲ τῶν ἀτόπων ἐκεῖνο , πῶς λόγον τοῦτό γε σῶζον συνιδεῖν οὐκ ἔχω . 
οὐδὲ γὰρ οὔτ’ ἀρετὴ τοῦθ’ ὅπερ ἐστὶ , δόξει μὴ τῶν γιγνομένων ἀπολαύουσα κρότων οὔτε τὰ βέλτιστ’ εἴσεταί τις τῶν ἔργων ἀμοιβῶν ἀποροῦντα . 
εἰ τοίνυν τὸ τὰ προσήκοντ’ ἀμφοτέροις ἀποδιδόναι πρὸς ἀγαθοῦ , τό γ’ αὐτὰ τούτων ἀποστερεῖν πρὸς βασκάνων . 
σὺ δ’ ἐκπεσεῖν μὲν τῶν ὄντων καὶ ὧν σοι πρόσεστιν ἐστερῆσθαι οὐκ ἂν ἀνάσχοιο , ἀλλά μοι δοκεῖς κἂν ὄναρ τοῦτ’ ἰδὼν τεταράχθαι · ἧς δὲ τοὺς εὐεργέτας ἡ πόλις ἠξίωσεν ἀτελείας , ταύτης τούτους ἀπάγων , φορητόν τι νομίζεις , δέον ἀπὸ σαυτοῦ καὶ τὰ τούτων εἰκάζειν , καὶ μὴ σφᾶς ἀξιοῦν ὧν αὐτὸς γενομένων οὐκ ἂν ἠγαπήκεις ; 
μᾶλλον δ’ ἀνάγκη δυοῖν θάτερον , ἢ καὶ τὴν πόλιν ἐστερῆσθαι τῆς παρ’ αὐτῶν ὠφελείας , ἐπειδὴ τούτους τῶν παρ’ αὐτῆς γερῶν οἴει δεῖν , ἢ μηδὲ τούτοις ὁπωστιοῦν ἐνοχλεῖν , ἐπεὶ μηδὲ ταύτῃ . 
εἰ δὲ ταύτην μὲν ἀξιοῖς ὧν παρ’ αὐτῶν εἴληφεν ἀπολαύειν εἰς ἅπαν , τούτους δὲ μὴ , ἔοικας οὐκ ὀρθῶς οὐδὲ δικαίως τοῖς πράγμασι διαντᾶν καὶ προσέτι τὴν πόλιν οὐχ ὅπως ὧν ἐχρῆν , ἀλλὰ καὶ ὧν ἀπεύξαιτ’ ἄν τις ἀτεχνῶς ἀξιοῦν . 
θαυμάζεσθαι μὲν γὰρ αὐτὴν ὁσημέραι καὶ καλῶς ἀκούειν καὶ συναγωνιστὰς πάντας ἴσχειν τῆς δόξης ἐν εὐχαῖς οἶδ’ ὅτι ποιεῖ , εἴπερ μὴ κοινὸς εἶ τῆς πολιτείας ἐχθρός · 
πράττεις δ’ ἐξ ὧν ἂν εἰκότως μισοῖθ’ ὑφ’ ἁπάντων . 
οὐ γὰρ δή που τοὺς εὐεργέτας οὐδ’ ὧν τὰ μέγιστα ἀπωνάμεθα , οὐ τούτους μόνον ἐκπολεμώσομεν ἡμῖν αὐτοῖς , ἐάν σοι τὰ τοιαῦτα πεισθῶμεν , ἀλλὰ καὶ πάντας τοὺς ἄλλους ἁπλῶς , οὐ διὰ τὴν πρὸς ἐκείνους τοσοῦτον ἀγνωμοσύνην , ὅσον τὸ πρὸς ἀπάτην ἡμᾶς τοῖς πράγμασι χρῆσθαι καὶ κατ’ Εὐρύβατον ζῆν . 
καίτοι ὅταν ταῦτ’ ᾖ , καὶ πονηροτάτην ἡμῖν αὐτοῖς ἐπεισαγάγωμεν δόξαν , τί πλέον ἀπὸ τῶν λειτουργιῶν ἡμῖν ἔσται , ἐὰν , οὐκ 
Ἀθηναίους λέγω μόνον , ἀλλὰ καὶ πάντας ἀνθρώπους κτησώμεθα λειτουργούς ; 
χωρὶς δὲ τούτων εἰ μὲν τοὺς αὐτοὺς οἷόν τ’ ἦν καὶ ἀτελείας ἀποστερῆσαι καὶ φίλους παραπλησίως κεκτῆσθαι , καὶ οὕτως ἡμεῖς μὲν ἀγνωμονοῦντες ἂν εἴημεν οὐδὲν ἧττον τῷ τὰ μὴ προσήκοντα σφίσι διὰ τέλους τηρῆσαι , αὐτοὶ δὲ πρὸς τῷ καλοὶ κἀγαθοί τινες εἶναι δῑ ὧν εἰς ἡμᾶς ἔδρασαν , καὶ μεγαλοψυχίας φέροιντ’ ἂν δόξαν , ὡς οὐκ ἐν οἷς ἠτιμάσθησαν ταραχθέντες , ἀλλ’ ἐφ’ οἷς εἶχον μεμενηκότες . 
εἰ δ’ ἅμα ταύτης στερήσονται καὶ ἡμῖν ἔσονται δύσνοι , ὡς ὑφ’ ἡμῶν ἀτεχνῶς ὑβρισμένοι , μανία δή που σαφὴς ἀντὶ μικρῶν καὶ φαύλων λειτουργιῶν τοσούτοις ἡμᾶς διαβεβλῆσθαι καὶ κακῶς ἀκούειν καὶ μῖσος ἐν Ἕλλησι καὶ βαρβάροις ἔχειν , ἐξὸν πᾶν τοὐναντίον θαυμάζεσθαι καὶ φιλεῖσθαι καὶ διὰ τὴν ἡμετέραν πρὸς τούτους αἰδὼ πάντας ἐπὶ τὰ ἴσα προτρέπειν . 
ἀλλὰ μὴν καὶ περί γ’ αὐτῶν τῶν λειτουργιῶν , ἃς ἀναιρεῖσθαί φησι διὰ τὰς ἀτελείας Λεπτίνης , ἐκεῖνο λέγω , ὡς εἴ τις τὴν ἐσομένην ἐντεῦθεν ὄνησιν ἀκριβῶς ἐξετάσει , καὶ ἣν οἱ τὰς ἀτελείας λαμβάνοντες τῇ πόλει παρέχουσιν , εὑρήσει τὴν μὲν μείζω τοῖς ὅλοις καὶ περιφανεστέραν καὶ ὥστε ταύτης τυγχάνειν ἀξίαν εὐχῆς , τὴν δ’ οὐχ ὅσον ἐλάττω καὶ φαύλην παντάπασι καὶ οὐδ’ αὐτὸ τοῦτο διὰ σμικρότητα δοκοῦσαν δήπουθεν ὄνησιν , ἀλλὰ καὶ οἵαν παροραθεῖσαν μηδ’ ὁπωστιοῦν ἂν τῷ κοινῷ λελυμάνθαι . 
διὰ τί ; 
ὅτι οὐ πᾶσι μέτεστιν ἀτελείας οὐδὲ διὰ πάντων ἁπλῶς τοῦθ’ ἥκει , ἀλλ’ οἷς ἄξιον τὰ τοιαῦθ’ ὡς εὐεργέταις διδόναι . 
τοσοῦτοι δὲ οὗτοι ὥσθ’ ἕνεκα πλήθους οὐχ ὅσον τοῖς λειτουργοῦσιν ἐγγὺς ἰέναι , ἀλλὰ μηδ’ ἂν ἐν προσθήκῃ τουτοισὶ γεγονότες μηδ’ ἡντινοῦν εἰργάσθαι διαφορὰν , μήτ’ εἰς ἀριθμοῦ μήτ’ εἰς πραγμάτων ἐπίδοσιν · μᾶλλον δ’ ἐπείπερ οὐκ εἰς ἀριθμοῦ , οὐδὲ πολλῷ μᾶλλον εἰς πραγμάτων ἐπίδοσιν . 
ὥστ’ εἴ τις νῦν ἔροιθ’ ὑμᾶς πότερα τὴν τῶν μηδὲν εἰς ἐπίδοσιν τῆς κοινῆς ὠφελείας ξυμβαλλομένων ἐν ταῖς λειτουργίαις συντέλειαν ἢ τὴν αὐτῶν τούτων εἰς ἡμᾶς μεγαλοψυχίαν αἱρεῖσθαι δεῖ , τοῦτ’ ἂν εὖ οἶδ’ ὅτι φήσαιτε πάντες , εἴπερ ὑμᾶς αὐτοὺς προὔργου ποιεῖσθε . 
οὐκοῦν ἄτοπον καὶ τῷ λυσιτελεῖ πολεμοῦν παρ’ οὗ μὲν δόξα καὶ κέρδος ὑμῖν , τοῦτ’ εἰσφέροντας τουτουσὶ μὴ θαυμάζειν μηδὲ τοῖς ἴσοις τιμᾶν , παρ’ οὗ δὲ μηδ’ ἡτισοῦν ὄνησίς ἐστι , μὴ τοῦτο ποιοῦντας κακίζειν , καὶ τὴν οὐδὲν ἔχουσαν κέρδος λειτουργίαν περὶ πλείονος ἄγειν τῆς θαυμαστῆς αὐτῶν ὑπὲρ ὑμῶν προαιρέσεως · ἣν , ὦ ἄνδρες 
Ἀθηναῖοι , μὴ σφῶν αὐτῶν καταψεύδεσθαι δόξωσιν , ἀκίνητα βούλονται σφίσιν αὐτοῖς παντάπασι καθεστάναι τὰ ἆθλα , οὐ τούτων , ὡς ἐγᾦμαι , τοσοῦτον δεόμενοι , ὅσον τοῦ καλοὶ κἀγαθοὶ δοκεῖν ἅπασιν εἶναι ; 
μᾶλλον δὲ διὰ τὸ βούλεσθαι καλοὶ κἀγαθοὶ δοκεῖν ἅπασιν εἶναι τουτωνὶ δέονται δή που , εὖ εἰδότες ὡς εἰ καὶ τὸ καλοὺς κἀγαθοὺς αὐτοὺς γεγενῆσθαι αἰτιώτατον σφίσι τοῦ γερῶν ἠξιῶσθαι , ὡς ἐὰν μὴ τοῦτο παρῇ , οὐδ’ ἂν τουτὶ γεγονός . 
ἀλλ’ ἐπεὶ τὸ γερῶν ἠξιῶσθαι καλοὺς κἀγαθοὺς δείκνυσι μᾶλλον , καὶ γνωριμωτέρους καθίστησι πᾶσι , καθάπερ τοὺς Ὀλυμπιονίκας οἱ πομπικοὶ στέφανοι , διὰ τοῦτο δεῖ δή που , μᾶλλον δὲ πᾶσα ἀνάγκη καὶ γερῶν αὐτοὺς ἠξιῶσθαι , ὡς ἂν μᾶλλον καλοὶ κἀγαθοὶ καὶ νῦν καὶ εἰσαῦθις πᾶσι καὶ δοκῶσι καὶ ὦσιν · ὡς ἤδη τινὲς ἠριστευκότες ἐν μάχαις , ἢ καὶ ὁτιοῦν ἄλλο χρηστὸν εἰργασμένοι , ἐπειδήπερ οὐχ ὧν ἔδει μετέσχον , οὐδὲ τῆς εἰσέπειτ’ ἀπέλαυσαν προθυμίας , οὐδ’ ὅτι τοιοῦτοί τινες ἦσαν γεγόνασι δῆλοι , ἀλλ’ ἠπιστήθησαν τοῖς πολλοῖς , κατ’ αὐτὸν τὸν τῆς ἐπιδείξεως χρόνον μόνοις τοῖς θεαταῖς βοηθέντες . 
καὶ τοίνυν εἰ μὲν τοῦ παρὰ τῆς πόλεως τετιμῆσθαι λόγος οὐδ’ εἱστισοῦν αὐτοῖς ἦν , οὐδ’ ἂν ὅλως ἠξίωσαν περὶ αὐτὴν χρηστοὶ γεγονέναι , οὐδὲ τῆς πρὸς ἡμᾶς φιλοτιμίας ἀπῆρχθαι · εἰ δ’ ὅπως αὐτοῦ τύχοιεν πάντ’ ἐποίουν ἐκεῖνα , καὶ τῆς χρηστότητος τὰς ἀφορμὰς ἡ παρ’ ἡμῶν ἐλπὶς ἐχορήγει , ποῦ δίκαιον τὸ μάλιστ’ αὐτοῖς σπουδασθὲν περικόψαι , καὶ περὶ τὰ καίρια διορύξαι τὸ πρᾶγμα ; 
καίτοι μετριώτερον ἂν αὐτοῖς ἐδόκει μηδ’ ὁτιοῦν τὴν ἀρχὴν εἰληφέναι ἢ οὕτω λαμπρῶς εἰληφόσιν ἔπειθ’ ὑπ’ οὐδεμιᾶς ἀξιολόγου προφάσεως τοῦτ’ ἀφῃρῆσθαι . 
ἐκεῖνο μὲν γὰρ ἀγνωμοσύνη τις ἂν ἦν μόνον περὶ τοὺς εὐεργέτας τῆς πόλεως , τὸ δ’ ἀμφοτέρων μὲν ὕβρις καὶ ἀδοξία · ἰδίᾳ δὲ παρὰ πάντων ὄνειδος καὶ μῖσος τῇ πόλει καὶ τὸ μὴ παρ’ ὡντινωνοῦν ἀξίαν δοκεῖν εἶναι τὸ παράπαν ἐπὶ μηδενὶ πεπιστεῦσθαι . 
ᾗ τοσοῦτον δόξης καὶ τοῦ θαυμάζεσθαι μέτεστι , καὶ οὕτως ἐστὶ διὰ πάντων κρατίστη καὶ τοῖς ὅλοις νικῶσα , ὡς μόνην ταύτην τῶν ὑφ’ ἡλίῳ πόλεων , εἰ δεῖ συντόμως εἰπεῖν , κοινὴν ἐρωμένην ἀνθρώπων τε καὶ θεῶν καταστῆναι . 
οἱ μὲν γὰρ οὐ μόνον ἀντὶ πατρίδος , ἀλλὰ καὶ πρὸ τῆς πατρίδος ἄγουσι ταύτην , καὶ ὅλῳ καὶ παντὶ πρεσβεύουσι τῷ θυμῷ , ὡς εἰκὸς τὴν κοινὴν ἁπάντων αἰτίαν τε καὶ τροφόν . 
πρώτη γὰρ ἄνθρωπον ἤνεγκε καὶ πρώτη βίου χρῆσιν ἐξεῦρε , καὶ διὰ τοῦτο μόνη πᾶσιν ἀνθρώποις ἐστὶ καταφυγὴ καὶ προστάτις · καὶ πάντες κατὰ τὸ τῆς χρείας ἑστὸς ὥσπερ ἐκ δυοῖν ποδοῖν ὡς ἀληθῶς , τὸ τοῦ λόγου , πρὸς ταύτην ὡς πρὸς μητέρα χωροῦσι , καὶ τυγχάνουσιν ὧν βούλονται κάλλιον ἢ προσεδόκησαν . 
οὕτω δ’ ἀνθρώποις περισπούδαστος οὖσα , οὕτω καὶ θεοφιλής ἐστι καὶ μέλημα τοῖς κρείττοσιν ἐναργῶς ὡς τοὺς μὲν αὐτῶν πάλαι πρὸς ἀλλήλους περὶ ταύτης ἐρίσαι , τοὺς δ’ ὧν πρὸς ἀλλήλους εἶχον διαφορῶν ἐνταῦθα πεποιῆσθαι τὰς κρίσεις , πάντας δ’ ἁπλῶς κατὰ πάντα δή που τὸν χρόνον πᾶσαν εἰσφέρειν σπουδὴν μὴ μόνον τὰ λυσιτελῆ καὶ συναύξοντ’ αὐτὴν ἐκ παντὸς τρόπου περαίνειν , ἀλλὰ καὶ ὅ τι ἂν ἔσθ’ ὅτε σφαλῶμεν , ταῦτ’ αὐτοὺς ἐπὶ τὸ βέλτιον μεθιστάναι . 
οὐκοῦν καὶ περὶ ἀτελείας ταῦτ’ εἰκότως ἔχομεν λέγειν καὶ τῆς τῶν θεῶν προνοίας ἀξίως . 
ὡς εἰ μὲν τῶν λυμαινομένων κατὰ τὸν σόν ἐστι λόγον αὕτη , Λεπτίνη , οὐκ ἂν ἐπὶ τοσοῦτον εἰσκωμάσαι τῇ πόλει ταύτην εἴασαν οἱ θεοὶ , ἀλλ’ ὥσπερ διὰ τοῦ κοινοῦ μάντεως καὶ ἐξηγητοῦ τοῦ πατρῴου τῇ πόλει θεοῦ ἔπαυσαν μὲν τὴν πρὸς Εὔμολπον μάχην , ἔπαυσαν δὲ τὸν λοιμὸν , ἐνταῦθα μὲν τοῦ Λεῶ τῶν θυγατέρων ἐκστάντος , τοῦ δ’ Ἐρεχθέως ἐκεῖ τῆς παιδὸς , καὶ πάλιν αὖ ἐν τῷ πρὸς Δωριέας καὶ Πελοποννησίους πολέμῳ περιγενέσθαι τῇ πόλει παρέσχον οἷς ἐθελοντὴν τὸν Κόδρον ἀποθανεῖν παρεσκεύασαν · οὕτω καὶ τὴν ἀτέλειαν , εἴπερ ἐπιβλαβῆ τῇ πόλει συνῄδεσαν , εὐθὺς ἂν τὸν αὐτὸν τρόπον ἦραν ἐκ μέσου . 
καὶ πάντες μὲν ὡς εἰπεῖν οἱ θεοὶ , ἐπεὶ πᾶσιν ἡμῶν μέλει καὶ πάντων ἡμῖν , πολλῷ δὲ πλέον ἡ τὴν πόλιν ἐξ ἀρχῆς λαχοῦσα Παλλὰς καὶ ὁ προσοικῶν Ἴακχος , ὃς τῆς εἰς ἡμᾶς εὐνοίας καὶ φιλανθρωπίας πλεῖστα μὲν καὶ κάλλιστα δείγματα ἐξήνεγκεν ἐν παντὶ τῷ παρασχόντι , μέγιστον δὲ καὶ ὃ πάντες ᾄδουσιν οἷς ἐν τῷ Μηδικῷ πολέμῳ τὰ κράτιστα συνήραθ’ ἡμῖν , καὶ αὐτὸς δῑ ἑαυτοῦ καὶ νέφος ταῖς τῶν βαρβάρων ναυσὶν ἐγκατασκῆψαι παρασκευάσας ἅμα τῷ μέλει τῷ μυστικῷ . 
ἀλλ’ , ὅπερ ἔφην , εἰ μὲν τὰ τῆς ἀτελείας ἡμῖν εἰς βλάβος ἀπήντα , λόγον ἂν εἶχεν ὑπὸ τῶν τὰ ἡμέτερα πάντα τρόπον εὖ ποιεῖν βουλομένων θεῶν καὶ ταύτην αὐτίκα πεπαῦσθαι · 
οἷς δ’ οὐ χθὲς καὶ πρώην , ἀλλ’ ἄνωθεν καὶ ἐξ ἀρχῆς οὖσαν τῇ πόλει οὐδενὸς ἠξίωσαν λόγου πρὸς τὸ ταύτην ἐκτρῖψαι , πᾶσαν δὲ μᾶλλον ποιοῦνται σπουδὴν , ταύτην ὅσαι ὧραι συνιστάναι τε καὶ συναύξειν , δῑ ὧν ἑκάστοτε πλείστους ἐπὶ τῷ ταύτης τυχεῖν εὖ ποιεῖν τὴν πόλιν προτρέπονται , ἄτοπον ἂν εἴη καὶ τοῖς θεοῖς ἀτεχνῶς πολεμοῦν ἁκεῖνοι καλῶς ἔχειν ἔγνωσαν , ταῦθ’ ἡμᾶς διαβάλλειν , ὥσπερ ἢ τῶν θεῶν ἀμείνους ἀξιοῦντας εἶναι πρὸς τὸ τὰ δέοντα ξυνορᾶν , ἢ ὡς τὰ χείρω τιμῶσιν ἐκεῖνοι δεικνύντας . 
τοσαύτης οὖν καὶ τηλικαύτης , ὦ ἄνδρες Ἀθηναῖοι , δόξης ἡμῖν ὑπαρχούσης , καὶ ταύτης οὐ μόνον , θεῶν βουλομένων , παραπλησίας εἰς ἅπαν , ἀλλὰ καὶ περιφανεστέρας πολλῷ καὶ μείζονος ἔθ’ ἡμῖν ἐσομένης , τοῦ εἰκότος ἀεὶ νικῶντος , ἔπειθ’ ἡμεῖς οὐ προτιμήσομεν ταύτης , ἀλλὰ τὰς Λεπτίνου λειτουργίας ἀσφαλεστέρας νομιοῦμεν καὶ καλλίους κεχρῆσθαι , ἃς διὰ τὸ μηδὲν εἶναι πρὸς λόγον λυσιτελοῦντος τῇ πόλει οὐδ’ εἱστισοῦν τὸ παράπαν ἄχρι τοῦ νῦν ἠξίωκε λόγου . 
καὶ πῶς οὐ τοὺς ἄνωθεν ἡμῖν συναγωνιστὰς τῶν τοιούτων παροξυνοῦμεν θεοὺς , εἴπερ οἱ μὲν ὅπως ἑκάστοθ’ ἡμῖν ἐπὶ μεῖζον τὰ τῆς δόξης χωροίη πάντα ποιοῦσιν , ἡμεῖς δὲ οὐ μόνον ὅπως τὴν ἐξ ἀρχῆς προσοῦσαν ἡμῖν αὐξήσαιμεν , ἀλλὰ καὶ ὅπως ἐξαλείψαιμεν ταύτην ἀξιώσομεν , καὶ μῖσος ἡμῖν αὐτοῖς ὅτι μάλιστα προστριψαίμεθα , τῆς πρόσθεν εὐνοίας ἀντίπαλον ; 
πρὸς γὰρ τὰ τελευταῖα ταυτὶ τὰς ψήφους οἴσουσιν ἅπαντες , καὶ δόξομεν , ὦ ἄνδρες Ἀθηναῖοι , ἐπὶ κενοῖς τισιν ἡμεῖς φιλοτιμεῖσθαι τοῖς πρόσθεν καὶ μύθοις μᾶλλον ἢ πράγμασιν , οἱ καινότητι καὶ τῷ μεγέθει τῶν ἔργων , οὐ μόνοις παρεικότες ἀπιστεῖσθαι τοῖς μύθοις . 
πάντων δὲ ἀτοπώτατον , εἰ πάλαι μὲν τοῦ Μήδου τοῖς ἡμετέροις προγόνοις πλεῖστα καὶ μέγιστα δῶρα τὰ μὲν αὐτίκα διδόντος , τὰ δ’ ἐπαγγελλομένου , ἐὰν μετ’ αὐτοῦ κατὰ τῆς Ἑλλάδος συστῶσιν , ἐὰν δὲ μὴ , πάντα τὰ πάντων αἴσχιστ’ αὐτοῖς ἀπειλοῦντος , τούτων οὐδὲν τὸ παράπαν εἷλεν αὐτοὺς οὐδ’ ἔπεισε γενέσθαι κακοὺς , ἀλλὰ τοσοῦτον ἀπέσχον τοῦ σφῶν αὐτῶν καὶ τοῦ μεγάλου τῶν Ἀθηναίων ὀνόματος ἀνάξια καὶ βεβουλεῦσθαι καὶ δρᾶσαι , ὡς μᾶλλον ἂν ἑλέσθαι καθάπαξ ἀπολωλέναι καὶ αὐτοὺς καὶ τὰ αὐτῶν ἢ τῶν ὑπὲρ τῆς Ἑλλάδος ἐξ ἀρχῆς αὐτοῖς ἐγνωσμένων καὶ ὁπηοῦν καθυφέσθαι · καὶ ταῦτ’ οὔσης ἀνάγκης , ἐν ᾗ καὶ τὸ παρὰ τοὺς νόμους εἰργάσθαι φέρει ξυγγνώμην . 
ἡμεῖς δὲ , ὦ ἄνδρες Ἀθηναῖοι , καθ’ ἡμῶν αὐτῶν εἴξομεν ὁτῳοῦν , καὶ πλέον ἕξει 
Λεπτίνης ἃ μὴ δεῖ συμβουλεύων , ἢ Ξέρξης μετὰ πάσης ὡς εἰπεῖν τῆς οἰκουμένης ἡμῖν ἐπιών ; 
καὶ μὴν οἷς μὲν τούτου γῆν καὶ ὕδωρ διὰ τῶν πρέσβεων αἰτοῦντος οὐκ ἐπεστράφημεν οὐδ’ ὁπωστιοῦν , ἀλλ’ οὕτως ἔσχομεν ἐν τῷ παραυτίκα τῆς ἀκοῆς ὥστ’ ἐπειδή τις ἐτόλμησεν εἰπεῖν ὡς χρὴ ξυγχωρεῖν , οὐ μόνον αὐτὸν λίθοις εὐθὺς ἀνελεῖν , ἀλλὰ καὶ τοὺς πρέσβεις εἰς φρέαρ ἐμβεβληκότες , ἔπειτ’ αὐτοῖς γῆν ἐπιχῶσαι , ὡς μόνην ταύτην οὖσαν πρὸς εὐψυχίαν παράκλησιν , θαυμαστὴν δόξαν ὑπερφυοῦς μεγαλοφροσύνης καὶ Ἕλλησι καὶ βαρβάροις ἐν τῷ τηνικαῦτα παρέσχομεν · ἀφορήτῳ δ’ ὀνείδει καὶ διηνεκεῖ περιβαλεῖν ἐπιχειροῦντα νῦν τὴν πόλιν Λεπτίνην εἰ μὴ καθέξομεν , ἡμῶν αὐτῶν παντάπασι δόξομεν ἐκπεσεῖν . 
καὶ τότε μὲν Ἄρθμιον τὸν Ζελείτην καὶ προσέτι τὸν ἑρμηνεύσαντα τὰ γράμματα τὸν μὲν ἔξω πάσης ᾠήθημεν ἀποκτεῖναι συγγνώμης , Ἄρθμιον δ’ ἐψηφισάμεθα πολέμιον τοῦ δήμου τῶν Ἀθηναίων , αὐτόν τε καὶ τὸ γένος ἀτίμους , ὅτι ὁ μὲν τῷ βασιλεῖ διακονῶν χρυσίον εἰς Πελοπόννησον ἤγαγεν , ὁ δ’ ἔχρησε τὴν γλῶτταν κατὰ τῶν 
Ἑλλήνων τῷ βασιλεῖ · τὸν δὲ μὴ μόνον ἡμᾶς , ἀλλὰ καὶ τοὺς ἡμετέρους προγόνους εἰς αἰσχύνην δῑ ὧν νομοθετεῖ καθιστάντα Λεπτίνην τοῦτον δέον ὑπὲρ ἐκείνους κολάζειν , ἅθ’ ὑπὲρ ἐκείνους ζημιοῦντα τὴν πόλιν , ἡμεῖς δ’ αὐτοῦ παρρησιαζομένου καὶ λέγοντος ταῦτ’ ἀνεχόμεθα , καὶ ψήφου καὶ βουλῆς ἀξιοῦμεν , εἴτε τοῖς τούτου πείθεσθαι χρῆν εἴτε μή . 
χωρὶς δὲ τούτων τὰ μὲν ἄλλα τῶν ἀδικημάτων οὐκ ἐν ἅπαντι δή που τῷ χρόνῳ , ἀλλ’ ἐπὶ μέρους ἐπάγει τὴν βλάβην · ὃ δὲ νῦν οὗτος ἐπιχειρεῖ ποιεῖν , νομοθετῶν ἃ δεδώκαμεν ἀφαιρεῖσθαι , τούς τε νῦν ὄντας Ἀθηναίους τούς τε ἐσομένους πρό τε ὄντας , κατὰ τὸ ἔπος , μάλιστα διαβάλλει . 
οὔτε γὰρ ἡμεῖς ἑστῶσιν ὡς εἰπεῖν ἔθ’ ἕξομεν ὀφθαλμοῖς καθορᾶν , οὓς διὰ τῆς ὧν δεδώκαμεν ἀφαιρέσεως ἀτιμάσομεν , ἀλλὰ τῆς Ἅιδου κυνῆς ἡμῖν δεήσει , φανέντων · τούς τ’ ἐπιγιγνομένους ἡμῶν καταλελήψεται τοὔνειδος , καὶ ὡς ἀγνωμονούντων παῖδας ἐκτρέψονται καὶ μισήσουσι πάντες . 
οὐ μὴν ἀλλὰ καὶ ἡ τῶν προγόνων οὐ μόνον ὑπὲρ τῶν ἀδικούντων θαυμαστὴ καὶ ἄτοπος προθυμία τε καὶ σπουδὴ , ἀλλὰ καὶ ἡ πρὸς τοὺς ἠτυχηκότας καὶ καταπεφευγότας εἰς τὴν πόλιν φιλανθρωπία καὶ τὸ σώζεσθαι λόγος ἄλλως ἅπαντα ταῦτ’ οἶμαι δόξει , ὑπὸ τῆς ἡμετέρας ἀπιστηθέντα κακίας . 
τὸ γὰρ τοὺς εὖ πεποιηκότας ὧν ἀντευπεποιήκαμεν ἀποστερεῖν αὖθις ἐθέλειν ὥσπερ ἐκ μεταμελείας ἡμᾶς , ἄνευ τοῦ τῶν ἀδικωτάτων εἶναι , τεκμήριον ποιήσονται δή που πάντες ἢ τοῦ μηδὲν ὧν ἔφην τοὺς προγόνους εἰργάσθαι , ἢ τοῦ μηδὲν ἡμᾶς ἐκείνοις κατὰ γένος προσήκειν , διὰ τὸ τοὺς μὲν καὶ τῶν αὐτοὺς ἀδικησάντων ὥσπερ εὖ πεποιηκότων ὑπὸ μεγαλοψυχίας πολλάκις προστῆναι καὶ πᾶσαν ὑπὲρ τούτων εἰσενηνοχέναι σπουδὴν , ἡμᾶς δὲ καὶ ἃ τοῖς εὐεργέταις δικαίως ἀποδεδώκαμεν , ταῦτ’ αὐτοὺς ὡς δυσμενεστάτους ἀναφανέντας ὑπ’ ἀγνωμοσύνης ἀφῃρηκέναι . 
ὃ καὶ θαυμάζω εἰ μηδὲν μὲν αὐτοῖς ἐγκαλεῖν ἔχοντες οὕτως ἀτιμάζομεν , ὡς ἀφαιρεῖσθαι σφίσι τὰς δωρεὰς , κακοὺς δὲ εἰς ἡμᾶς ἀναφανέντας ἔπειθ’ ἕξομεν ὁτιοῦν πλέον εἰργάσθαι . 
ἄνευ δὲ τούτων εἰ , ὅταν τις δῑ ὧν ἑτέρῳ λυμαίνεται ἑαυτῷ παρασκευάζῃ τὰ βέλτιστα , αἰτίας οὐκ ἀπήλλακται δή που διὰ τὸ πεπονηρεῦσθαι , οὐδὲ ταύτῃ μᾶλλον ἐπαινετέος ἢ κατ’ ἐκεῖνο μεμπτέος · ἦ πού γε ὅταν τις καὶ ἑαυτὸν καὶ ἕτερον καταβλάπτῃ , μᾶλλον δ’ ἐν τῷ δοκεῖν βλάπτειν κἀκεῖνον , τοῖς ἑαυτῷ λυσιτελοῦσιν ἐπιεικῶς πολεμῇ , τίς οὐκ ἂν τῷ τοιούτῳ δῑ ἄμφω ταυτὶ νεμεσῴη δικαίως ; 
ἡμεῖς τοίνυν εἰ μὲν τῆς πρὸς ἄλλους βλάβης χωρὶς ἡμῖν αὐτοῖς τὰ λυσιτελῆ κατὰ τὸν σὸν ἐπορισάμεθα λόγον , Λεπτίνη , ζηλωτοί τινες ἂν εἴημεν · νῦν δὲ εἰ ἃς δεδώκαμεν δωρεὰς τοὺς ἔχοντας τούτων ἀποστερήσομεν , ἀποστερήσομεν καὶ ἡμᾶς αὐτοὺς τοῦ τε πιστεύεσθαι τὸ λοιπὸν τοῦ τε προσδοκᾶν ἔτι παρ’ ὡντινωνοῦν τὰ βελτίω . 
καὶ γὰρ οὕτως ἔχει · ἐὰν μὲν ἃ τοῖς εὐεργέταις ἀπέδομεν , ταῦτ’ αὐτοῖς ἐάσωμεν ἔχειν , οὐ μόνον τὰ δίκαια ποιοῦντες ἐσόμεθ’ αὐτοῖς , ἀλλὰ καὶ τοὺς ἄλλους πρὸς τούτοις ἐπὶ τὰ ἴσα προτρέψομεν . 
ἐὰν δὲ , ὃ μὴ γένοιτο , ταῦτ’ ἀφελώμεθα , οὐ μᾶλλον σφᾶς ἀδικήσομεν ἢ ἡμᾶς αὐτοὺς , τῶν συμφερόντων ἀποστεροῦντες καὶ ὧν ἥκιστ’ ἐχρῆν · καὶ προσέτι δόξομεν ἢ τηνικαῦτα μὴ καλῶς βεβουλεῦσθαι ἃ μετ’ ὀλίγον ἐμέλλομεν ἀφαιρεῖσθαι , ταῦτ’ αὐτοῖς παρασχόντες , ἢ εἰ καλῶς βεβουλεύμεθα τότε , νῦν οὐ καλῶς ἀφαιρεῖσθαι . 
ἔτι τοίνυν , ὦ ἄνδρες Ἀθηναῖοι , εἰ μὲν ὅλως ἀστάτῳ δή τινι γνώμη πρὸς πάντ’ ἐγνώκειτε χρῆσθαι καὶ κατὰ τὰς Εὐρίπου στροφὰς ἑκασταχόσε τῶν πραγμάτων χωρεῖν , οὐδὲν ἀπεικὸς οὐ μόνον τὴν ὑπὲρ ἀτελείας χειροτονίαν ἀνελεῖν ἐθελῆσαι , ἀλλὰ καὶ πάντων ὡς εἰπεῖν τῶν καὶ ἡμῖν καὶ τοῖς ἡμετέροις προγόνοις καλῶς ἐγνωσμένων ἐπίπροσθεν θέσθαι τοὺς τοῦ δεῖνος ἢ τοῦ δεῖνος φληνάφους . 
εἰ δὲ τὰ τοιαῦτα νοσεῖν καὶ πρὸς ὑμᾶς αὐτοὺς στασιάζειν ταῖς γνώμαις οὐδ’ ἂν ὄναρ ἐνέγκοιτε , οὐκοῦν ἕως γ’ ἂν εἰς Ἀθηναίους τελῆτε καὶ τὸ μέγα καὶ θαυμαστὸν τουτὶ φρόνημα σώζητε , οὐδ’ ἀτελείας πέρι οὐδὲν καινὸν οὐδ’ ὁπωστιοῦν ποτε ψηφιεῖσθε , κἂν μυριάκις διαρραγῶσί τινες , ἄνω καὶ κάτω λειτουργιῶν μεμνημένοι , ἀλλὰ τοῖς ὡς ἄριστα καὶ λυσιτελῶς δεδογμένοις ἐμμενεῖτε καθάπαξ . 
σκοπεῖτε δὲ κἀκείνως . 
τῶν πραγμάτων , ὦ ἄνδρες Ἀθηναῖοι , τὰ μὲν οἷς οἴκοθεν παρεσκεύασται τὴν σύστασιν ἴσχει καὶ οὐ τοσοῦτον δεῖται πρὸς συμμαχίαν τοῦ χρόνου , τὰ δ’ εἰ καὶ ἄλλως ἐνδεῖ , ἀλλὰ τὸ πόρρωθεν ἦρχθαι μέγιστον σφίσι πρὸς τὸ τιμᾶσθαι ξυναίρεται · 
ἔστι δ’ ἃ τούτων μὲν ἀμφοτέρων μετέχει , τοῦ δὲ καὶ τιμᾶσθαι παρὰ πάντων οὐκ ἐξ ἴσης μετέχει , ἀλλ’ οἱ μὲν μᾶλλον , οἱ δ’ ἔλαττον χρῶνται , καὶ οἱ μὲν , οἱ δ’ οὔ . 
τὸ δὲ πᾶσιν οἷς ἔξεστι τοὺς εὐεργέτας κοσμεῖν καὶ μηδὲν τῶν εἰκότων ἐλλείπειν οὕτως , ὦ ἄνδρες Ἀθηναῖοι , δῑ ἄμφω ταῦτα τοῦ παντὸς ἄξιον χρῆσθαι ὥστε καὶ ἄνθρωποι πάντες καὶ οἱ τὸν Ὄλυμπον οἰκοῦντες θεοὶ καὶ δαίμονες τὴν αὐτὴν περὶ τούτου φέρουσι ψῆφον καὶ ξυγχωροῦσι κατὰ ταῦτα , οἱ μὲν τοῦ μηδένα μὴ δεῖν τὸ παράπαν ἔτ’ ἔχειν ἀγνωμονεῖν παράδειγμα τὸν Ἰξίονα καὶ τὴν Ἰξίονος τύχην προθέντες τῷ βίῳ , τοὺς δὲ οὐδὲ λέγειν ἔξεστιν ὁπόσου δή τινος τοὺς σφῶν ἀξιοῦσι γονέας καὶ παιδευτὰς , καὶ ὅπως τούτοις καὶ ζῶσι καὶ τελευτήσασι τὸν ἅπαντα τοῦ βίου κέχρηνται χρόνον , οὐ μόνον πλείστας καὶ μεγίστας καὶ λόγῳ καὶ ἔργῳ χάριτας αὐτοῖς ἐκτιννύντες καὶ σχεδὸν ὑπὲρ κεφαλῆς αἴροντες , ἀλλὰ καὶ μετ’ αὐτοὺς , ὡς εἰπεῖν , τοὺς θεοὺς ἄγοντες σφᾶς . 
ὥσπερ οὖν τοὺς μὲν οὕτω διακειμένους οὐκ ἂν ἀγάσαιτό τις τῆς γνώμης , διὰ τὸ μηδέν τι καινὸν , ἀλλ’ ἃ τὸ εἰκὸς ἀπαιτεῖ πράττειν αἱρεῖσθαι , ἐὰν δὲ τὴν ἀναγκαίαν ἐλλίπωσι ταύτην φορὰν , τότ’ ἀδικίας ἐσχάτης ἁλώσονται , ὣς δέ μοι δοκεῖ καὶ περὶ τῶν ἄλλως εὖ πεπονθότων ψηφίζεσθαι χρῆναι . 
καὶ ὅπως ἐκεῖ μὴ τὴν φύσιν προΐσχῃ . 
εἰ γὰρ καὶ μείζων ἐπ’ ἐκείνοις ἡ δίκη , ἀλλὰ τὸ τῆς ἀγνωμοσύνης δή που ταυτὸν , ἐάν τε περὶ φύσιν ἐάν τε ἄλλως ξυμβαίνῃ . 
οὐ γὰρ τοῦ στρατηγὸν ἀνελόντος ἥττων ἂν δόξειε φονικὸς ὁ τοῦτ’ αὐτὸ στρατιώτην ὁντινοῦν εἰργασμένος , οὐδ’ αὖ τοῦ τὰ ἱερὰ σεσυληκότος ὁ δημόσια κεκλοφώς · ἐπεὶ μηδὲ νόμον μᾶλλον ἐροῦμεν τὸν τοῖς προδόταις ἐπεξιόντα ἢ τὸν παρὰ τῶν τοιχωρυχούντων λαμβάνοντα δίκην . 
καὶ νῦν ἡμεῖς οἷς τοὺς εὐεργέτας δωρούμεθα καινὸν οὐδὲν δρῶντες , ἀλλὰ τὰ γιγνόμεν’ ἀποδιδόντες , οἷς ὧν παρέσχομεν ἀποστερήσομεν σφᾶς , μειζόνως ἀδικήσομεν , εὖ οἶδα , ἢ εἰ μηδὲ τὴν ἀρχὴν αὐτοῖς εἰσηνέγκαμεν . 
ἐκεῖνο μὲν γὰρ ἀγνωμοσύνης ἂν ἦν , τὸ δ’ ἀδικίας , εἴπερ ἃ παρ’ ἡμῶν δικαίως εἰλήφασι , τούτων ἀδίκως ἀποστερήσονται . 
τοσοῦτον δ’ ἀδικία μείζων ἀγνωμοσύνης , ὡς μόριον ἀδικίας τοῦτ’ εἶναι · οὐ γὰρ πᾶς ἀδικῶν ἤδη καὶ πρὸς τοὺς εὐεργέτας ἐστὶν ἀγνώμων , ἀλλ’ ὁ πρὸς τούτους ἀγνωμονῶν αὐτὸ τοῦτ’ ἀδικεῖ μόνον , τὸ μὴ τὰ προσήκοντ’ αὐτοῖς πράττειν αἱρεῖσθαι · οὐκοῦν τὸ μὲν μισεῖται , ἀδικίας δὲ κολαστὰς ἴσμεν τοὺς νόμους . 
εἶτ’ , ὦ ἄνδρες Ἀθηναῖοι , ἃ μὴ παρασχόντες ἠγνωμονοῦμεν ἂν , ταῦτα μετὰ τὸ παρασχεῖν ἀφελόμενοι τοιοῦτον καθ’ ἡμῶν βουλησόμεθα λόγον πᾶσι γενέσθαι , ὡς Ἀθηναῖοι τοὔλαττον ὡς κακὸν φυλαξάμενοι ἑκόντες ὄντες τῷ μείζονι περιέπεσον ; 
μηδαμῶς . 
ἔτι τοίνυν ὁ μὲν παρ’ ὧν εὖ ἐπεπόνθει , τούτους οὐκ ἐθέλων τοῖς ἴσοις ἀμείψασθαι ἀγνωμοσύνης ἅμα καὶ ἀδικίας ἔγκλημα φέρεται , ὁ δ’ ἃ δέδωκεν ἀφαιρούμενος πρὸς τῷ τούτοις ἐνέχεσθαι καὶ τὴν τοῦ μὴ τὰ δέοντα πράττειν εἰδέναι δόξαν ἑαυτῷ δή που προσάπτει , καὶ προσέτι σκαιότητος καὶ περιεργίας . 
δῑ ὧν γὰρ ἃ δέδωκεν ἀφαιρεῖν αὖθις οἴεται δεῖν , λογίζεσθαι πᾶσιν ἐξ ἀνάγκης ξυμβαίνει ὡς ἢ μὴ γνώμης εὐθύτητι παρέσχεν ἐκεῖνα , ἀλλ’ ὅπως μειζόνως τούτους οἷς ἀποστερήσει λυπήσῃ ἢ εἰ μὴ , τοῦτο λειπόμενόν ἐστιν ἐξ ἀνάγκης , ὡς οὐ μετὰ λογισμοῦ τότε παρέσχεν , ἐπεὶ πάλιν ἐκτὸς αἰτίας ἀφείλετο . 
τὸ γὰρ μηδ’ ἡστινοσοῦν ἐπειγούσης ἀνάγκης · ἀνάγκᾳ δὲ οὐδὲ θεοὶ , φασὶ , μάχονται · ἑτοίμως ἐφ’ ἕτερ’ ἄττα μεταχωρεῖν τεκμήριόν ἐστι θαυμαστὸν τοῦ τε καθάπαξ ἀβεβαίου τῆς γνώμης τοῦ τε μηδὲν ἐξ ἀρχῆς βεβουλεῦσθαι , ὥσπερ αὖ κραταιᾶς εὖ μάλα καὶ μετὰ λογισμοῦ καὶ ψήφου τοῖς πράγμασιν ἐγχειρούσης τὸ μηδὲν εἰκῆ μεταβάλλειν , ἀλλὰ τοῖς ἐξ ἀρχῆς ἐγνωσμένοις ἐμμένειν . 
εἶεν . 
Λεπτίνη , σὲ δ’ ἄν τις ἔρηται τοῦ χάριν θυσίαις καὶ τελεταῖς τοὺς θεοὺς καὶ προσόδοις τιμῶμεν , εἰ μὲν ὧν παρ’ αὐτῶν εὖ πεπόνθαμεν μόνων ἐρεῖς , οὐκ ὀρθῶς ἐρεῖς , εἰ δὲ τοῦθ’ ἅπασι δῆλον ὡς ἐφ’ ἑκάτερον ταῦτα βλέπει καὶ οὐ μόνον τῶν παρελθόντων , ἀλλὰ καὶ τῶν μελλόντων δῑ αὐτῶν ποιούμεθα πρόνοιαν · τὰ μὲν ὅπως εὖ μάλα παρέσται δεόμενοι καὶ μετὰ παντὸς ἀεὶ τοῦ βελτίονος , τῶν δὲ χάριν εἰδότες , καὶ πρὸς τὰ ἴσα καὶ μείζω παρακαλοῦντες · τί καινὸν , εἰ καὶ πρὸς τοὺς εὐεργέτας ταυτὸν τοῦτο ποιεῖν οἰόμεθα δεῖν , ἐπεὶ καὶ πρώτους εὐεργέτας ἅπαντες ἴσμεν θεοὺς , καὶ ὡς ἐξ ἀρχῆς συστησαμένους τόδε τὸ πᾶν , καὶ ὡς τῇ διηνεκεῖ διὰ πάντων προνοίᾳ συνέχοντας τοῦτ’ ἀεὶ καὶ κοσμοῦντας καὶ χαίροντας τῷ προσρήματι τούτῳ μᾶλλον ἢ πολυτελείαις ἐναγισμάτων ; 
ὥστε τοῦτον τὸν τρόπον ταυτόν ἐστιν εἰς εὐεργέτας καὶ εἰς θεοὺς ἁμαρτεῖν . 
καὶ μὴν ἄνθρωποι μὲν ἁπάντων εἰσὶν ἐνδεεῖς , θεοῖς δὲ μηδενὸς δεῖ τῶν ἁπάντων , ἅτ’ οὖσι χορηγοῖς τῶν ἁπάντων · ἀλλ’ ἢν τὰ παρ’ ἡμῶν ποτ’ ἐλλείπῃ καὶ μὴ τὴν νομιζομένην ταύτην εἰσφέρωμεν εἰσφορὰν , ἐναγεῖς εὐθὺς ἡμεῖς καὶ μιαροὶ καὶ προδόται τοῦ θείου καὶ κακῶν κάκιστοι , καὶ δεῖ δοῦναι δίκην , κατὰ τὸν Σωφρονίσκου Σωκράτη . 
εἰ τοίνυν τοῖς μηδενὸς δεομένοις θεοῖς τοσούτων ἐσμὲν ὀφειλέται , καὶ πάντων ἀναγκαιότατος οὗτος ἔρανος , πόσον τι χρὴ τοῦτ’ εἶναι τοῖς πάντων δεομένοις ἀνθρώποις ; 
παρὰ πάντα δὲ ταῦτα ἐκεῖνο λέγω , μάλιστα πάντων ἡμῖν διαφέρον , ὡς εἰ καὶ τῶν δικαίων ἥκιστ’ ἐτύγχανεν ὂν τὸ τοὺς εὐεργέτας δή που τιμᾶν , καὶ ἃ παρεσχόμεθ’ αὐτοῖς , ταῦτ’ εἰς ἅπαν ἔχειν ἐᾶν , ἡμεῖς δὲ καὶ οὕτως οὐκ ἂν τῆς συνήθους ἐξέστημεν μεγαλοψυχίας καὶ τοῦ παντὶ τρόπῳ κοινῇ πάντας ἐκ τῶν δυνατῶν εὖ ποιεῖν προθυμεῖσθαι · εἰκότως . 
οὐ γάρ ἐστιν , οὐκ ἔστιν ἡμῖν λόγος χρημάτων οὐδ’ εἱστισοῦν , καθάπερ πᾶσι τοῖς ἄλλοις , ἀλλὰ θαυμαστῆς τινος δόξης καὶ τοῦ φιλανθρώπους ἐκ περιουσίας διὰ πάντων ἅπασιν εἶναι . 
τεκμήριον δ’ ἐναργὲς τὸ πάλαι μὲν ἡμᾶς πάνυ τοι πλείστων εὐπορηκέναι χρημάτων , πάντα δὲ ταῦθ’ ὑπὸ φιλοτιμίας προέσθαι καὶ τοῦ θαυμάζεσθαι βούλεσθαι , μίαν ὡς ἀληθῶς ἡγουμένους περιουσίαν τὴν ἐν τοῖς τοιούτοις δαπάνην , τά τε ἄλλα καὶ ὅτι χρήματα μὲν ὑπόκειται τύχῃ , φιλοτιμίας δὲ ἀθάνατός ἐστιν ἡ κτῆσις καὶ τὸ κλέος αὐτῆς οὔποτ’ ὀλεῖται · ἧς οὔτ’ οὖν τινές πω τῶν πάντων οὐδ’ ἐπὶ σμικρὸν ἀμφισβητεῖν ἔσχον ἡμῖν οὔθ’ ἡμεῖς κίνδυνον πώποθ’ ὁντινοῦν ἐξέστημεν ὑπὲρ ταύτης , ἀλλὰ καὶ σωμάτων καὶ χρημάτων κοινῶν τε καὶ ἰδίων καὶ πάσης ἡστινοσοῦν ἄλλης παρασκευῆς δῑ αὐτὴν ταύτην ἠφειδοῦμεν ἡδέως . 
ὅθεν σεσώκαμεν μὲν Ἡρακλείδας κινδυνεύοντας ὑπ’ Εὐρυσθέως παντάπασιν ἐκτετρῖφθαι , καὶ δῑ ἡμῶν εὑρομένους αὐτόν τε ἀμύνασθαι καὶ τῆς Λακεδαίμονος αὖθις μετὰ πολλοῦ τοῦ κρείττονος ἐπιβῆναι · σεσώκαμεν δὲ οὐ μόνον τὸν περὶ Θήβας ἠτυχηκότα καὶ τῆς Σφιγγὸς καθαιρέτην Οἰδίποδα τὸν 
Λαΐου , ἐξεληλαμένον μὲν Θηβῶν τε καὶ πάσης τῆς Βοιωτίας ὑπὸ τοῦ συγγενοῦς Κρέοντος , καταφυγόντα δὲ ὡς ἡμᾶς , καὶ μεγίστης ἀξιωθέντα προνοίας · ἀλλὰ καὶ Θηβαίους αὐτοὺς , ὕστερον κακῶς ὑπὸ τῆς φρουρᾶς τῆς Λακωνικῆς διακειμένους . 
καὶ μὴν καὶ Ταναγραίοις καὶ Θετταλοῖς τοῖς μὲν στάσει χρησαμένοις καὶ πρὸς τὸ μηδὲν ἤδη χωροῦσι , Ταναγραίοις δὲ ὑπὸ Θηβαίων ἐξῳκισμένοις γεγόναμεν ἐν καιρῷ , τοῦ μὴ διεφθάρθαι καθάπαξ αἴτιοι μετὰ τοὺς θεοὺς αὐτοῖς καταστάντες . 
ταυτὸ δὲ τοῦτο Μεσσήνιοι καὶ Πλαταιεῖς ἔχουσι λέγειν , οἱ μὲν ὑπὸ Λακεδαιμονίων καὶ Θηβαίων κατασκαφέντες , ὑφ’ ἡμῶν δὲ σωθέντες , οἱ Πλαταιεῖς , τοῖς δ’ ὑπὸ Λακεδαιμονίων κατασκαφεῖσι τὰ μέγιστα ξυνηράμεθ’ ἡμεῖς , καὶ νῦν εἰσι Μεσσήνιοι διὰ τὴν πόλιν . 
καὶ σιωπῶ Δρύοπας καὶ Πελασγοὺς καὶ πάντας τοὺς ἄλλους , οὓς ἐδέξατο μὲν κινδυνεύοντας , οὕτω δ’ ἀντ’ ἀγαθοῦ του δαίμονος σφίσι κατέστη ὡς ἐπιλελῆσθαι δῑ ὧν εὖ πεπόνθασι καὶ τῶν συμφορῶν . 
καὶ οὐχὶ πάλαι μὲν οὕτω πρὸς πάντας θαυμαστῶς καὶ μεγαλοψύχως ἔσχεν ἡ πόλις , νῦν δὲ ὡς ἑτέρως καὶ παρὰ πολὺ τῶν προγόνων καὶ τῆς ὑποθέσεως ἀναξίως , ἀλλὰ χθὲς καὶ πρώην ἐπὶ τῶν Μηδικῶν , τοῦ μὲν βαρβάρου μεγάλων καὶ ὧν οὐκ ἄν τις ἤλπισεν ἡμᾶς ἀξιοῦντος , ἐφ’ ᾧ συμμάχους αὐτῷ προσλαβεῖν δεδυνῆσθαι , τῶν δ’ αὖ Λακεδαιμονίων ἑτέρωθεν ἐν τούτῳ δέους διὰ ταῦτα μάλιστα καταστάντων , ὡς καὶ παῖδας ἡμῖν καὶ γυναῖκας καὶ πρεσβύτας , ἕως ἂν ὁ πόλεμος ᾖ , διὰ πάντων εὖ ποιεῖν ὑπεσχῆσθαι , ποίους τινὰς παρέσχομεν ἡμᾶς αὐτοὺς καὶ πῶς τουτοισὶ διετέθημεν δή που ; 
τοῖς μὲν γὰρ ὡς ἀνάξια τῆς ἡμετέρας προαιρέσεως καὶ φιλανθρωπίας δῑ ὧν ἐπηγγέλλοντο βεβουλευμένοις μεμψάμενοι , τοῦ δ’ ὡς ἀδυνάτοις ἐπιχειροῦντος οὐδ’ ἀκοῦσαι ὅλως οὐδ’ ὁπωστιοῦν ἀνασχόμενοι , τὸν μὲν αἰσχρῶς ἀναχωρῆσαι τῆς Ἑλλάδος παρεσκευάκαμεν , τοὺς δὲ μετὰ τῆς Ἑλλάδος ἐξειλόμεθα τῶν κινδύνων . 
πάλιν τοίνυν κοινῇ πάντες ξυνεισενεγκεῖν Λακεδαιμονίοις τὰ χρήματ’ ᾠήθημεν δεῖν , ἅπερ ἐδανείσαντο μὲν παρ’ αὐτῶν οἱ τριάκοντα κατὰ τῶν ἐν Πειραιεῖ · ὡς δὲ τὰ πράγματα κατέστη καὶ Λακεδαιμόνιοι ταῦτ’ ἀπῄτουν , οἱ μὲν ἄλλοι πάντες ἀποδοῦναι τοὺς δανεισαμένους ἠξίουν καὶ διαλύσασθαι κατὰ τὸ εἰκὸς , αὐτοὶ δ’ οὗτοι τοῦτ’ ἂν πρῶτον γνώρισμα τῆς ὁμονοίας ἐβόων γενέσθαι , ἐὰν ὁ δῆμος ἅπας ἐκτίσῃ . 
ὅτε τοίνυν , ὦ ἄνδρες Ἀθηναῖοι , καὶ μηδ’ ἡστινοσοῦν προϋπηργμένης ἀνάγκης , ἀλλ’ ὑπὸ τοῦ φιλανθρωποτάτου μόνου τῆς γνώμης τὰ τοιαῦτα πράττειν τῶν καλλίστων ἐδόκει , καὶ διαγεγόναμεν τὸν ἅπαντα χρόνον τὴν καλλίστην ταύτην καὶ λυσιτελεστάτην καὶ μόνην προσήκουσαν ἀνθρώποις φιλοτιμούμενοι , νῦν ἀμφοτέρων ὄντων , τοῦ τε τὰ δίκαια πράττειν ἀνάγκην εἶναι τοῦ τε κεχρῆσθαι τῇ γνώμῃ , καὶ μὴ τὴν ἐξ ἀρχῆς θαυμαστὴν ταύτην ἔνστασιν ἐγκαταλιπεῖν , ἔπειτ’ οὐκ ἐθελήσομεν ; 
καὶ πῶς οὐκ ἄτοπον τοῖς μὲν ἡμετέροις αὐτῶν κινδύνοις ἐξαιρεῖσθαι τοὺς ἄλλους ἐθέλειν κινδύνων , ἄμφω δὲ ἐξὸν ἔχειν , καὶ ἡμᾶς αὐτοὺς εὖ πάσχειν ὑπ’ ἄλλων , καὶ τοὺς ἄλλους ὑφ’ ἡμῶν ἀξιοῦσθαι τῶν ἴσων , εἶτ’ ἀμφοῖν ἐστερῆσθαι δεδέχθαι , καὶ τοὺς μὲν τὰ δεινότατα πάντων εἰργασμένους τὴν πόλιν καὶ μηδ’ ἡντινοῦν ὑπερβολὴν ἐλλελοιπότας κακίας , ὡς μηδ’ ἀδακρυτὶ μνημονεύειν ἐξεῖναι , τοσαύτης δή τινος διὰ τὴν ὁμόνοιαν σπουδῆς ἀξιῶσαι , ὡς καὶ μεγίστην ὑπὲρ αὐτῶν ὑποστῆναι χρημάτων δαπάνην · τοὺς δ’ ἡμετέρους εὐεργέτας καὶ φίλους , καὶ οἷς ἀνάγκη δῑ αὐτὸ τοῦτο τὰ πλείστου φασὶν ἄξια χρῆσθαι , τούτους , δικαίους ὄντας καὶ μείζονος ἧς νῦν παρ’ ἡμῖν ἀπολαύουσι τυγχάνειν προνοίας , ἡμᾶς δὲ καὶ ἃ σφίσι δεδώκαμεν , ὡς μηδενὸς ὄντας ἀξίους , ἀφελεῖν ἐθελῆσαι ; 
καὶ τίς οὐκ οἶδεν ὡς οὕτω γ’ ἂν τὸ καθ’ ἡμᾶς εἰς αἴνιγμα πέσοι , νῦν μὲν οὕτως , νῦν δ’ ἐκείνως ἔχοντας , μᾶλλον δὲ οὐδετέρως , ἐπεὶ καὶ οὕτω κἀκείνως ; 
καὶ μὴν ἅπας μὲν νόμος , δῑ ὧν τοῦ κοινῇ λυσιτελοῦντος διὰ πάντων φροντίζει , εὖ πράττειν τοὺς χρωμένους παρασκευάζει , τά τε ἄλλα καὶ τὸ ταὐτὰ διὰ τέλους φρονεῖν · ὅπερ εὐπραγίας ὡς ἀληθῶς ἴδιον . 
οὗτος δὲ μηδένα τούτου ποιούμενος λόγον , ἀλλὰ καὶ παρὰ τὸ κοινῇ συμφέρον καινοτομῶν ἃ μὴ δεῖ , ἐν τοῖς μεγίστοις καταβλάπτει τὴν πόλιν , οὐ μόνον ἀσύμφωνον αὐτὴν πρὸς ἑαυτὴν καθιστὰς , ἀλλὰ καὶ τῶν πάνυ τοι προσηκόντων ἀποστερῶν καὶ ὧν πᾶς τις ἂν αὐτῇ τυγχάνειν εἰς ἅπαν συνεύξαιτο . 
τί δ’ ἂν εἴη κατ’ εὐχὴν πόλεσι μᾶλλον ἢ τὸ φίλους καὶ εὐεργέτας ὁσημέραι κεκτῆσθαι ; 
ὧν οὗτος , εἰ κύριος ἔσται , ταύτην καθάπαξ ἀπάγων , εἰ μὴ τοῦτ’ ἔσται , τούτων αὐτὴν καθάπαξ ἐμπλήσει . 
εἰ τοίνυν τὸ μὲν τουτονὶ λελυκέναι συνίστησιν ἡμῖν τοὺς γνωρίμους εἰς ἅπαν καὶ προσέτι πλείους ποιεῖ , τὸ δ’ αὖ σώζειν ἐθέλειν ἡμῶν τούτους ἀφίστησι , τοσούτῳ κάλλιον καὶ λυσιτελέστερον καὶ πρὸς αὐτῆς ὡς ἀληθῶς τῆς πόλεως μᾶλλον λύειν τοῦτον ἢ σώζειν , ὅσῳ τὸ τυγχάνειν εὐεργετῶν τε καὶ φίλων ἢ τούτων παντάπασι στέρεσθαι . 
οὕτως ὁ σὸς νόμος , Λεπτίνη , καθάπαξ ἀσύμφορος ὢν καὶ τὸ ξύμπαν εἰπεῖν οὐδὲν ὑγιὲς , ἐν τούτῳ μόνῳ πρὸς ὄνησιν ἔσται τῇ πόλει , ἐὰν μηκέτ’ ᾖ τοῦ λοιποῦ · αὐτός τε γὰρ ταυτηνὶ δώσει τὴν δίκην , μηδὲν χρηστὸν ἔχων ὅλως , καὶ παρασκευάσει τοὺς ἄλλους ἐντεῦθεν μή ποτ’ ἂν ἐθελῆσαι τηλικαῦτα ληρεῖν . 
χωρὶς δὲ τούτων σκέψασθε , ὦ ἄνδρες Ἀθηναῖοι , αὐτοῦ τε τούτου καὶ τῶν ἐξ ἀρχῆς ὑπαρχόντων νόμων τὸ διάφορον , ἵν’ εἰδῆτε σαφῶς ὅτι τοσοῦτον οὗτος δεῖ τουτοισὶ παραβάλλεσθαι καὶ φέρειν εἰς ἴσα , ὡς μηδὲ δίκαιος ὢν ὅλως νόμος κεκλῆσθαι . 
εἰ γὰρ οἱ μὲν τοσοῦτον τῶν εὐεργετῶν λόγον ποιοῦνται ὡς μὴ μόνον τῶν ἴσων αὐτοὺς ἀξιοῦν , ἀλλ’ ὡς ὑπάρξαντας ἀγαθοῦ καὶ πλέον ἢ προσῆκε τιμᾶν , ὁ δὲ πᾶν τοὐναντίον καὶ ὧν εἰλήφεσαν ἐκπεσεῖν συμβουλεύει , ἀνάγκη πᾶσα τῷ μὲν ὡς δυσχερῆ καὶ ἀσύμφορα καὶ πρὸς τοσοῦτον ἀτοπίας ἰόντα ὡς μηδ’ εἰς ἀκοὴν πώποτ’ ἀφῖχθαι νομοθετοῦντι μηδὲ προσέχειν ὅλως τὸν νοῦν , ἀλλ’ αὐτοῖς οἷς φάσκει χαίρειν τοῦτον ἐᾶν · τοὺς δ’ οἷς πάντας τοὺς ἐκ τοῦ παντὸς αἰῶνος ἀνθρώπους καὶ προσέτι τὴν φύσιν αὐτὴν συμψήφους ὧν λέγουσιν ἴσχουσι , μὴ μόνον στέργειν τε καὶ θαυμάζειν , ἀλλὰ καὶ συνήδεσθαι σφίσιν , οὕτως ἄριστα πάντων ἔχουσι . 
πρὸς δὲ κἀκείνως νόμον ἐξούλης λάχοι τις ἂν εἰκότος αὐτῷ . 
οἱ μὲν γὰρ εἰ καὶ διάφορα καὶ περὶ ὧν ἂν εἴποι τις φθέγγονται , ἀλλ’ ἐπεὶ πρὸς ἓν μόνον πάντες ὁρῶσι τὸ τῶν πόλεων κέρδος , διὰ τοῦτο καὶ τῆς αὐτῆς προσηγορίας μέτεστι πᾶσι , καὶ τοῦτο κοινὸν κατὰ πάντων κεκράτηκεν ὄνομα νόμοι . 
ὁ δὲ μηδενὶ τούτων τὰ τοιαῦτα ξυμβαίνων πῶς ἂν ἔχοι λόγον κἀν τῷ καταλόγῳ τούτων τετάχθαι ; 
μᾶλλον δὲ τοῦτ’ ἂν εἴη γε σῶζον λόγον , εἰ ὃν τρόπον τοὺς μὲν ὡς ὑπὲρ ἡμῶν ὄντας τιμῶμεν καὶ σωτῆρας καὶ καθηγεμόνας τοῦ βίου μετὰ τοὺς θεοὺς ἄγομεν , τὸν αὐτὸν τρόπον καὶ τοῦτον ὡς καθ’ ἡμῶν ὄντα παντάπασι παύσομεν . 
εἰ γὰρ ἐπανόρθωμα κακῶν ἅπαντες εὖ ἔχοντες νόμοι , ὁ μηδέν τι τοιοῦτον ἰώμενος τὸ παράπαν , ἀλλὰ καὶ στασιάζειν πρὸς τοὺς εὐεργέτας παρασκευάζων τὴν πόλιν , ταυτὸν δὲ εἰπεῖν καὶ αὐτὴν πρὸς αὑτὴν , πῶς οὐκ ἐν Ἐρινύος ἡμῖν ἔσται μοίρᾳ , παραμένων τῷ βίῳ ; 
ἔπειτα καὶ πάνδεινόν ἐστιν , ὦ ἄνδρες Ἀθηναῖοι , εἰ τυράννου καὶ νόμων παντάπασιν ἐναντίων ὄντων , καὶ τῶν μὲν τὰ δίκαια πρὸς τοὺς εὐεργέτας ἐκ παντὸς τρόπου ποιεῖν προτρεπόντων , τοῦ δὲ καὶ ἃς εἰλήφεσαν δωρεὰς μετὰ καὶ τῶν ὄντων αὐτῶν προσαποστεροῦντος · 
ὃ νῦν Λεπτίνης μηδὲν αἰσχυνόμενος γράφει · ἔπειθ’ ἡμεῖς νομοθέτην τουτονὶ προσεροῦμεν , ἐφ’ ὃν τύμπανα καὶ κύφωνας , τὸ τῆς κωμῳδίας , διὰ ταῦτ’ ἔδει καλεῖν , ὡς τοῦ τῆς πόλεως καταψευδόμενον ἤθους , καὶ ταύτην ἐκπολεμοῦντα πρὸς οὓς ἥκιστ’ ἐχρῆν ; 
ἡδέως δ’ ἄν σου , Λεπτίνη , πυθοίμην , ἐὰν ἣν παρά του χάριν εἰλήφεις , ταύτην ἔπειτ’ ἀφαιρεθῇς , πότερον δυσχερανεῖς ἢ μή ; 
μᾶλλον δὲ εἰ μὲν , ὅτε ταύτην εἰλήφεις , οὐ προσεῖχες ὅλως τὸν νοῦν , πρῶτον μὲν οὐκ οἶδ’ ὅτου χάριν εἰλήφεις · οὐ γὰρ οἷόν τε ταύτην λαβεῖν μὴ περὶ πλείστου ποιούμενον . 
πλὴν , εἰ βούλει , δεδόσθω μήτε τότε μηδένα ταυτησὶ πεποιῆσθαι λόγον μήτε νῦν ἀφαιρεθέντα δυσχερανεῖν . 
εἰ δ’ ἐπὶ τὸ λαβεῖν εἶχες ἀσμένως , ὥσπερ οὖν εἶχες καὶ οὐδεὶς ἀντερεῖ , καὶ πρὸς τὴν ἀφαίρεσιν , εὖ οἶδα , δυσχερανεῖς , καὶ μάλιστ’ εἰ καὶ πρότερος αὐτὸς εὖ ποιήσας τοῦτον ἐτύγχανες . 
εἶθ’ ὧν οὐκ ἄν ποτ’ αὐτὸς ἕλοιο πεπειρᾶσθαι , ταῦθ’ ὑφ’ ἡμῶν ἑτέρους παθεῖν ἀξιοῖς , καὶ μόνος τῶν πάντων νομοθετεῖν οἴει δεῖν ἃ καὶ εἰ πόρρωθεν ἐτύγχανε νομισθέντα , ὡς μηδὲν ὅλως πρὸς ἡμᾶς ὄντα διαγράφειν ἔδει καθάπαξ , καὶ μᾶλλον νόμον τιθέναι τῷ καὶ εἰσαῦθις ἐπιχειρήσοντι τούτοις θανάτου τιμᾶν ; 
καὶ εἰ μὲν ὑφ’ ὁτουοῦν αὐτὸς ὑβρισμένος ἐτύγχανες , οὐκ ἄν ποτ’ ἴσως ἠνέσχου , ἀλλ’ ἤμυνας ἂν ἐκ τῶν ἐνόντων σαυτῷ · 
σὺ δὲ τούς τε νῦν ὄντας ἡμῶν τούς τε ἐσομένους εἰς ὄνειδος δῑ ὧν νομοθετεῖς καθιστὰς , ἔπειτ’ οὐκ ἄγεις ἐν ψήφοις ; 
ἐὰν γὰρ ἅ τις ἐπαγγειλάμενος τύχοι , ταῦτα μὴ δοὺς ὡς εἰς ἀπατεῶνας τελῶν πολλοὺς ἴσχει τοὺς κατηγόρους , ὁ καὶ ἃ δέδωκεν ἀφελόμενος τίν’ οὐκ ἂν παρὰ πάντων δέξαιτο μέμψιν ; 
ἐχρῆν τοίνυν ἡμᾶς , ὦ ἄνδρες Ἀθηναῖοι , ἐχρῆν , ἐπεὶ καὶ φύσει καὶ χρόνῳ συγκεκληρωμένον ὥσπερ ἄνωθεν ἔχομεν πάντες εὖ ποιεῖν μᾶλλον ἢ εὖ πάσχειν αἱρεῖσθαι , καὶ πρὸς τοὺς νῦν ἀτελείᾳ χρωμένους κατὰ ταὐτὰ διακεῖσθαι καὶ πρὶν ὑπ’ αὐτῶν ἡμᾶς εὖ πεπονθέναι , ταύτης αὐτοὺς ἀξιῶσαι . 
ὅτε δ’ ὑπ’ αὐτῶν πρόσθεν ἡμεῖς εὖ πεπονθότες ἔπειτα ταύτης αὐτοὺς ἠξιώκαμεν , ἐθελήσομεν πάλιν αὖ ταύτην αὐτοὺς ἀφελέσθαι , ὥσπερ ἐπὶ ῥητοῖς δεδωκότες , ἢ ἡμῶν αὐτῶν ὅτι παρέσχομεν καταγνόντες ; 
καὶ τίνα περὶ ἡμῶν αὐτῶν τοῖς 
Ἕλλησι δώσομεν δόξαν , οἱ μεγαλοψυχίας ἑκασταχοῦ γῆς ἴσχοντες ὄνομα , καὶ οὕτω φανερώτατα πάντων ἀνθρώπων δῑ ἀρετὴν ὑπὸ θεῶν σπουδασθέντες ὡς καὶ λιμοῦ ποτε κατειληφότος τὴν οἰκουμένην πᾶσαν σχεδὸν καὶ 
Ἕλλησι καὶ βαρβάροις τὸν Πύθιον ἀνελεῖν οὐκ ἂν τὸν λιμὸν ἄλλως πεπαῦσθαι εἰ μὴ Ἀθηναίων ὑπὲρ πάντων εἰς οὐρανὸν χεῖρας ᾐρκότων ; 
πρὸς γὰρ τῷ τῆς ἐσχάτης ἀγνωμοσύνης εἶναι τὴν τῶν διδομένων ἀφαίρεσιν , καὶ ἣν ἀτέλειαν νῦν ἴσχουσιν οὗτοι , οἴκοθεν καὶ παρ’ ἑαυτῶν ἴσχουσι ταύτην , οὐ χάριν ἡμετέραν λαβόντες , ἀλλ’ ὧν εἰς ἡμᾶς ἔδρασαν ἀγαθῶν ὥσπερ τινὰ ταύτην ἀντειληφότες μισθόν . 
οὐκοῦν ἐὰν ἀφέλωμεν ταύτην αὐτοὺς , πρῶτον μὲν οὐχ ἃ χαριζόμενοι σφίσι παρέσχομεν , ταῦτα τούτους ἀφαιρησόμεθα δή που , ἀλλ’ ὧν κατὰ τὸν τοῦ δικαίου λόγον εἰσὶ κύριοι , τούτων στερήσονται · ἔπειτα καὶ οἷς ἡμᾶς εὖ πεποιήκασιν οὗτοι , ταῦτ’ εἰκότως ἀνταπαιτήσουσι , καὶ πολλῷ δικαιότερον ἢ ἡμεῖς , εἴπερ ἡμεῖς μὲν μηδὲν ἐγκαλεῖν ἔχοντες τούτοις μηδὲ μεμφόμενοι , ἀλλ’ ἑκόντες ὄντες ἐνταῦθ’ ἥξομεν , οἱ δὲ καὶ ἄκοντες καὶ τὸ παράλογον τοῦτο ἐπικαλοῦντες ἡμῖν . 
ὥστε λάθοιμεν ἂν δῑ ἡμῶν αὐτῶν ἐπὶ τουτουσὶ τὸ ξίφος ὠθοῦντες , μᾶλλον δ’ αὐτοῖς ἐπηρεάζειν ἐθέλοντες τοσοῦτον ἡμᾶς καταβλάψομεν , ὅσον οἱ μὲν ἅ γ’ ἔσχον ἐν δίκῃ , τούτων οὐκ ἐν δίκῃ στερήσονται , ἡμεῖς δὲ οὐχ ὅσον ἀπατεῶνες δόξομεν εἶναι , ἀλλὰ καὶ ὧν πρόσθεν παρ’ αὐτῶν ἀπελαύσαμεν , τούτων διὰ τὴν εἰς αὐτοὺς ἀγνωμοσύνην ὑφέξομεν δίκην δικαίως , τὴν εἴσπραξιν . 
ὅσῳ τοίνυν , ὦ ἄνδρες Ἀθηναῖοι , τὸ τοῖς καλλίστοις ἐπιχειρεῖν ἐν τῷ βελτίονι κεῖται ἢ τὸ μηδὲν χρηστὸν πράττειν αἱρεῖσθαι , τοσούτῳ δεῖ μᾶλλον ἡμᾶς τὴν πρὸς αὐτοὺς πίστιν διὰ τέλους φυλάττειν ἢ κεκινηκέναι ταύτην βεβουλῆσθαι , ἀλλὰ μὴν εἴ γε οὕτω προεισενεγκόντες ἡμῖν οὕτως ἀτιμασθήσονται , καὶ οὐδὲν αὐτοῖς τὸ παράπαν ἀρκέσει τὸ γοῦν χαρίτων ὑπῆρχθαι , τί ποτ’ ἂν ἔμελλον πείσεσθαι μηδὲν ὅλως προεισενεγκόντες ; 
οὓς ἐχρῆν , εἰ μὴ διὰ τοῦτο , ἀλλὰ διὰ τὴν ἡμετέραν πρὸς ἅπαντας μεγαλοψυχίαν καὶ τὸ πεφυκὸς χαρίζεσθαι , μὴ ταῦτα μόνον εἰς τέλος , ἀλλὰ καὶ πλείω πρὸς τούτοις ἔχειν ; 
τούτων δ’ ὁμοῦ συνιόντων , Ἡράκλεις , εἰς μηδὲν ἐξ αὐτῶν τούτοις ὄνησις ἔσται , ὧν θάτερον ἤρκεσεν ἄν ; 
ἄνευ δὲ τούτων εἰ , ὅτε παρ’ ὑμῶν ἠξιοῦντο τῆς ἀτελείας , ἔφασαν δεδιέναι μὴ μετ’ ὀλίγον αὐτοὺς ταύτην ἀφέλησθε , οὐ μόνον μανίας ἂν εἵλετ’ αὐτοὺς , οὕτως ἔχοντας γνώμης , ἀλλὰ καὶ ὡς τῆς προαιρέσεως ὑμῶν καταψευδομένοις ἐπετιμᾶτε . 
εἶθ’ ἃ τουτοισὶ δεδιόσιν ἐνεκαλεῖτ’ ἂν , ταῦθ’ ὑμεῖς ἑκόντες ἕλοισθ’ ἂν πεπονθέναι ; 
καίτοι οἱ μὲν τοιαυτὶ προϊσχόμενοι τότε οὐ παντελῶς ἀσύγγνωστ’ ἂν λέγειν ἐδόκουν , ἡμῖν δ’ οὕτω διατεθεῖσιν οὐδ’ ἡτισοῦν παρ’ οὐδενὸς παραίτησις ἔσται , ἀλλὰ καὶ ἀπιστήσουσιν ἅπαντες , εὖ οἶδα , ὁμοῦ μὲν τὴν ἡμετέραν μεγαλοψυχίαν , καὶ πρὸς τοὺς πονηροτάτους εἰδότες , ὁμοῦ δὲ καὶ τῶν ἀμηχάνων νομίζοντες εἶναι τοὺς τῶν δεόντων πᾶσιν ἁπλῶς καθεστηκότας συμβούλους ἡμᾶς ἔπειτα καθ’ ἡμῶν αὐτῶν συμβούλῳ τῷ Λεπτίνῃ κεχρῆσθαι , ὡς ταῦτ’ ἔχειν ψηφίζεσθαι . 
ἀλλ’ ἐκεῖσε πάλιν ἐπάνειμι . 
εἰ , ὅτ’ αὐτοὺς ἀντευποιεῖν ᾤεσθε δεῖν , οὗτοι τοῦ μὴ μεταβαλεῖν ὅρκους ἀπῄτουν , πάντως ἂν εἴξατε τῇ προκλήσει · ἀχθόμενοι μὲν σφίσι τοῦ μὴ πιστεύεσθαι , ἀπειπεῖν δὲ οὐκ ἔχοντες ὅλως τοῦ μὴ τὸ δέος βεβαιῶσαι καθάπαξ . 
οὐκοῦν ἄτοπον ἃ τότε τοῖς ὅρκοις ἐπιστώσασθε ἂν , ταῦτα νῦν ἄνευ ὅρκων μὴ ἐθελῆσαι φυλάξαι , καὶ ταῦτα τοῦθ’ ὡς ἀληθῶς κάλλιον ὂν καὶ πρὸς δόξαν μᾶλλον ὑμῖν , εἴπερ τότε μὲν ὑπὸ τῆς τῶν ὅρκων ἀνάγκης ἐδοκεῖτε φυλάττειν , νῦν δὲ καὶ χωρὶς τῆς ἐκεῖθεν ἀνάγκης τοῦτο ποιοῦντες γνώμης ἀρίστης καὶ μάλισθ’ ὑμῖν προσηκούσης φέροισθ’ ἂν δόξαν . 
ἐμοὶ δὲ , ὦ ἄνδρες Ἀθηναῖοι , καὶ θαυμάζειν ἔπεισιν , εἰ διαβαλλόντων μέν τινων ἡμᾶς οὐκ ἂν ἠνεσχόμεθα δή που , ἀλλὰ καὶ προσελάχομεν ἂν τούτοις ὕβρεως δίκην , αὐτοὶ δὲ ἡμᾶς αὐτοὺς τὰ πάντων αἴσχιστα διαβαλεῖν ἐθελήσομεν . 
ὅταν γὰρ τοῖς μὲν ἐν οἷς ἐπηγγείλαντο τὸν δῆμον ἠπατηκόσιν , ἐὰν , ὡς ὁ νόμος κελεύει , κριθέντες ἁλῶσι , θανάτου τιμῶμεν , ἡμεῖς δὲ καὶ ἃ δεδώκαμεν ἀφελώμεθα , πῶς οὐχ ἡμῖν αὐτοῖς ἐπιβουλεύειν δόξομεν , ἐφ’ ἃ τοὺς ἄλλους ἀξιοῦμεν θανάτου , ταῦθ’ ἑκόντες ἡμᾶς εἰργασμένοι ; 
ὃ μάλιστα πάντων ἡμᾶς φυλάξασθαι δεῖ , οὐ μόνον ὅτι τοῦ πράττειν ἃ δεῖ μάλιστα πάντων ἡμῖν δεῖ , ὅσῳ καὶ θεοφιλεῖς μάλιστα πάντων ἡμεῖς , ἀλλ’ ὅτι καὶ τοῦτο , μάλιστα πάντων δεῖν , συγγνώμης ἀπήλλακται . 
καὶ δικαίως . 
ὁ μὲν γὰρ ὁτιοῦν ἀδικῶν κατ’ αὐτὸ τοῦτο μόνον ἴσχει τὴν μέμψιν , ὁ δ’ ἃ παρ’ ἄλλοις ὡς κάλλιστα τιμωρεῖται , τούτοις ἑκὼν ἐνεχόμενος κατ’ αὐτὸς αὑτοῦ φέρει τὴν ψῆφον τοῦ παρὰ πάντων ἂν εἰκότως μισεῖσθαι , καὶ οἷς τοιαῦτα πράττειν αἱρεῖται καὶ οἷς ταῦτ’ ἐν ἄλλοις κακίζει , ἅπερ αὐτὸς πράττειν αἱρεῖται . 
πρὸς ὃν ἔγωγ’ ἂν φαίην ὅτι εἰ μὲν τῶν ἐπαινουμένων , ὦ τᾶν , ταῦτ’ ὄντα τυγχάνει , πῶς ἐν τοῖς ἄλλοις ἀξιοῖς τιμωρίας ; 
εἰ δὲ τῆς φαυλοτάτης πέφυκε μοίρας , πῶς ἃ παρ’ ἄλλοις ὄντα κολάζεις , τούτοις αὐτὸς ὡς βελτίστοις δεῖν οἴει κεχρῆσθαι ; 
καὶ μὴν εἰ τὸ πρὸς οὑστινασοῦν ἰδίᾳ γιγνόμενον βλάβος μέμψεως ἄξιον , ἦ που τὸ δημοσίᾳ καὶ κοινῇ τὴν βλάβην ἐπάγον οὐδὲ παραίτησιν ἴσχει . 
ὑμεῖς τοίνυν φαῦλον μὲν ὁντινοῦν τῶν πολιτῶν καὶ δόξαν οὐκ ἀγαθὴν κεκτημένον οὕτω μισεῖτε ὡς καὶ τῆς πόλεως τάχιστ’ αὐτὸν ἐξελαύνειν , ἐφ’ ᾧ μὴ καὶ τοὺς ἄλλους ὑπὸ τούτου βεβλάφθαι καὶ πρὸς πολλοὺς ἥκειν τὸ νόσημα . 
ἐὰν δὲ τὸν 
Λεπτίνου βεβαιώσωμεν νόμον , οὐ μόνον δόξομεν ἐναγεῖς τὰ τοιαῦτα , ἀλλὰ καὶ κοινὸν ἡμῖν αὐτοῖς ἐπεγεροῦμεν τὸ μῖσος , καὶ τοὺς εὐεργέτας οὐ μᾶλλον ἀφαιρησόμεθα τὰ δοθέντα ἢ ἡμᾶς αὐτοὺς τὸ πιστεύεσθαι . 
εἰ δὲ τὸ τῆς ἁπάντων εὐνοίας ἐκπεσεῖν καὶ πονηρὰν ἀντὶ χρηστῆς δόξαν λαβεῖν πολλῷ χαλεπώτερον τοῦ δωρεῶν ὡντινωνοῦν ἐστερῆσθαι , πρῶτον μὲν οὐκ ἂν φθάνοιμεν ἡμᾶς αὐτοὺς μᾶλλον ἢ τοὺς εὐεργέτας δῑ ὧν ἀφαιρούμεθα ζημιοῦντες · ἔπειτα καὶ δεινῶς ἄτοπον καὶ καινὸν οἴκοθεν ἡμῖν αὐτοῖς τὸν πόλεμον ἐπεισάγειν καὶ τοὺς αὐτοὺς οὐκ ἐκ μέρους , ἀλλ’ ὁμοῦ καὶ ἀδικοῦντας δή που καὶ ἀδικουμένους ὑπάρχειν , καὶ δημίους καὶ πάσχοντας . 
ὃ παρ’ ἄλλου μὲν ἂν γεγονὸς εἶχεν ἄν τινα παραμυθίαν ἡμῖν καὶ προσέτι τοῖς παραδείγμασι φέρειν ἐδόκει , τὸ δ’ ἡμῖν αὐτοῖς ἐπηρεάζοντας ἡμᾶς εἶναι καὶ κακῶς ποιεῖν καὶ ὃ τούτου δεινότερον , ἐξὸν μὴ πάσχειν , εἶτα πάσχειν αἱρεῖσθαι , πᾶσαν κακοδαιμονίαν ἐκβαίνει . 
ὅπου γὰρ καὶ πρὸς τοὺς ὑβριστάς τε καὶ συκοφάντας μεγαλοψυχίᾳ κεχρῆσθαι καὶ ὅπως ἡμῖν ἔπειτ’ αὐτοὺς παρασκευάσομεν εὔνους πάντα ποιεῖν οἰόμεθα χρῆναι , ἦ που μανία περιφανὴς , ὅταν *** 
τοὺς εὐεργέτας καὶ τὰ ἡμέτερ’ αὐτῶν περὶ πάνυ τοι πολλοῦ ποιουμένους καὶ οὐδὲ παυσομένους ταυτησὶ τῆς μανίας , ἐὰν βουλώμεθ’ ἡμεῖς , ἀντὶ τοῦ πάντων ὧν σφίσι προσῆκεν ἐπιεικῶς ἀξιοῦν καὶ πάνυ τοι προσφιλοτιμεῖσθαι , ἡμεῖς δὲ καὶ πολεμίους αὐτοὺς ἐν οἷς ἂν ἀφελώμεθα δείξομεν ; 
εἰ τοίνυν ἡμῖν μὲν χρηστῆς οὕτω μέτεστι γνώμης καὶ πρὸς τοσοῦτον ἥκομεν τοῦ πρὸς πάντας ἁπλῶς εὖ διακεῖσθαι , ὡς καὶ τοὺς ἐχθροὺς εὔνους ἐθέλειν ποιεῖν καὶ μεταβάλλειν ἐφ’ ἃ δεῖ , ὁ δ’ ἡμᾶς δῑ ὧν συμβουλεύει πᾶσι καθάπαξ συγκρούει , καὶ πρὸς ἃ μὴ πεφύκαμεν ἐκβιάζεται , οὐ μόνον ἐστὶ τῆς πολιτείας ἐχθρὸς , ὡς μηδ’ ὁπωστιοῦν αὐτῷ χρῆναι προσέχειν , ἀλλὰ καὶ ἧς ἴσχομεν φύσεως πάντ’ ἄνω καὶ κάτω στροβίλου δίκην ποιῶν , καὶ τοὺς ἐπιεικεστάτους τὰς φύσεις καὶ νόμοις καὶ ἔθεσιν ἐντραφέντας χρηστοῖς τῶν ἀνομωτάτων καὶ ὠμοτάτων ἔλαττον ἔχειν , ὦ θεοὶ , παρασκευάζων βαρβάρων , εἴπερ ἐκεῖνοι μὲν εὐεργέτας τιμῶσιν , ἡμεῖς δ’ αὐτοὺς ἀτιμάζομεν . 
καὶ οἱ μὲν ὠμότητι γνώμης παρὰ τὴν κοινὴν ἀνθρώπων φύσιν καὶ κατ’ αὐτῶν τῶν οἰκειοτάτων ὁσημέραι χωροῦντες ἐνταῦθα μόνον ταυτηνὶ δή που τηροῦσιν , οὗ φύσει πᾶσιν ἀνθρώποις μέτεστι , λέγω δὴ τοῦ πρὸς τοὺς εὐεργέτας δικαίου · Ἀθηναῖοι δὲ , οἱ μὴ μόνον χρηστότητι φύσεως πάντων ὡς εἰπεῖν ἀνθρώπων διενεγκόντες , ἀλλὰ καὶ πέρα τῆς ἀνθρωπείας φύσεως οὐκ ὀλιγάκις ἀναφανέντες ταῖς ἀρεταῖς , κινδυνεύουσι νῦν ὑπὸ Λεπτίνου καὶ τοῦ κατὰ φύσιν ἐκστῆναι . 
πάλιν τοίνυν οἱ μὲν τριάκοντα τὰ τείχη τῆς πόλεως καθελόντες οὐ συγκαθεῖλον τὸ φρόνημ’ αὐτῆς , ἀλλ’ , ἑστηκότος πάνυ τοι τούτου , ἀνέστη πάλιν τὰ τείχη πολλῷ περιφανέστερα καὶ καλλίω . 
Λεπτίνης δὲ νῦν οὐ καθαιρεῖν τείχη πειρᾶται , ἀλλ’ ὃ μεῖζον καθάπαξ ἐστὶ , τὴν τῆς πόλεως μεγαλοψυχίαν καὶ τὸ πιστεύεσθαι . 
καὶ τότε μὲν Θρασύβουλος ὀλίγους δή τινας παραλαβὼν τὴν τυραννίδα καθεῖλεν , ἡμῶν δὲ πάντων εἷς ὁστισοῦν ἀνὴρ περιέσται ; 
μηδαμῶς , ὦ ἄνδρες 
Ἀθηναῖοι . 
σκοπεῖτε δὲ , ὦ ἄνδρες Ἀθηναῖοι , καὶ τοῦτο , ἵν’ εἰδῆτε σαφῶς , ὡς τἀναντία Λεπτίνης ὧν προὔθετο λέγει , καὶ τοῖς αὐτὸς αὑτοῦ πολεμῶν οὐκ αἰσχύνεται · ὅταν γὰρ πάντας μὲν τοὺς ἄλλους τὰς δωρεὰς ἀφαιρῆται , μόνους δὲ τοὺς ἀφ’ Ἁρμοδίου καὶ Ἀριστογείτονος ταύτας ἔχειν ἐᾷ , μάλιστα μὲν δῆλός ἐστι μήτε χρηστὸν τοῦτο καθάπαξ μήτε φαῦλον νομίζων , ἀλλ’ ἐφ’ ἑνὸς τούτου τἀναντία φρονῶν . 
ἀμήχανον δὲ κατὰ ταυτὸν ἄμφω συμβῆναι , ἀλλὰ δυοῖν θάτερον . 
πλὴν τοῦ γε τὸν ἔλεγχον ἐμφανῆ γεγενῆσθαι δεδόσθω . 
οὐ μὴν ἀλλ’ εἰ μὲν καλόν τι καὶ δίκαιον , ὦ οὗτος , τὸ τῶν δωρεῶν οἴει καὶ τῇ πόλει συμφέρον , τί μὴ πᾶσιν ἁπλῶς μεταδίδως , ἀλλὰ τοῖς μὲν , τοῖς δ’ οὔ ; 
εἰ δ’ ἀλυσιτελεῖς εἶναί σοι δοκοῦσι , καὶ κατέγνως αὐτῶν , καὶ οὐδὲν ὑγιὲς εἶναι νομίζεις , τί μὴ καὶ πάντας τούτων ἀποστερεῖς ; 
νῦν δ’ ἔοικας οἷς τοὺς μὲν ἄλλους πάντας τῶν δοθέντων ἀποστερεῖς , τοὺς δ’ ἀφ’ Ἁρμοδίου καὶ Ἀριστογείτονος ταύτας ἔχειν ἐᾷς , τοὺς μὲν τιμῆς ἀξιοῦν , πάντας δ’ ἀτιμάζειν τοὺς ἄλλους , οὐδέτερον τούτων εἰκότως ποιῶν . 
ἀλλὰ λανθάνεις τοὺς μὲν οὐκ ἀξίως τιμῶν , ἐπειδὴ μὴ καὶ πάντας , πάντας δὲ ἀτιμάζων ἀδίκως , ἐπειδὴ μόνους ἐκείνους τιμᾶν ἀξιοῖς . 
δεῖ γὰρ ἀμφοτέροις μεταδιδόναι τῶν ἴσων . 
οἷς δὲ διαιρεῖς , καὶ ἄκων τούτους συνάπτεις , ὡς δέον εἶναι πάντας ἐξ ἴσης τῶν δωρεῶν ἀπολαύειν . 
ὅτι δὲ καὶ αὗται πολλοῦ τινος ἄξιαι δῆλον ἐκεῖθεν . 
δῑ ὧν γὰρ μόνοις τοῖς ἀφ’ Ἁρμοδίου καὶ Ἀριστογείτονος ταύτας παρέχεις ἄμφω ταῦτα ψηφίζεσθαι μάλιστα δίδως , τοὺς μὲν δικαίους τούτων ἀπολαύειν ἡγεῖσθαι διὰ τὸ γένος , τὰς δ’ οὕτω πολλοῦ τινος ἀξίας νομίζειν ὡς μόνοις τουτοισὶ ἐξ ἁπάντων ὥσπερ τι γέρας ταύτας διδόναι . 
οὐκοῦν ὑπερφυὲς καὶ παντάπασιν ἐναντίον ἐνταῦθα μὲν ὡς βελτίστας χώραν αὐτὰς φάσκειν κεκτῆσθαι , ἐπὶ δὲ τῶν ἄλλων γε πάντων ὡς οὐδενὸς ἀποδοκιμάζειν ἀξίας . 
χωρὶς δὲ τούτων οὐδὲ καθ’ ἕνα δή που τῶν τρόπων τοὺς ἀφ’ Ἁρμοδίου καὶ Ἀριστογείτονος μνημονεύειν προσῆκεν . 
ἐάν τε γὰρ ὡς φαύλων τῶν δωρεῶν ἀπέχεσθαι φάσκῃς , ἐναντίον οὑτοιί σοι καθιστᾶσι τὸν λόγον , ἐάν τε πλείστου ἀξίας , πάντες αὐτῶν ἐπ’ ἴσης μεθέξουσι , καὶ οὐχ οἱ τῶν ἀφ’ Ἁρμοδίου καὶ Ἀριστογείτονος μόνοι . 
ἔτι τοίνυν Ἁρμόδιον μὲν καὶ Ἀριστογείτονα οὕτω θαυμαστούς τινας νομίζομεν ἡμῖν γεγενῆσθαι . 
καὶ τῶν ἄλλων ἀμείνους ὡς καὶ τιμᾶς ἐθελῆσαι τούτους εἰκόσι κατὰ ταὐτὰ τοῖς θεοῖς , καὶ πλὴν θυσιῶν μηδενὸς εἰς φιλοτιμίαν ἐλλείπειν . 
οὐ μὴν καὶ τοῖς ἐξ αὐτῶν τῶν ἴσων ἀξιοῦσθαι δώσομεν , οὐδ’ ἐγγύς . 
οὔτε γὰρ ὀλυμπιονίκας μεταδεδωκότας ποτ’ ἴσμεν τοῖς παισὶ τοῦ κοτίνου , οὐ μᾶλλόν γε ἢ τοῦ προσρήματος σφῶν , οὔθ’ οἷόν τ’ αὐτοῖς μετὰ τοῦ γένους καὶ τὴν ἀρετὴν ἐκδέχεσθαι , ἀλλὰ καὶ πολλάκις ἐκ διαμέτρου ταῦτα ξυμβαίνει . 
πῶς οὖν ὡς ὁμολογουμένων ἀγαθῶν τούτων ἐμνήσθης , εἰ καὶ ὅλως ἔδει μεμνῆσθαι ; 
εἰ γὰρ τῶν ὡς ἀληθῶς ἀγαθῶν οὐκ ἐχρῆν δῑ ἅπερ ἔφην μεμνῆσθαι , ἦ πού γε τὸ τῶν οὐκ ὄντων μνημονεύειν ὡς ὄντων εἰς γέλωτα φέρει . 
καὶ οὐ λέγω ὅτι περ ἐν αὐτοῖς τούτοις καὶ Ἁρμόδιον καὶ Ἀριστογείτονα , οὓς τοσούτου δή τινος ἄγεις , ὡς δῑ αὐτοὺς τούτους καὶ τοῖς ἐξ ἐκείνων τὰς δωρεὰς ξυγχωρεῖν , λανθάνεις τῶν εἰκόνων ἀποστερῶν , ἃς ὡς τυραννοκτόνοι γέρας ἴσχουσι , καὶ τῆς θαυμαστῆς ταύτης τόλμης ἀξιόχρεων δῶρον καὶ μάλα σφίσι προσῆκον . 
ποτέρως δ’ ἂν ἦσθα καλλίων καὶ πιστεύεσθαι ἀξιώτερος , πότερον καθάπαξ τὰς δωρεὰς συνιστὰς καὶ πᾶσιν ἀνθρώποις κατὰ τοῦτο ξυμβαίνων , ἢ ταύτας ἐκ μέρους μὲν συνιστὰς , ἐκ μέρους δὲ διαβάλλων , καὶ τοῖς μὲν εἰς ἅπαν ἀπαγορεύων , τοῖς δὲ συγχωρῶν , καὶ οὐ μόνον οὐδέτερον τούτων διὰ θάτερον βεβαιῶν , ἀλλὰ καὶ τῇ κοινῇ περὶ τούτων ἐναντιούμενος ψήφῳ ; 
ἐγὼ μὲν ἐκείνως ἂν οἶμαι , καὶ πάντες ξυμφαῖεν ἄν . 
σὺ δ’ οἷς περὶ τὰς ξυμβουλὰς οὕτω χωλεύεις ἀνδρὸς ἔργον ἐργάζει οὐχ οἷς λέγει θαρροῦντος , ἀλλ’ ἀπιστοῦντος ὡς εἰπεῖν ἑαυτῷ . 
δεῖ δὲ καὶ νομοθέτην καὶ ξύμβουλον καὶ πάντα τοιοῦτον καθαρῶς ἀποφαίνεσθαι , καὶ μὴ διπλᾶ κρούειν , ὡς λόγος . 
καίτοι ὅταν ὁ τοῖς ἄλλοις πιστεύεσθαι ἀξιῶν μὴ τὴν αὐτὴν αὐτὸς οὗτος περὶ ὧν λέγει δόξαν ᾖ κεκτημένος , σχολῇ γ’ ἂν ὁτῳοῦν τῶν ἁπάντων ἀξιόπιστος δόξαι . 
ἐμοὶ δὲ , ὦ ἄνδρες Ἀθηναῖοι , καὶ Λεπτίνου θαυμάζειν ἔπεισιν , ὅπως πανοῦργος ὢν καὶ δεινὸς πράγμασι χρῆσθαι τοῦτ’ ἠγνόηκεν ὅτι περ οἷς τοὺς ἄλλους ἀφαιρεῖται τὰς δωρεὰς , κατ’ αὐτὸς αὑτοῦ κινεῖ τὸν ἀνάγυρον , ἑαυτὸν ἀποστερῶν τῶν μεγίστων , παρρησίας καὶ δόξης καὶ λόγων καὶ τοῦ περὶ ὧν ἂν ἑκάστοθ’ αἱρῆται παρελθεῖν εἰς μέσους ἐξεῖναι . 
οὐ γὰρ ὁ τὴν ἐν πρυτανείῳ σίτησιν ἢ ἀτέλειαν ἢ πλέθρα γῆς ἤ τι τοιοῦτον λαμβάνων , μόνος οὗτος δῶρα λαμβάνει , ἀλλὰ καὶ ὃν ἂν ὁ δῆμος ἀξιώσῃ ταυτησὶ τῆς παρόδου , καὶ οὗτος αὐτὸ τοῦτο δῶρα λαμβάνει · καὶ τοσοῦτον μᾶλλον ταῦτα δεῖ δῶρα καλεῖν ἢ ’κεῖνα , ὅσον ἐκεῖνα μὲν ἀπόδοσις ἂν μᾶλλον δικαίως καλοῖτο ἢ δῶρα , ταῦτα δὲ καθαρῶς ἐστι δῶρα μηδὲν προεισενεγκοῦσι δοθέντα . 
ὥστε τοῦτον τὸν τρόπον ἀδικήσομεν μὲν τοὺς ἄλλους , ἀφῃρηκότες τὰς δωρεὰς , οὗτος δ’ οὐδέν τι τοιοῦτον ἕξει προΐστασθαι · ἀλλὰ χάριν μὲν ἂν εἰδείη μὴ τοῦτο παθὼν , παθὼν δὲ οὐ δυσχερανεῖ δή που δικαίως , οὐδ’ ὡς ἠδικημένος βοήσεται . 
μᾶλλον δὲ εἰ μὲν οὐδεὶς τῶν δωρεῶν ἐκπεσεῖται , οὐδὲ σὺ τῶν εἰς τὰς ἐκκλησίας προόδων , εἰ δ’ ἀφαιρεθήσονται ταύτας , καὶ αὐτὸς , εὖ ἴσθι , παραπολαύσεις τοῦ νόμου . 
ἀπολωλεκὼς δὲ τὸ παρρησίᾳ κεχρῆσθαι καὶ ὃν ἐντεῦθεν τέθεικας νόμον συναπολλύμενον ἕξεις . 
ταύτῃ δὲ τούτων κεχωρηκότων , σὺ μὲν τὸ λοιπὸν ἄτιμος ἔσει , πάντες δ’ ὡς πρόσθεν τὰς δωρεὰς ἕξουσι πεπαυμένου τοῦ νόμου , καὶ μηδενὸς ἔτ’ εἰσαῦθις ἐμποδὼν ἐσομένου . 
ἑλοῦ τοίνυν δυοῖν θάτερον , ἢ τὸν νόμον χαίρειν ἐάσας τῆς προσούσης ἔχεσθαι δόξης , ἢ τοῦτον στῆσαι ζητῶν πρὸς τῷ μηδὲν πλέον εἰργάσθαι καὶ ταύτην ἀπολέσαι καθάπαξ . 
καὶ μὴν οὐδ’ ἐκεῖνό γ’ ἂν ἔχοις εἰπεῖν , ὡς ἄρα τῶν εὑρομένων τὰς δωρεὰς οἱ μὲν φαῦλοί τινες ὄντες , οἱ δὲ μικρὰ ἄττα εὖ πεποιηκότες τὴν πόλιν , μειζόνων ἢ προσῆκεν ἠξίωνται . 
μάλιστα μὲν γὰρ εἰ καὶ διὰ πάντων τοῦτ’ ἦν , πρὸς ἡμῶν μᾶλλον ἂν ἦν . 
διὰ τί ; 
ὅτι πεφύκαμεν ἐξ ἀρχῆς ὥσπερ τοῖς ἄλλοις πᾶσιν , οὕτω κἀν ταῖς εὐεργεσίαις πάντας ἀνθρώπους νικᾶν . 
κοινοὺς γοῦν εὐεργέτας πάντες ἡμᾶς ᾄδουσι . 
νῦν δὲ τοσαῦτα μέν ἐστι τούτων τὰ πλεῖστα καὶ οὕτω πολλοῦ τινος ἄξια ὡς εἰ καὶ μηδαμόθεν ἦσαν περιφανεῖς οἱ ταῦτ’ εἰργασμένοι , ἐξαρκεῖν ἂν αὐτοῖς ἐντεῦθεν διαφερόντως τιμᾶσθαι . 
τοιοῦτοι δέ τινες οὗτοι καὶ πρὸς τοσοῦτον ἥκοντες τοῦ θαυμάζεσθαι , ὡς μὴ μόνον τὰς δωρεὰς , ἃς παρ’ ἡμῶν ἔσχον , μᾶλλον σεμνύνειν ἢ ὑπ’ ἐκείνων οὗτοι σεμνύνεσθαι , ἀλλὰ καὶ εἰ μή πω κατ’ ἀνθρώπους νενόμισται τὸ τῶν δωρεῶν , δῑ αὐτοὺς ἂν νενομίσθαι · οὓς καθ’ ἕκαστον μὲν διιέναι , οὐ τοὺς ἐπὶ τῶν ἄνω χρόνων λέγω , ἀλλὰ καὶ πάντας τοὺς ἐφ’ ἡμῶν τουτουσὶ , μακρὸν ἂν εἴη καὶ πόρρω τοῦ καθ’ ἡμᾶς δυναμένου . 
ἑνὸς δὲ μόνου τοῦ χθὲς καὶ πρώην πολλῶν καὶ μεγάλων ἀγαθῶν αἰτίου καταστάντος τῇ πόλει μνησθεὶς , ὑμῖν αὐτοῖς καταλείπω τὴν ψῆφον , εἰ ἄρ’ ἄξιός ἐστιν ἁνὴρ οὐκ ἀτελείας μόνον , ἣν ἔδοτ’ αὐτῷ καὶ παισὶν , οὐδὲ πλείστων ὅσων ἄλλων δωρεῶν καὶ στεφάνων , ἀλλὰ καὶ τοῦ πολλοὺς ἂν ἑτέρους δῑ αὐτὸν εὖ πεπονθέναι . 
ἄξιος δὲ καὶ τούτου Χαβρίας , καθάπερ πρόσθεν 
Τιμόθεος Κέρκυραν ᾑρηκὼς καὶ τὴν μόραν κεκοφὼς 
Ἰφικράτης . 
μόνος γὰρ οὗτος τῶν εἰς κοινὸν πολιτευσαμένων πλείστας τε καὶ καλλίστας ὑπὲρ ἡμῶν ἑκάστοτε κτησάμενος νίκας , οὐδαμοῦ δὲ ἡττηθεὶς , οὐδὲ τῆς προσούσης εὐψυχίας οὐδὲ καθ’ ὁντιναδήποτε τρόπον ἔλαττον σχὼν , οὐ μόνον παρ’ οὐδενὸς ἐπεσπάσατο φθόνον , ἀλλὰ καὶ ὡς τὰ μέγιστα τὴν πόλιν εὖ πεποιηκὼς παρὰ πάντων βοᾶται , τοῦτο μὲν πρὸς πολλοῖς ἄλλοις καὶ 
Λακεδαιμονίους οὕτω καταναυμαχήσας ἐν Νάξῳ , ὡς ἑβδομήκοντα δή που τριήρεις καὶ τρισχιλίους αἰχμαλωτοὺς λαβεῖν , τοῦτο δ’ ἑπτακαίδεκα παραστησάμενος πόλεις , δέκα δὲ καὶ ἑκατὸν ἀπὸ τῶν πολεμίων τάλαντ’ ἀποφήνας ἡμῖν , καὶ τὸ ξύμπαν εἰπεῖν θαυμαστὸς διὰ πάντων φανείς . 
εἶτα τὸν βέλτιστον μὲν οὕτω τοῖς ὅλοις , ἐπαινούμενον δὲ ὑφ’ ἁπάντων , τοσούτοις δὲ καὶ τηλικούτοις κοσμηθέντα τροπαίοις , ἀήττητον δὲ διαγεγονότα καθάπαξ , μεγίστας δὲ εἰς εὐπορίαν ἀφορμὰς παρασχόντα τῇ πόλει , τοῦτον τοίνυν τῶν μεγίστων ἀξιόχρεων ὄντα καὶ ὑπὲρ πάντας τοὺς ἄλλους τιμᾶσθαι δίκαιον , ἡμεῖς δὲ καὶ ἧς παρὰ πολὺ τῆς αὐτοῦ δόξης ἠξιώκαμεν ἀτελείας ἀποστερήσομεν ; 
καὶ πῶς οὐ δόξει καὶ νῦν καὶ τόθ’ ὑφ’ ἡμῶν τὰ μέγιστα ἀδικεῖσθαι , τότε μὲν τῶν οὐ προσηκόντων τυχὼν , νῦν δ’ , ὦ θεοὶ , καὶ τούτων ἐκπεπτωκώς ; 
ὃς εἰ μὴ τοιοῦτός τις ἐτύγχανεν ὢν μηδ’ ὧν ἔφην αὐτῷ περιῆν , οἷς οὕτως ὑπὲρ ἡμῶν ἐτελεύτησε δίκαιός ἐστι καὶ διὰ πάντων ὡς εἰπεῖν τῶν ἐκγόνων τιμῆς ἀξιοῦσθαι . 
καὶ γὰρ ἂν εἴη τῶν ἀτόπων τοὺς μὲν ἐν τῷ πολέμῳ τετελευτηκότας αὐτούς τε καθ’ ἕκαστον ἐνιαυτὸν λόγοις ἐπιταφίοις τιμᾶν τούς τε παῖδας αὐτῶν δημοσίᾳ μάλιστα τρέφειν , ἕως ἂν ηὐξηκότες εἰς ἥβην ἀναχωρήσωσιν οἴκαδε μετὰ τῶν πανοπλιῶν · τὸν δ’ ὑπὲρ ἡμῶν καὶ ζῶντα καὶ μέχρι θανάτου κεκινδυνευκότα πολλάκις καὶ τὴν τελευτὴν τῆς προαιρέσεως ἀξίαν ἐπιθέντα τῷ βίῳ , αὐτόν τε δή που καὶ τοὺς υἱεῖς οὐχ ὅσον τῶν ἴσων ἀξιοῦν ἐκείνοις ἐθέλειν , ἀλλὰ καὶ τῶν δοθέντων ἀποστερεῖν , καὶ τοὺς μὲν οὐκ ὀλιγάκις ἐν ταῖς μάχαις ὑπ’ αὐτοῦ πεπονθότας κακῶς οὕτω καὶ πάλαι καὶ νῦν ἄνδρα ἀγαθὸν τοῦτον ἡγεῖσθαι καὶ διαφερόντως τιμᾶν , ὡς καὶ συνήδεσθαι μὲν τούτῳ τῶν ἔργων καὶ τῆς ὑπερφυοῦς εὐψυχίας , σφίσι δ’ αὐτοῖς τὸ τοιούτου δή τινος εὐτυχηκέναι πολίτου συνεύχεσθαι , ἡμᾶς δ’ ὑπὲρ ὧν οὕτω λαμπρῶς παρετάξατο , καὶ οὓς μεγάλοις καὶ θαυμαστοῖς ἤγαλε τοῖς τροπαίοις , καὶ τὴν ὑπάρχουσαν δόξαν αὐτῷ διαφθείρειν τῷ τοῖς υἱέσιν ἐπηρεάζειν , ὥσπερ ἤτοι μηδ’ ὁτιοῦν ἐκείνου τὴν πόλιν χρηστὸν ἢ τὰ πάντων αἴσχιστα εἰργασμένου . 
καὶ μὴν εἰ μὲν , ὅθ’ οὑτοσὶ περιῆν , πᾶσαν ἡντιναοῦν ὑπὸ μεγαλοψυχίας ἀπηξίωσε χάριν καὶ μηδὲν ὧν εἰς ἡμᾶς ἔδρασεν ἐζήτησε πλέον , ἀλλ’ ἀποχρῆν ᾠήθη μόνον τὸ πολλοῦ τινος ἄξιος γεγονέναι τῇ πόλει , ἔδει δή που τὴν ἀρετὴν ἐκείνου δυσωπηθέντας ἡμᾶς καὶ τὰς ὑπερφυεῖς αὐτοῦ πράξεις ὥσπερ ἔμψυχόν τινα νομίσαντας στήλην φιλοτιμότατα νῦν τῷ ’κείνου χρῆσθαι παιδὶ , καὶ πρὸς αὐτὸν τοῦτον ἀπομνημονεῦσαι τὴν χάριν , καὶ οὐχ ὅσον ἀτελείας , ἀλλὰ καὶ πολλῶν ἑτέρων αὐτὸν ἀξιῶσαι . 
νῦν δὲ καὶ αὐτῷ καὶ παιδὶ τῷ αὐτοῦ πάλαι ταυτησὶ μεταδόντες , νῦν ἕτερόν τι βουλεύσεσθε ; 
καὶ πῶς οὐκ ἄτοπον τὴν μὲν ὠφέλειαν τὴν παρ’ ἐκείνου βεβαίαν καθάπαξ καθεστάναι τῇ πόλει , ἃ δὲ τούτου χάριν ἐκείνῳ διανενόησθε , ταῦτ’ εἰς παλινῳδίαν τετράφθαι ; 
Κτησίππῳ μὲν οὖν τῷ Χαβρίου · ὅταν δὲ τοῦτον λέγω , πάντας λέγω καθ’ ὧν ὁ νόμος ἔσθ’ οὑτοσί · οὐδὲν ἔσται πλέον ἀτελείας ἐκπεπτωκότι · ὑμεῖς δὲ , ὦ ἄνδρες Ἀθηναῖοι , ταύτῃ περὶ τοὺς εὐεργέτας ὑμῶν διακείμενοι , πλείστων δή τινων ἀνδρῶν καλῶν κἀγαθῶν καὶ δυναμένων εὖ ποιῆσαι τὴν πόλιν ἐν παντὶ τῷ παρασχόντι στερήσεσθε ; 
οὐδεὶς γὰρ οἶμαι τῶν πάντων ἔθ’ ὑπὲρ ὑμῶν διαγωνιεῖται οὐδὲ παρακινδυνεῦσαι βουλήσεται , ὁρῶν τὴν ἀρετὴν παρ’ ὑμῖν ἄμισθον οὖσαν . 
ἐν τῷδε γὰρ κάμνουσιν αἱ πολλαὶ πόλεις , κατὰ τὴν τραγῳδίαν , ὅταν τις ἐσθλὸς καὶ πρόθυμος ὢν ἀνὴρ μηδὲν φέρηται τῶν κακιόνων πλέον . 
οὐ μὴν ἀλλ’ εἰ μὲν εὖ πάσχειν μόνον ἐνῆν , εὖ ποιεῖν δὲ οὐ προσῆν , οὐδὲν ἂν ἦν πρᾶγμα . 
εἰ δ’ οὐκ ἔσθ’ ὅπως ἄν τις εὖ πάθοι παρά του μὴ πρότερον αὐτὸς ἢ τοῦτον εὖ ποιήσας ἢ προσδοκώμενός γε ποιήσειν · οὐδὲ πόλις ἂν εὖ πράξαι ποτὲ μὴ τοὺς εὖ πεποιηκότας τιμῶσα . 
οὐκοῦν καὶ ὑμεῖς , εἰ μὲν εὖ πάσχειν αἱρεῖσθε , εὖ ποιεῖν καὶ αὐτοὶ τοὺς ἄλλους αἱρεῖσθε , εἰ δὲ δῑ ὧν τὰς δωρεὰς ἀφαιρεῖσθε τοῦτ’ ἀνέλοιτε , μηδ’ ὑμεῖς εὖ πάσχειν αἱρεῖσθε , μηδ’ ὅπερ ἐν τοῖς πρὸς τοὺς ἄλλους τοῦ μηδενὸς ἀξιοῦτε , τοῦτ’ ἐν τοῖς πρὸς ὑμᾶς αὐτοὺς τοῦ παντὸς ἀξιοῦτε . 
εἰ γὰρ καὶ μάλιστα πάντων εὖ πάσχειν ἡμεῖς δίκαιοι , οὐ μόνον ὅτι μάλιστα πάντων ἐθάδες ἐσμὲν τούτου τοῦ μέρους τὸν ἅπαντα χρόνον , ἀλλ’ ὅτι καὶ πρῶτοι πάντων φιλανθρωπίας καὶ μεγαλοψυχίας τὰ κράτιστα παρὰ τῶν θεῶν ἀπολελαυκότες ἡμεῖς , τῇ τε τῶν καρπῶν δόσει τῷ τ’ ἔρις καὶ κλῆρος τοῖς πρώτοις τῶν θεῶν γεγενῆσθαι · ἀλλ’ ἐπειδὴ τούτου τυχεῖν οὐχ οἷόν τε μὴ παρόντος ἐκείνου , δεῖ δή που καὶ ἀμφοτέρων ἡμῖν , ἵνα μὴ θάτερον ζητοῦντες οὐ τοῦτο μόνον , ἀλλὰ καὶ τὸ πᾶν ἀπολέσωμεν · ἐπειδὴ τὸ εὖ ποιεῖν τε καὶ πάσχειν , εἰ καὶ ἀλλήλων καθάπαξ διῄρηται , ἀλλὰ καὶ ἀλλήλων ἐξ ἀνάγκης ὃν ἔφην τρόπον ἐξῆπται . 
ἐγὼ δὲ καὶ τοῦτο λέγω · ὡς εἰ μὲν εὖ ποιοῦντες οὐκ εὖ πάσχειν ἐμέλλομεν , οὐδ’ οὕτως ἂν τὸ εὖ ποιεῖν ὑπὸ μεγαλοψυχίας ἔδει παρεῖναι , ἱκανὸν νομίζοντας κέρδος τὴν παρὰ τῶν εὖ πασχόντων αἰδῶ τε καὶ χάριν . 
ὅτε δὲ πρὸς τούτῳ καὶ τὸ ἀντ’ εὖ πείσεσθαι προσδοκᾶν ἔστιν , ἦ που μανία σαφὴς ἡμᾶς αὐτοὺς τῶν τοιούτων ἀποστερεῖν . 
ἐν μὲν γὰρ τῷ τοὺς ἄλλους ὅτ’ ἔξεστιν εὖ ποιεῖν προθυμεῖσθαι καὶ ἡμᾶς αὐτούς ἐστιν εὖ ποιεῖν , ἐν δὲ τῷ μηδένα τούτων ποιεῖσθαι λόγον ἐν τοῖς μεγίστοις ἡμᾶς αὐτοὺς ζημιοῦν . 
εἰ δὲ τὸ μὴ βούλεσθαι μὲν εὖ ποιεῖν μέμψεως οὐκ ἀπήλλακται , οὐδέ γε πολὺ μᾶλλον τὸ μὴ τοὺς εὖ πεποιηκότας ἀντευποιεῖν , τῷ καὶ τὰ δεδομένα σφίσιν ἐπιχειρεῖν ἀφελέσθαι , Ἡράκλεις , πᾶς τις ἂν καθ’ ὑπερβολὴν νεμεσήσαι , ὡς μήτε πώποτε παρ’ οἱστισινοῦν τῶν ἁπάντων γεγενημένῳ νῦν τε οὐκ ἂν παρ’ ἡμῖν ἀρχὴν εἰληφότος , νόμων ὄντων καὶ δίκης , καὶ τοῦ κοινῇ διὰ πάντων λυσιτελοῦντος θεῶν βουλομένων ἀεὶ δήποτε νικῶντος τῇ πόλει , καὶ προσέθ’ ἡμῶν τοσοῦτον ἀπεχόντων τοῦ ταῦτα ποιεῖν αἱρεῖσθαι ὡς καὶ τοὺς παρ’ ἡμῶν δωρεὰς εἰληφότας , ἐάν ποθ’ ἡμῖν ἐθελήσωσι ταύτας πάλιν προέσθαι , ἐχθροὺς ἂν τῷ ὄντι νομίσαι , ὡς ἀναξίως ἐν τούτοις καὶ τοῦ τῆς πόλεως ἤθους καὶ τῶν προγόνων βεβουλευμένους · εἰ δ’ οὐκ ἀνεκτὸν , ὦ ἄνδρες Ἀθηναῖοι , τοῦτ’ ἤδη , πόσον τι χρὴ νομίζειν ἐκεῖνο ; 
πανηγυρικὸς ἐπὶ τῷ ὕδατι ἐν Περγάμῳ 
Ὁμήρῳ μὲν εἰς τὴν σύνοδον τῶν χειμάρρων εἴρηται τῶν δέ τε τηλόθι δοῦπον ἐν οὔρεσιν ἔκλυε ποιμήν · 
καὶ φρίξαντα δή φησιν αὐτὸν εἰς τὸ σπήλαιον εἰσελαύνειν τὰς ὄϊς · ἐγὼ δὲ καίτοι τοσοῦτον ὑμῶν ἀπέχων τὸ νῦν ἀκούσας τοῦ ὕδατος τὴν εἰσβολὴν καὶ ὅσον τι κόσμου προσγέγονε τῇ πόλει , οὐχ οἷός τε ἦν ἡσυχάζειν ὑφ’ ἡδονῆς , ἀλλ’ ἐφθεγγόμην τε ἃ ἐφθεγγόμην καὶ τοῦ σώματος ᾐσθανόμην ἐλαφροτέρου καὶ χαρᾶς ἀπῆν οὐδέν , δυοῖν δ’ ἡμέραιν πρότερον πρὶν ἀκοῦσαι · οὐ γὰρ χεῖρον ἴσως πρὸς ὑμᾶς εἰπεῖν · ἀκούσεσθε γὰρ ἡδέως τοῦ θεοῦ χάριν τοῦ προδείξαντος καὶ ἅμα τῆς εὐφημίας · ὄψις ὀνειράτων γενομένη μοι ὡσπερεὶ διπλασίαν ἐδείκνυε τὴν πόλιν , χωρίον τε δή τινος προσθήκῃ πεπορισμένου συνεχῶς πρὸς αὐτὴν καὶ δημοσίων δὴ κόσμων προσγενομένων παραπλησίων μάλιστά πως τοῖς περὶ τὸν φίλιον . 
διὰ ταῦτ’ οὖν ὄναρ τε ἐγανύμην καὶ ἐπειδὴ ἀνέστην , ἐλάμβανον εἰς ἀγαθὸν τῇ τε πόλει καὶ ἐμαυτῷ . 
τριταία δὲ ἐπὶ τούτοις ἀγγελία παρὰ ἀνδρὸς τῶν ἐπιτηδείων ἀφικνεῖται φράζουσα καὶ δὴ πᾶσαν ὑμῖν τὴν Ἀσίαν συνεορτάζειν τῆς περὶ πάντα ἀγαθῆς τύχης . 
εἶναι γὰρ τὸ ὕδωρ πλήθει τε πλεῖστον καὶ κάλλει κάλλιστον ὅσων ἔλαχον πόλεις . 
ἦγον οὖν οὐχ ὅσον ἠρινὴν ἡμέραν , ἀλλ’ οἵαν εἰκὸς ἄγειν Διός τε εὐαγγελίου καὶ 
Ἀσκληπιοῦ σωτῆρος πανταχῆ τιμῶντος . 
καὶ συνέχαιρον δὴ τῇ πόλει μὲν τῶν προσγεγονότων , ἐμαυτῷ δὲ ὡς ἠξιώθην προακοῦσαι , δῆλον ὅτι ὡς οὐδενὸς ἧττον ἐμοὶ τῆς πόλεως προσῆκον . 
μετὰ δὲ τοῦτο ἐλογιζόμην ὡς τὸ μὲν χαίρειν κοινὸν ἁπάντων καὶ ἀνδρῶν καὶ παιδαρίων καὶ γυναικῶν , ἅτε τῆς ὄψεως προξενούσης τὴν ἡδονὴν , λόγῳ δὲ ἐπικοσμῆσαι τὴν τῶν Νυμφῶν δόσιν τάχα ἄν τινος εἴη τῶν περὶ τὸν Παιᾶνα διατριψάντων καὶ τῶν ἐπιταχθέντων τῶν ἐν λόγοις . 
ἀνεμιμνησκόμην δὲ τῶν ποιητῶν , ὅτι Νύμφας καὶ Μούσας ἀεί πως συνάγουσι . 
καὶ τὸν Ἑρμῆν ὡς χορηγὸν ἀεὶ προσαγορεύουσι τῶν Νυμφῶν · καὶ πάλιν γε 
Ἀπόλλωνα χορηγὸν Μουσῶν · ὁ δ’ αὐτὸς οὗτος ὑμῖν θεὸς καλλιτέκνου προσηγορίαν εἶχε , τοῦ πατρὸς ἕνεκα . 
ἁπανταχῆ δὴ πρέπον τε καὶ οὐκ ἄωρον ἐφαίνετο τῇ τῶν Νυμφῶν χάριτι συγκεράσαι τὴν παρὰ τῆς μουσικῆς . 
πᾶσι γὰρ ἂν προσήκοντα πράττειν οἷς εἶπον θεοῖς . 
ἐξ ἀρχῆς δ’ , ὡς ἔοικε , τὰ κάλλιστα ἐδόθη τῇ πόλει καὶ παρὰ θεῶν καὶ παρὰ ἀνθρώπων . 
τοῦτο μοι πρεσβύτατοι δαιμόνων ἐνταῦθα λέγονται γενέσθαι Κάβειροι , καὶ τελεταὶ τούτοις καὶ μυστήρια , ἃ τοσαύτην ἰσχὺν ἔχειν πεπίστευται ὥστε χειμώνων τε ἐξαισίων ..... .
