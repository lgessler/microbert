Καρίων ὡς ἀργαλέον πρᾶγμ’ ἐστὶν ὦ Ζεῦ καὶ θεοὶ δοῦλον γενέσθαι παραφρονοῦντος δεσπότου . 
ἢν γὰρ τὰ βέλτισθ’ ὁ θεράπων λέξας τύχῃ , δόξῃ δὲ μὴ δρᾶν ταῦτα τῷ κεκτημένῳ , μετέχειν ἀνάγκη τὸν θεράποντα τῶν κακῶν . 
τοῦ σώματος γὰρ οὐκ ἐᾷ τὸν κύριον κρατεῖν ὁ δαίμων , ἀλλὰ τὸν ἐωνημένον . 
καὶ ταῦτα μὲν δὴ ταῦτα . 
τῷ δὲ Λοξίᾳ , ὃς θεσπιῳδεῖ τρίποδος ἐκ χρυσηλάτου , μέμψιν δικαίαν μέμφομαι ταύτην , ὅτι ἰατρὸς ὢν καὶ μάντις , ὥς φασιν , σοφὸς μελαγχολῶντ’ ἀπέπεμψέ μου τὸν δεσπότην , ὅστις ἀκολουθεῖ κατόπιν ἀνθρώπου τυφλοῦ , τοὐναντίον δρῶν ἢ προσῆκ’ αὐτῷ ποιεῖν . 
οἱ γὰρ βλέποντες τοῖς τυφλοῖς ἡγούμεθα , οὗτος δ’ ἀκολουθεῖ , κἀμὲ προσβιάζεται , καὶ ταῦτ’ ἀποκρινομένῳ τὸ παράπαν οὐδὲ γρῦ . 
ἐγὼ μὲν οὖν οὐκ ἔσθ’ ὅπως σιγήσομαι , ἢν μὴ φράσῃς ὅ τι τῷδ’ ἀκολουθοῦμέν ποτε ὦ δέσποτ’ , ἀλλά σοι παρέξω πράγματα . 
οὐ γάρ με τυπτήσεις στέφανον ἔχοντά γε . 
Χρεμύλος μὰ Δί’ ἀλλ’ ἀφελὼν τὸν στέφανον , ἢν λυπῇς τί με , ἵνα μᾶλλον ἀλγῇς . 
Καρίων λῆρος · οὐ γὰρ παύσομαι πρὶν ἂν φράσῃς μοι τίς ποτ’ ἐστὶν οὑτοσί · 
εὔνους γὰρ ὤν σοι πυνθάνομαι πάνυ σφόδρα . 
Χρεμύλος ἀλλ’ οὔ σε κρύψω · τῶν ἐμῶν γὰρ οἰκετῶν πιστότατον ἡγοῦμαί σε καὶ κλεπτίστατον . 
ἐγὼ θεοσεβὴς καὶ δίκαιος ὢν ἀνὴρ κακῶς ἔπραττον καὶ πένης ἦν · 
Καρίων οἶδά τοι . 
Χρεμύλος ἕτεροι δ’ ἐπλούτουν ἱερόσυλοι ῥήτορες καὶ συκοφάνται καὶ πονηροί · 
Καρίων πείθομαι . 
Χρεμύλος ἐπερησόμενος οὖν ᾠχόμην ὡς τὸν θεόν , τὸν ἐμὸν μὲν αὐτοῦ τοῦ ταλαιπώρου σχεδὸν ἤδη νομίζων ἐκτετοξεῦσθαι βίον , τὸν δ’ υἱόν , ὅσπερ ὢν μόνος μοι τυγχάνει , πευσόμενος εἰ χρὴ μεταβαλόντα τοὺς τρόπους εἶναι πανοῦργον , ἄδικον , ὑγιὲς μηδὲ ἕν , ὡς τῷ βίῳ τοῦτ’ αὐτὸ νομίσας συμφέρειν . 
Καρίων τί δῆτα Φοῖβος ἔλακεν ἐκ τῶν στεμμάτων ; 
Χρεμύλος πεύσει . 
σαφῶς γὰρ ὁ θεὸς εἶπέ μοι τοδί · 
ὅτῳ ξυναντήσαιμι πρῶτον ἐξιών , ἐκέλευε τούτου μὴ μεθίεσθαί μ’ ἔτι , πείθειν δ’ ἐμαυτῷ ξυνακολουθεῖν οἴκαδε . 
Καρίων καὶ τῷ ξυναντᾷς δῆτα πρώτῳ ; 
Χρεμύλος τουτῳί . 
Καρίων εἶτ’ οὐ ξυνίης τὴν ἐπίνοιαν τοῦ θεοῦ φράζουσαν ὦ σκαιότατέ σοι σαφέστατα ἀσκεῖν τὸν υἱὸν τὸν ἐπιχώριον τρόπον ; 
Χρεμύλος τῷ τοῦτο κρίνεις ; 
Καρίων δῆλον ὁτιὴ καὶ τυφλῷ γνῶναι δοκεῖ τοῦθ’ , ὡς σφόδρ’ ἐστὶ συμφέρον τὸ μηδὲν ἀσκεῖν ὑγιὲς ἐν τῷ νῦν χρόνῳ . 
Χρεμύλος οὐκ ἔσθ’ ὅπως ὁ χρησμὸς ἐς τοῦτο ῥέπει , ἀλλ’ εἰς ἕτερόν τι μεῖζον . 
ἢν δ’ ἡμῖν φράσῃ ὅστις ποτ’ ἐστὶν οὑτοσὶ καὶ τοῦ χάριν καὶ τοῦ δεόμενος ἦλθε μετὰ νῷν ἐνθαδί , πυθοιμεθ’ ἂν τὸν χρησμὸν ἡμῶν ὅ τι νοεῖ . 
Καρίων ἄγε δὴ σὺ πότερον σαυτὸν ὅστις εἶ φράσεις , ἢ τἀπὶ τούτοις δρῶ ; 
λέγειν χρὴ ταχὺ πάνυ . 
Πλοῦτος ἐγὼ μὲν οἰμώζειν λέγω σοι . 
Καρίων μαναθάνεις ὅς φησιν εἶναι ; 
Χρεμύλος σοὶ λέγει τοῦτ’ , οὐκ ἐμοί · 
σκαιῶς γὰρ αὐτοῦ καὶ χαλεπῶς ἐκπυνθάνει . 
ἀλλ’ εἴ τι χαίρεις ἀνδρὸς εὐόρκου τρόποις , ἐμοὶ φράσον . 
Πλοῦτος κλάειν ἔγωγέ σοι λέγω . 
Καρίων δέχου τὸν ἄνδρα καὶ τὸν ὄρνιν τοῦ θεοῦ . 
Χρεμύλος οὔ τοι μὰ τὴν Δήμητρα χαιρήσεις ἔτι . 
εἰ μὴ φράσεις γάρ— 
Καρίων ἀπό σ’ ὀλῶ κακὸν κακῶς . 
Χρεμύλος ὦ τᾶν— 
Πλοῦτος ἀπαλλάχθητον ἀπ’ ἐμοῦ . 
Χρεμύλος πώμαλα . 
Καρίων καὶ μὴν ὃ λέγω βέλτιστόν ἐστ’ ὦ δέσποτα . 
ἀπολῶ τὸν ἄνθρωπον κάκιστα τουτονί . 
ἀναθεὶς γὰρ ἐπὶ κρημνόν τιν’ αὐτὸν καταλιπων ἄπειμ’ , ἵν’ ἐκεῖθεν ἐκτραχηλισθῇ πεσών . 
Χρεμύλος ἀλλ’ αἶρε ταχέως . 
Πλοῦτος μηδαμῶς . 
Χρεμύλος οὔκουν ἐρεῖς ; 
Πλοῦτος ἀλλ’ ἢν πύθησθέ μ’ ὅστις εἴμ’ , εὖ οἶδ’ ὅτι κακόν τί μ’ ἐργάσεσθε κοὐκ ἀφήσετον . 
Χρεμύλος νὴ τοὺς θεοὺς ἡμεῖς γ’ , ἐὰν βούλῃ γε σύ . 
Πλοῦτος μέθεσθε νῦν μου πρῶτον . 
Χρεμύλος ἤν , μεθίεμεν . 
Πλοῦτος ἀκούετον δή · δεῖ γὰρ ὡς ἔοικέ με λέγειν ἃ κρύπτειν ἦν παρεσκευασμένος . 
ἐγὼ γάρ εἰμι Πλοῦτος . 
Χρεμύλος ὦ μιαρώτατε ἀνδρῶν ἁπάντων , εἶτ’ ἐσίγας Πλοῦτος ὤν ; 
Καρίων σὺ Πλοῦτος , οὕτως ἀθλίως διακείμενος ; 
ὦ Φοῖβ’ Ἄπολλον καὶ θεοὶ καὶ δαίμονες καὶ Ζεῦ , τί φῄς ; 
ἐκεῖνος ὄντως εἶ σύ ; 
Πλοῦτος ναί . 
Χρεμύλος ἐκεῖνος αὐτός ; 
Πλοῦτος αὐτότατος . 
Χρεμύλος πόθεν οὖν φράσον αὐχμῶν βαδίζεις ; 
Πλοῦτος ἐκ Πατροκλέους ἔρχομαι , ὃς οὐκ ἐλούσατ’ ἐξ ὅτουπερ ἐγένετο . 
Χρεμύλος τουτὶ δὲ τὸ κακὸν πῶς ἔπαθες ; 
κάτειπέ μοι . 
Πλοῦτος ὁ Ζεύς με ταῦτ’ ἔδρασεν ἀνθρώποις φθονῶν . 
ἐγὼ γὰρ ὢν μειράκιον ἠπείλησ’ ὅτι ὡς τοὺς δικαίους καὶ σοφοὺς καὶ κοσμίους μόνους βαδιοίμην · ὁ δέ μ’ ἐποίησεν τυφλόν , ἵνα μὴ διαγιγνώσκοιμι τούτων μηδένα . 
οὕτως ἐκεῖνος τοῖσι χρηστοῖσι φθονεῖ . 
Χρεμύλος καὶ μὴν διὰ τοὺς χρηστούς γε τιμᾶται μόνους καὶ τοὺς δικαίους . 
Πλοῦτος ὁμολογῶ σοι . 
Χρεμύλος φέρε τί οὖν ; 
εἰ πάλιν ἀναβλέψειας ὥσπερ καὶ πρὸ τοῦ , φεύγοις ἂν ἤδη τοὺς πονηρούς ; 
Πλοῦτος φήμ’ ἐγώ . 
Χρεμύλος ὡς τοὺς δικαίους δ’ ἂν βαδίζοις ; 
Πλοῦτος πάνυ μὲν οὖν · 
πολλοῦ γὰρ αὐτοὺς οὐχ ἑόρακά πω χρόνου . 
Χρεμύλος καὶ θαῦμά γ’ οὐδέν · οὐδ’ ἐγὼ γὰρ ὁ βλέπων . 
Πλοῦτος ἄφετόν με νῦν . 
ἴστον γὰρ ἤδη τἀπ’ ἐμοῦ . 
Χρεμύλος μὰ Δί’ ἀλλὰ πολλῷ μᾶλλον ἑξόμεσθά σου . 
Πλοῦτος οὐκ ἠγόρευον ὅτι παρέξειν πράγματα ἐμέλλετόν μοι ; 
Χρεμύλος καὶ σύ γ’ ἀντιβολῶ πιθοῦ , καὶ μή μ’ ἀπολίπῃς · οὐ γὰρ εὑρήσεις ἐμοῦ ζητῶν ἔτ’ ἄνδρα τοὺς τρόπους βελτίονα . 
Καρίων μὰ τὸν Δί’ οὐ γὰρ ἔστιν ἄλλος πλὴν ἐγώ . 
Πλοῦτος ταυτὶ λέγουσι πάντες · ἡνίκ’ ἂν δέ μου τύχωσ’ ἀληθῶς καὶ γένωνται πλούσιοι , ἀτεχνῶς ὑπερβάλλουσι τῇ μοχθηρίᾳ . 
Χρεμύλος ἔχει μὲν οὕτως , εἰσὶ δ’ οὐ πάντες κακοί . 
Πλοῦτος μὰ Δί’ ἀλλ’ ἁπαξάπαντες . 
Καρίων οἰμώξει μακρά . 
Χρεμύλος σοὶ δ’ ὡς ἂν εἰδῇς ὅσα παρ’ ἡμῖν ἢν μένῃς γενήσετ’ ἀγαθά , πρόσεχε τὸν νοῦν ἵνα πύθῃ . 
οἶμαι γὰρ οἶμαι , σὺν θεῷ δ’ εἰρήσεται , ταύτης ἀπαλλάξειν σε τῆς ὀφθαλμίας βλέψαι ποιήσας . 
Πλοῦτος μηδαμῶς τοῦτ’ ἐργάσῃ . 
οὐ βούλομαι γὰρ πάλιν ἀναβλέψαι . 
Χρεμύλος τί φῄς ; 
Καρίων ἅνθρωπος οὗτός ἐστιν ἄθλιος φύσει . 
Πλοῦτος ὁ Ζεὺς † 
μὲν οὖν εἰδὼς τὰ τούτων μῶρ’ ἔμ’ εἰ† πύθοιτ’ ἂν ἐπιτρίψειε . 
Χρεμύλος νῦν δ’ οὐ τοῦτο δρᾷ , ὅστις σε προσπταίοντα περινοστεῖν ἐᾷ ; 
Πλοῦτος οὐκ οἶδ’ · ἐγὼ δ’ ἐκεῖνον ὀρρωδῶ πάνυ . 
Χρεμύλος ἄληθες ὦ δειλότατε πάντων δαιμόνων ; 
οἴει γὰρ εἶναι τὴν Διὸς τυραννίδα καὶ τοὺς κεραυνοὺς ἀξίους τριωβόλου , ἐὰν ἀναβλέψῃς σὺ κἂν σμικρὸν χρόνον ; 
Πλοῦτος ἆ μὴ λέγ’ ὦ πόνηρε ταῦτ’ . 
Χρεμύλος ἔχ’ ἥσυχος . 
ἐγὼ γὰρ ἀποδείξω σε τοῦ Διὸς πολὺ μεῖζον δυνάμενον . 
Πλοῦτος ἐμὲ σύ ; 
Χρεμύλος νὴ τὸν οὐρανόν . 
αὐτίκα γὰρ ἄρχει διὰ τίν’ ὁ Ζεὺς τῶν θεῶν ; 
Καρίων διὰ τἀργύριον · πλεῖστον γάρ ἐστ’ αὐτῷ . 
Χρεμύλος φέρε τίς οὖν ὁ παρέχων ἐστὶν αὐτῷ τοῦθ’ ; 
Καρίων ὁδί . 
Χρεμύλος θύουσι δ’ αὐτῷ διὰ τίν’ ; 
οὐ διὰ τουτονί ; 
Καρίων καὶ νὴ Δί’ εὔχονταί γε πλουτεῖν ἄντικρυς . 
Χρεμύλος οὔκουν ὅδ’ ἐστὶν αἴτιος καὶ ῥᾳδίως παύσειεν , εἰ βούλοιτο , ταῦτ’ ἄν ; 
Πλοῦτος ὅτι τί δή ; 
Χρεμύλος ὅτι οὐδ’ ἂν εἷς θύσειεν ἀνθρώπων ἔτι , οὐ βοῦν ἄν , οὐχὶ ψαιστόν , οὐκ ἄλλ’ οὐδὲ ἕν , μὴ βουλομένου σοῦ . 
Πλοῦτος πῶς ; 
Χρεμύλος ὅπως ; 
οὐκ ἔσθ’ ὅπως ὠνήσεται δήπουθεν , ἢν σὺ μὴ παρὼν αὐτὸς διδῷς πἀργύριον · ὥστε τοῦ Διὸς τὴν δύνομιν , ἢν λυπῇ τι , καταλύσεις μόνος . 
Πλοῦτος τί λέγεις ; 
δῑ ἐμὲ θύουσιν αὐτῷ ; 
Χρεμύλος φήμ’ ἐγώ . 
καὶ νὴ Δί’ εἴ τί γ’ ἔστι λαμπρὸν καὶ καλὸν ἢ χαρίεν ἀνθρώποισι , διὰ σὲ γίγνεται . 
ἅπαντα τῷ πλουτεῖν γάρ ἐσθ’ ὑπήκοα . 
Καρίων ἔγωγέ τοι διὰ μικρὸν ἀργυρίδιον δοῦλος γεγένημαι , διὰ τὸ μὴ πλουτεῖν ἴσως . 
Χρεμύλος καὶ τάς γ’ ἑταίρας φασὶ τὰς Κορινθίας , ὅταν μὲν αὐτάς τις πένης πειρῶν τύχῃ , οὐδὲ προσέχειν τὸν νοῦν , ἐὰν δὲ πλούσιος , τὸν πρωκτὸν αὐτὰς εὐθὺς ὡς τοῦτον τρέπειν . 
Καρίων καὶ τούς γε παῖδάς φασι ταὐτὸ τοῦτο δρᾶν οὐ τῶν ἐραστῶν ἀλλὰ τἀργυρίου χάριν . 
Χρεμύλος οὐ τούς γε χρηστούς , ἀλλὰ τοὺς πόρνους · ἐπεὶ αἰτοῦσιν οὐκ ἀργύριον οἱ χρηστοί . 
Καρίων τί δαί ; 
Χρεμύλος ὁ μὲν ἵππον ἀγαθόν , ὁ δὲ κύνας θηρευτικάς . 
Καρίων αἰσχυνόμενοι γὰρ ἀργύριον αἰτεῖν ἴσως ὀνόματι περιπέττουσι τὴν μοχθηρίαν . 
Χρεμύλος τέχναι δὲ πᾶσαι διὰ σὲ καὶ σοφίσματα ἐν τοῖσιν ἀνθρώποισίν ἐσθ’ ηὑρημένα . 
ὁ μὲν γὰρ ἡμῶν σκυτοτομεῖ καθήμενος · 
Καρίων ἕτερος δὲ χαλκεύει τις , ὁ δὲ τεκταίνεται · 
Χρεμύλος ὁ δὲ χρυσοχοεῖ γε χρυσίον παρὰ σοῦ λαβών · 
Καρίων ὁ δὲ λωποδυτεῖ γε νὴ Δί’ , ὁ δὲ τοιχωρυχεῖ · 
Χρεμύλος ὁ δὲ γναφεύει γ’ · 
Καρίων ὁ δέ γε πλύνει κῴδια · 
Χρεμύλος ὁ δὲ βυρσοδεψεῖ γ’ · 
Καρίων ὁ δέ γε πωλεῖ κρόμμυα · 
Χρεμύλος ὁ δ’ ἁλούς γε μοιχὸς διὰ σέ που παρατίλλεται . 
Πλοῦτος οἴμοι τάλας ταυτί μ’ ἐλάνθανεν πάλαι . 
Καρίων μέγας δὲ βασιλεὺς οὐχὶ διὰ τοῦτον κομᾷ ; 
Χρεμύλος ἐκκλησία δ’ οὐχὶ διὰ τοῦτον γίγνεται ; 
Καρίων τί δέ ; 
τὰς τριήρεις οὐ σὺ πληροῖς ; 
εἰπέ μοι . 
Χρεμύλος τὸ δ’ ἐν Κορίνθῳ ξενικὸν οὐχ οὗτος τρέφει ; 
Καρίων ὁ Πάμφιλος δ’ οὐχι διὰ τοῦτον κλαύσεται ; 
Χρεμύλος ὁ βελονοπώλης δ’ οὐχὶ μετὰ τοῦ Παμφίλου ; 
Καρίων 
Ἀγύρριος δ’ οὐχὶ διὰ τοῦτον πέρδεται ; 
Χρεμύλος 
Φιλέψιος δ’ οὐχ ἕνεκα σοῦ μύθους λέγει ; 
Καρίων ἡ ξυμμαχία δ’ οὐ διὰ σὲ τοῖς Αἰγυπτίοις ; 
Χρεμύλος ἐρᾷ δὲ Λαῒς οὐ διὰ σὲ Φιλωνίδου ; 
Καρίων ὁ Τιμοθέου δὲ πύργος— 
Χρεμύλος ἐμπέσοι γέ σοι . 
τὰ δὲ πράγματ’ οὐχὶ διὰ σὲ πάντα πράττεται ; 
μονώτατος γὰρ εἶ σὺ πάντων αἴτιος καὶ τῶν κακῶν καὶ τῶν ἀγαθῶν , εὖ ἴσθ’ ὅτι . 
Καρίων κρατοῦσι γοῦν κἀν τοῖς πολέμοις ἑκάστοτε , ἐφ’ οἷς οὗτος ἐπικαθέζηται μόνον . 
Πλοῦτος ἐγὼ τοσαῦτα δυνατός εἰμ’ εἷς ὢν ποιεῖν ; 
Χρεμύλος καὶ ναὶ μὰ Δία τούτων γε πολλῷ πλείονα · 
ὥστ’ οὐδὲ μεστὸς σοῦ γέγον’ οὐδεὶς πώποτε . 
τῶν μὲν γὰρ ἄλλων ἐστὶ πάντων πλησμονή , ἔρωτος 
Καρίων ἄρτων 
Χρεμύλος μουσικῆς 
Καρίων τραγημάτων 
Χρεμύλος τιμῆς 
Καρίων πλακούντων 
Χρεμύλος ἀνδραγαθίας 
Καρίων ἰσχάδων 
Χρεμύλος φιλοτιμίας 
Καρίων μάζης 
Χρεμύλος στρατηγίας 
Καρίων φακῆς · 
Χρεμύλος σοῦ δ’ ἐγένετ’ οὐδεὶς μεστὸς οὐδεπώποτε . 
ἀλλ’ ἢν τάλαντά τις λάβῃ τριακαίδεκα , πολὺ μᾶλλον ἐπιθυμεῖ λαβεῖν ἑκκαίδεκα · 
κἂν ταῦτ’ ἀνύσηται , τετταράκοντα βούλεται , ἤ φησιν εἶν ἀβίωτον αὑτῷ τὸν βίον . 
Πλοῦτος εὖ τοι λέγειν ἔμοιγε φαίνεσθον πάνυ · 
πλὴν ἓν μόνον δέδοικα . 
Χρεμύλος φράζε τοῦ πέρι ; 
Πλοῦτος ὅπως ἐγὼ τὴν δύναμιν ἣν ὑμεῖς φατε ἔχειν με , ταύτης δεσπότης γενήσομαι . 
Χρεμύλος νὴ τὸν Δί’ ἀλλὰ καὶ λέγουσι πάντες ὡς δειλότατόν ἐσθ’ ὁ Πλοῦτος . 
Πλοῦτος ἥκιστ’ , ἀλλά με τοιχωρύχος τις διέβαλ’ . 
ἐσδὺς γάρ ποτε οὐκ εἶχεν ἐς τὴν οἰκίαν οὐδὲν λαβεῖν , εὑρὼν ἁπαξάπαντα κατακεκλῃμένα · 
εἶτ’ ὠνόμασέ μου τὴν πρόνοιαν δειλίαν . 
Χρεμύλος μή νυν μελέτω σοι μηδέν · ὡς ἐὰν γένῃ ἀνὴρ πρόθυμος αὐτὸς ἐς τὰ πράγματα , βλέποντ’ ἀποδείξω σ’ ὀξύτερον τοῦ Λυγκέως . 
Πλοῦτος πῶς οὖν δυνήσει τοῦτο δρᾶσαι θνητὸς ὤν ; 
Χρεμύλος ἔχω τιν’ ἀγαθὴν ἐλπίδ’ ἐξ ὧν εἶπέ μοι ὁ Φοῖβος αὐτὸς Πυθικὴν σείσας δάφνην . 
Πλοῦτος κἀκεῖνος οὖν σύνοιδε ταῦτα ; 
Χρεμύλος φήμ’ ἐγώ . 
Πλοῦτος ὁρᾶτε . 
Χρεμύλος μὴ φρόντιζε μηδὲν ὦγαθέ . 
ἐγὼ γάρ , εὖ τοῦτ’ ἴσθι , κεἰ δεῖ μ’ ἀποθανεῖν , αὐτὸς διαπράξω ταῦτα . 
Καρίων κἂν βούλῃ γ’ , ἐγώ . 
Χρεμύλος πολλοὶ δ’ ἔσονται χἄτεροι νῷν ξύμμαχοι , ὅσοις δικαίοις οὖσιν οὐκ ἦν ἄλφιτα . 
Πλοῦτος παπαῖ πονηρούς γ’ εἶπας ἡμῖν συμμάχους . 
Χρεμύλος οὐκ ἤν γε πλουτήσωσιν ἐξ ἀρχῆς πάλιν . 
ἀλλ’ ἴθι σὺ μὲν ταχέως δραμών— 
Καρίων τί δρῶ ; 
λέγε . 
Χρεμύλος τοὺς ξυγγεώργους κάλεσον , εὑρήσεις δ’ ἴσως ἐν τοῖς ἀγροῖς αὐτοὺς ταλαιπωρουμένους , ὅπως ἂν ἴσον ἕκαστος ἐνταυθοῖ παρὼν ἡμῖν μετάσχῃ τοῦδε τοῦ Πλούτου μέρος . 
Καρίων καὶ δὴ βαδίζω · τουτοδὶ τὸ κρεᾴδιον τῶν ἔνδοθέν τις εἰσενεγκάτω λαβών . 
Χρεμύλος ἐμοὶ μελήσει τοῦτό γ’ · ἀλλ’ ἀνύσας τρέχε . 
σὺ δ’ ὦ κράτιστε Πλοῦτε πάντων δαιμόνων εἴσω μετ’ ἐμοῦ δεῦρ’ εἴσιθ’ · ἡ γὰρ οἰκία αὕτη ’στὶν ἣν δεῖ χρημάτων σε τήμερον μεστὴν ποιῆσαι καὶ δικαίως κἀδίκως . 
Πλοῦτος ἀλλ’ ἄχθομαι μὲν εἰσιὼν νὴ τοὺς θεοὺς εἰς οἰκίαν ἑκάστοτ’ ἀλλοτρίαν πάνυ · 
ἀγαθὸν γὰρ ἀπέλαυσ’ οὐδὲν αὐτοῦ πώποτε . 
ἢν μὲν γὰρ ὡς φειδωλὸν εἰσελθὼν τύχω , εὐθὺς κατώρυξέν με κατὰ τῆς γῆς κάτω · 
κἄν τις προσέλθῃ χρηστὸς ἄνθρωπος φίλος αἰτῶν λαβεῖν τι σμικρὸν ἀργυρίδιον , ἔξαρνός ἐστι μηδ’ ἰδεῖν με πώποτε . 
ἢν δ’ ὡς παραπλῆγ’ ἄνθρωπον εἰσελθὼν τύχω , πόρναισι καὶ κύβοισι παραβεβλημένος γυμνὸς θύραζ’ ἐξέπεσον ἐν ἀκαρεῖ χρόνου . 
Χρεμύλος μετρίου γὰρ ἀνδρὸς οὐκ ἐπέτυχες πώποτε . 
ἐγὼ δὲ τούτου τοῦ τρόπου πώς εἰμ’ ἀεί , χαίρω τε γὰρ φειδόμενος ὡς οὐδεὶς ἀνὴρ πάλιν τ’ ἀναλῶν , ἡνίκ’ ἂν τούτου δέῃ . 
ἀλλ’ εἰσίωμεν , ὡς ἰδεῖν σε βούλομαι καὶ τὴν γυναῖκα καὶ τὸν υἱὸν τὸν μόνον , ὃν ἑγὼ φιλῶ μάλιστα μετὰ σέ . 
Πλοῦτος πείθομαι . 
Χρεμύλος τί γὰρ ἄν τις οὐχὶ πρὸς σὲ τἀληθῆ λέγοι ; 
Καρίων ὦ πολλὰ δὴ τῷ δεσπότῃ ταὐτὸν θύμον φαγόντες , ἄνδρες φίλοι καὶ δημόται καὶ τοῦ πονεῖν ἐρασταί , ἴτ’ ἐγκονεῖτε σπεύδεθ’ , ὡς ὁ καιρὸς οὐχὶ μέλλειν , ἀλλ’ ἔστ’ ἐπ’ αὐτῆς τῆς ἀκμῆς , ᾗ δεῖ παρόντ’ ἀμύνειν . 
Χορός οὔκουν ὁρᾷς ὁρμωμένους ἡμᾶς πάλαι προθύμως , ὡς εἰκός ἐστιν ἀσθενεῖς γέροντας ἄνδρας ἤδη ; 
σὺ δ’ ἀξιοῖς ἴσως με θεῖν , πρὶν ταῦτα καὶ φράσαι μοι ὅτου χάριν μ’ ὁ δεσπότης ὁ σὸς κέκληκε δῦρο . 
Καρίων οὔκουν πάλαι δήπου λέγω ; 
σὺ δ’ αὐτὸς οὐκ ἀκούεις . 
ὁ δεσπότης γάρ φησιν ὑμᾶς ἡδέως ἅπαντας ψυχροῦ βίου καὶ δυσκόλου ζήσειν ἀπαλλαγέντας . 
Χορός ἔστιν δὲ δὴ τί καὶ πόθεν τὸ πρᾶγμα τοῦθ’ ὅ φησιν ; 
Καρίων ἔχων ἀφῖκται δεῦρο πρεσβύτην τιν’ ὦ πόνηροι ῥυπῶντα κυφὸν ἄθλιον ῥυσὸν μαδῶντα νωδόν · 
οἶμαι δὲ νὴ τὸν οὐρανὸν καὶ ψωλὸν αὐτὸν εἶναι . 
Χορός ὦ χρυσὸν ἀγγείλας ἐπῶν πῶς φῄς ; 
πάλιν φράσον μοι . 
δηλοῖς γὰρ αὐτὸν σωρὸν ἥκειν χρημάτων ἔχοντα . 
Καρίων πρεσβυτικῶν μὲν οὖν κακῶν ἔγωγ’ ἔχοντα σωρόν . 
Χορός μῶν ἀξιοῖς φενακίσας ἔπειτ’ ἀπαλλαγῆναι ἀζήμοις , καὶ ταῦτ’ ἐμοῦ βακτηρίαν ἔχοντος ; 
Καρίων πάντως γὰρ ἄνθρωπον φύσει τοιοῦτον ἐς τὰ πάντα ἡγεῖσθέ μ’ εἶναι κοὐδὲν ἂν νομίζεθ’ ὑγιὲς εἰπεῖν ; 
Χορός ὡς σεμνὸς οὑπίτριπτος · αἱ κνῆμαι δέ σου βοῶσιν 
‘ἰοὺ ἰού , ’ 
τὰς χοίνικας καὶ τὰς πέδας ποθοῦσαι . 
Καρίων ἐν τῇ σορῷ νυνὶ λαχὸν τὸ γράμμα σου δικάζειν , σὺ δ’ οὐ βαδίζεις , ὁ δὲ Χάρων τὸ ξύμβολον δίδωσιν . 
Χορός διαρραγείης , ὡς μόθων εἶ καὶ φύσει κόβαλος , ὅστις φενακίζεις , φράσαι δ’ οὔπω τέτληκας ἡμῖν , οἳ πολλὰ μοχθήσαντες οὐκ οὔσης σχολῆς προθύμως δεῦρ’ ἤλθομεν , πολλῶν θύμων ῥίζας διεκπερῶντες . 
Καρίων ἀλλ’ οὐκέτ’ ἂν κρύψαιμι . 
τὸν Πλοῦτον γὰρ ὦνδρες ἥκει ἄγων ὁ δεσπότης , ὃς ὑμᾶς πλουσίους ποιήσει . 
Χορός ὄντως γὰρ ἔστι πλουσίοις ἡμῖν ἅπασιν εἶναι ; 
Καρίων νὴ τοὺς θεοὺς Μίδαις μὲν οὖν , ἢν ὦτ’ ὄνου λάβητε . 
Χορός ὡς ἥδομαι καὶ τέρπομαι καὶ βούλομαι χορεῦσαι ὑφ’ ἡδονῆς , εἴπερ λέγεις ὄντως σὺ ταῦτ’ ἀληθῆ . 
Καρίων καὶ μὴν ἐγὼ βουλήσομαι θρεττανελὸ τὸν Κύκλωπα μιμούμενος καὶ τοῖν ποδοῖν ὡδὶ παρενσαλεύων ὑμᾶς ἄγειν . 
ἀλλ’ εἶα τέκεα θαμίν’ ἐπαναβοῶντες βληχώμενοί τε προβατίων αἰγῶν τε κιναβρώντων μέλη ἕπεσθ’ ἀπεψωλημένοι · τράγοι δ’ ἀκρατιεῖσθε . 
Χορός ἡμεῖς δέ γ’ αὖ ζητήσομεν θρεττανελὸ τὸν Κύκλωπα βληχώμενοι , σὲ τουτονὶ πεινῶντα καταλαβόντες , πήραν ἔχοντα λάχανά τ’ ἄγρια δροσερά , κραιπαλῶντα ἡγούμενον τοῖς προβατίοις , εἰκῇ δὲ καταδαρθόντα που μέγαν λαβόντες ἡμμένον σφηκίσκον ἐκτυφλῶσαι . 
Καρίων ἐγὼ δὲ τὴν Κίρκην γε τὴν τὰ φάρμακ’ ἀνακυκῶσαν , ἣ τοὺς ἑταίρους τοῦ Φιλωνίδου ποτ’ ἐν Κορίνθῳ ἔπεισεν ὡς ὄντας κάπρους μεμαγμένον σκῶρ ἐσθίειν , αὐτὴ δ’ ἔματτεν αὐτοῖς , μιμήσομαι πάντας τρόπους · 
ὑμεῖς δὲ γρυλίζοντες ὑπὸ φιληδίας ἕπεσθε μητρὶ χοῖροι . 
Χορός οὐκοῦν σε τὴν Κίρκην γε τὴν τὰ φάρμακ’ ἀνακυκῶσαν καὶ μαγγανεύουσαν μολύνουσάν τε τοὺς ἑταίρους λαβόντες ὑπὸ φιληδίας τὸν Λαρτίου μιμούμενοι τῶν ὄρχεων κρεμῶμεν , μινθώσομέν θ’ ὥσπερ τράγου τὴν ῥῖνα · σὺ δ’ Ἀρίστυλλος ὑποχάσκων ἐρεῖς , ἕπεσθε μητρὶ χοῖροι . 
Καρίων ἀλλ’ εἶα νῦν τῶν σκωμμάτων ἀπαλλαγέντες ἤδη ὑμεῖς ἐπ’ ἄλλ’ εἶδος τρέπεσθ’ , ἐγὼ δ’ ἰὼν ἤδη λάθρᾳ βουλήσομαι τοῦ δεσπότου λαβών τιν’ ἄρτον καὶ κρέας μασώμενος τὸ λοιπὸν οὕτω τῷ κόπῳ ξυνεῖναι . 
Χοροῦ 
Χρεμύλος χαίρειν μὲν ὑμᾶς ἐστιν ὦνδρες δημόται ἀρχαῖον ἤδη προσαγορεύειν καὶ σαπρόν · 
ἀσπάζομαι δ’ ὁτιὴ προθύμως ἥκετε καὶ συντεταμένως κοὐ κατεβλακευμένως . 
ὅπως δέ μοι καὶ τἄλλα συμπαραστάται ἔσεσθε καὶ σωτῆρες ὄντως τοῦ θεοῦ . 
Χορός θάρρει · βλέπειν γὰρ ἄντικρυς δόξεις μ’ Ἄρη . 
δεινὸν γὰρ εἰ τριωβόλου μὲν οὕνεκα ὠστιζόμεσθ’ ἑκάστοτ’ ἐν τἠκκλησίᾳ , αὐτὸν δὲ τὸν Πλοῦτον παρείην τῳ λαβεῖν . 
Χρεμύλος καὶ μὴν ὁρῶ καὶ Βλεψίδημον τουτονὶ προσιόντα · δῆλος δ’ ἐστὶν ὅτι τοῦ πράγματος ἀκήκοέν τι τῇ βαδίσει καὶ τῷ τάχει . 
Βλεψίδημος τί ἂν οὖν τὸ πρᾶγμ’ εἴη ; 
πόθεν καὶ τίνι τρόπῳ 
Χρεμύλος πεπλούτηκ’ ἐξαπίνης ; 
οὐ πείθομαι . 
καίτοι λόγος γ’ ἦν νὴ τὸν Ἡρακλέα πολὺς ἐπὶ τοῖσι κουρείοισι τῶν καθημένων , ὡς ἐξαπίνης ἀνὴρ γεγένηται πλούσιος . 
ἔστιν δέ μοι τοῦτ’ αὐτὸ θαυμάσιον , ὅπως χρηστόν τι πράττων τοὺς φίλους μεταπέμπεται . 
οὔκουν ἐπιχώριόν γε πρᾶγμ’ ἐργάζεται . 
Χρεμύλος ἀλλ’ οὐδὲν ἀποκρύψας ἐρῶ · νὴ τοὺς θεοὺς ὦ Βλεψίδημ’ ἄμεινον ἢ χθὲς πράττομεν , ὥστε μετέχειν ἔξεστιν · εἶ γὰρ τῶν φίλων . 
Βλεψίδημος γέγονας δ’ ἀληθῶς , ὡς λέγουσι , πλούσιος ; 
Χρεμύλος ἔσομαι μὲν οὖν αὐτίκα μάλ’ , ἢν θεὸς θέλῃ . 
ἔνι γάρ τις ἔνι κίνδυνος ἐν τῷ πράγματι . 
Βλεψίδημος ποῖός τις ; 
Χρεμύλος οἷος ; 
Βλεψίδημος λέγ’ ἀνύσας ὅ τι φῄς ποτε . 
Χρεμύλος ἢν μὲν κατορθώσωμεν , εὖ πράττειν ἀεί · 
ἢν δὲ σφαλῶμεν , ἐπιτετρῖφθαι τὸ παράπαν . 
Βλεψίδημος τουτὶ πονηρὸν φαίνεται τὸ φορτίον καί μ’ οὐκ ἀρέσκει . 
τό τε γὰρ ἐξαίφνης ἄγαν οὕτως ὑπερπλουτεῖν τό τ’ αὖ δεδοικέναι πρὸς ἀνδρὸς οὐδὲν ὑγιές ἐστ’ εἰργασμένου . 
Χρεμύλος πῶς οὐδὲν ὑγιές ; 
Βλεψίδημος εἴ τι κεκλοφὼς νὴ Δία ἐκεῖθεν ἥκεις ἀργύριον ἢ χρυσίον παρὰ τοῦ θεοῦ , κἄπειτ’ ἴσως σοι μεταμέλει . 
Χρεμύλος 
Ἄπολλον ἀποτρόπαιε μὰ Δί’ ἐγὼ μὲν οὔ . 
Βλεψίδημος παῦσαι φλυαρῶν ὦγάθ’ · οῖδα γὰρ σαφῶς . 
Χρεμύλος σὺ μηδὲν εἰς ἔμ’ ὑπονόει τοιουτονί . 
Βλεψίδημος φεῦ , ὡς οὐδὲν ἀτεχνῶς ὑγιές ἐστιν οὐδενός , ἀλλ’ εἰσὶ τοῦ κέρδους ἅπαντες ἥττονες . 
Χρεμύλος οὔ τοι μὰ τὴν Δήμητρ’ ὑγιαίνειν μοι δοκεῖς . 
Βλεψίδημος ὡς πολὺ μεθέστηχ’ ὧν πρότερον εἶχεν τρόπων . 
Χρεμύλος μελαγχολᾷς ὦνθρωπε νὴ τὸν οὐρανόν . 
Βλεψίδημος ἀλλ’ οὐδὲ τὸ βλέμμ’ αὐτὸ κατὰ χώραν ἔχει , ἀλλ’ ἐστὶν ἐπίδηλόν τι πεπανουργηκότι . 
Χρεμύλος σὺ μὲν οἶδ’ ὃ κρώζεις · ὡς ἐμοῦ τι κεκλοφότος ζητεῖς μεταλαβεῖν . 
Βλεψίδημος μεταλαβεῖν ζητῶ ; 
τίνος ; 
Χρεμύλος τὸ δ’ ἐστὶν οὐ τοιοῦτον ἀλλ’ ἑτέρως ἔχον . 
Βλεψίδημος μῶν οὐ κέκλοφας ἀλλ’ ἥρπακας ; 
Χρεμύλος κακοδαιμονᾷς . 
Βλεψίδημος ἀλλ’ οὐδὲ μὴν ἀπεστέρηκάς γ’ οὐδένα ; 
Χρεμύλος οῡ δῆτ’ ἔγωγ’ . 
Βλεψίδημος ὦ Ἡράκλεις , φέρε ποῖ τις ἂν τράποιτο ; 
τἀληθὲς γὰρ οὐκ ἐθέλει φράσαι . 
Χρεμύλος κατηγορεῖς γὰρ πρὶν μαθεῖν τὸ πρᾶγμά μου . 
Βλεψίδημος ὦ τᾶν ἐγώ τοι τοῦτ’ ἀπὸ σμικροῦ πάνυ ἐθέλω διαπρᾶξαι πρὶν πυθέσθαι τὴν πόλιν , τὸ στόμ’ ἐπιβύσας κέρμασιν τῶν ῥητόρων . 
Χρεμύλος καὶ μὴν φίλως γ’ ἄν μοι δοκεῖς νὴ τοὺς θεοὺς τρεῖς μνᾶς ἀναλώσας λογίσασθαι δώδεκα . 
Βλεψίδημος ὁρῶ τιν’ ἐπὶ τοῦ βήματος καθεδούμενον ἱκετηρίαν ἔχοντα μετὰ τῶν παιδίων καὶ τῆς γυναικός , κοῡ διοίσοντ’ ἄντικρυς τῶν Ἡρακλειδῶν οὐδ’ ὁτιοῦν τῶν Παμφίλου . 
Χρεμύλος οὒκ ὦ κακόδαιμον , ἀλλὰ τοὺς χρηστοὺς μόνους ἔγωγε καὶ τοὺς δεξιοὺς καὶ σώφρονας ἀπαρτὶ πλουτῆσαι ποιήσω . 
Βλεψίδημος τί σὺ λέγεις ; 
οὕτω πάνυ πολλὰ κέκλοφας ; 
Χρεμύλος οἴμοι τῶν κακῶν , ἀπολεῖς . 
Βλεψίδημος σὺ μὲν οὖν σεαυτόν , ὥς γ’ ἐμοὶ δοκεῖς . 
Χρεμύλος οῡ δῆτ’ , ἐπεὶ τὸν Πλοῦτον ὦ μόχθηρε σὺ ἔχω . 
Βλεψίδημος σὺ Πλοῦτον ; 
ποῖον ; 
Χρεμύλος αὐτὸν τὸν θεόν . 
Βλεψίδημος καὶ ποῦ ’στιν ; 
Χρεμύλος ἔνδον . 
Βλεψίδημος ποῦ ; 
Χρεμύλος παρ’ ἐμοί . 
Βλεψίδημος παρὰ σοί ; 
Χρεμύλος πάνυ . 
Βλεψίδημος οὐκ ἐς κόρακας ; 
Πλοῦτος παρὰ σοί ; 
Χρεμύλος νὴ τοὺς θεούς . 
Βλεψίδημος λὲγεις ἀληθῆ ; 
Χρεμύλος φημί . 
Βλεψίδημος πρὸς τῆς Ἑστίας ; 
Χρεμύλος νὴ τὸν Ποσειδῶ . 
Βλεψίδημος τὸν θαλάττιον λέγεις ; 
Χρεμύλος εἰ δ’ ἔστιν ἕτερός τις Ποσειδῶν , τὸν ἕτερον . 
Βλεψίδημος εἶτ’ οὐ διαπέμπεις καὶ πρὸς ἡμᾶς τοὺς φίλους ; 
Χρεμύλος οὐκ ἔστι πω τὰ πράγματ’ ἐν τούτῳ . 
Βλεψίδημος τί φῄς ; 
οὐ τῷ μεταδοῦναι ; 
Χρεμύλος μὰ Δία . 
δεῖ γὰρ πρῶτα 
Βλεψίδημος τί ; 
Χρεμύλος βλέψαι ποιῆσαι νώ— 
Βλεψίδημος τίνα βλέψαι ; 
φράσον . 
Χρεμύλος τὸν Πλοῦτον ὥσπερ πρότερον ἑνί γέ τῳ τρόπῳ . 
Βλεψίδημος τυφλὸς γὰρ ὄντως ἐστί ; 
Χρεμύλος νὴ τὸν οὐρανόν . 
Βλεψίδημος οὐκ ἐτὸς ἄρ’ ὡς ἔμ’ ἦλθεν οὐδεπώποτε . 
Χρεμύλος ἀλλ’ ἢν θεοὶ θέλωσι , νῦν ἀφίξεται . 
Βλεψίδημος οὔκουν ἰατρὸν εἰσάγειν ἐχρῆν τινά ; 
Χρεμύλος τίς δῆτ’ ἰατρός ἐστι νῦν ἐν τῇ πόλει ; 
οὔτε γὰρ ὁ μισθὸς οὐδὲν ἔστ’ οὔθ’ ἡ τέχνη . 
Βλεψίδημος σκοπῶμεν . 
Χρεμύλος ἀλλ’ οὐκ ἔστιν . 
Βλεψίδημος οὐδ ἐμοὶ δοκεῖ . 
Χρεμύλος μὰ Δί’ ἀλλ’ ὅπερ πάλαι παρεσκευαζόμην ἐγώ , κατακλίνειν αὐτὸν εἰς Ἀσκληπιοῦ κράτιστόν ἐστι . 
Βλεψίδημος πολὺ μὲν οὖν νὴ τοὺς θεούς . 
μή νυν διάτριβ’ ἀλλ’ ἄνυε πράττων ἕν γέ τι . 
Χρεμύλος καὶ δὴ βαδίζω . 
Βλεψίδημος σπεῦδέ νυν . 
Χρεμύλος τοῦτ’ αὐτὸ δρῶ . 
Πενία ὦ θερμὸν ἔργον κἀνόσιον καὶ παράνομον τολμῶντε δρᾶν ἀνθρωπαρίω κακοδαίμονε— ποῖ ποῖ ; 
τί φεύγετον ; 
οὐ μενεῖτον ; 
Βλεψίδημος 
Ἡράκλεις . 
Πενία ἐγὼ γὰρ ὑμᾶς ἐξολῶ κακοὺς κακῶς · 
τόλμημα γὰρ τολμᾶτον οὐκ ἀνασχετόν , ἀλλ’ οἷον οὐδεὶς ἄλλος οὐδεπώποτε οὔτε θεὸς οὔτ’ ἄνθρωπος · ὥστ’ ἀπολώλατον . 
Χρεμύλος σὺ δ’ εἶ τίς ; 
ὠχρὰ μὲν γὰρ εἶναί μοι δοκεῖς . 
Βλεψίδημος ἴσως Ἐρινύς ἐστιν ἐκ τραγῳδίας · 
βλέπει γέ τοι μανικόν τι καὶ τραγῳδικόν . 
Χρεμύλος ἀλλ’ οὐκ ἔχει γὰρ δᾷδας . 
Βλεψίδημος οὐκοῦν κλαύσεται . 
Πενία ὄιεσθε δ’ εἶναι τίνα με ; 
Χρεμύλος πανδοκεύτριαν ἢ λεκιθόπωλιν . 
οὐ γὰρ ἂν τοσουτονὶ ἀνέκραγες ἡμῖν οὐδὲν ἠδικημένη . 
Πενία ἄληθες ; 
οὐ γὰρ δεινότατα δεδράκατον ζητοῦντες ἐκ πάσης με χώρας ἐκβαλεῖν ; 
Χρεμύλος οὔκουν ὑπόλοιπον τὸ βάραθρόν σοι γίγνεται ; 
ἀλλ’ ἥτις εἶ λέγειν σ’ ἐχρῆν αὐτίκα μάλα . 
Πενία ἣ σφὼ ποιήσω τήμερον δοῦναι δίκην ἀνθ’ ὧν ἐμὲ ζητεῖτον ἐνθένδ’ ἀφανίσαι . 
Βλεψίδημος ἆρ’ ἐστὶν ἡ καπηλὶς ἡκ τῶν γειτόνων , ἣ ταῖς κοτύλαις ἀεί με διαλυμαίνεται ; 
Πενία 
Πενία μὲν οὖν , ἣ σφῷν ξυνοικῶ πόλλ’ ἔτη . 
Βλεψίδημος ἄναξ Ἄπολλον καὶ θεοί , ποῖ τις φύγῃ ; 
Χρεμύλος οὗτος τί δρᾷς ; 
ὦ δειλότατον σὺ θηρίον · 
οὐ παραμενεῖς ; 
Βλεψίδημος ἥκιστα πάντων . 
Χρεμύλος οὐ μενεῖς ; 
ἀλλ’ ἄνδρε δύο γυναῖκα φεύγομεν μίαν ; 
Βλεψίδημος 
Πενία γάρ ἐστιν ὦ πόνηρ’ , ἧς οὐδαμοῦ οὐδὲν πέφυκε ζῷον ἐξωλέστερον . 
Χρεμύλος στῆθ’ , ἀντιβολῶ σε , στῆθι . 
Βλεψίδημος μὰ Δί’ ἐγὼ μὲν οὔ . 
Χρεμύλος καὶ μὴν λέγω , δεινότατον ἔργον παρὰ πολὺ ἔργων ἁπάντων ἐργασόμεθ’ , εἰ τὸν θεὸν ἔρημον ἀπολιπόντε ποι φευξούμεθα τηνδὶ δεδιότε , μηδὲ διαμαχούμεθα . 
Βλεψίδημος ποίοις ὅπλοισιν ἢ δυνάμει πεποιθότες ; 
ποῖον γὰρ οὐ θώρακα , ποίαν δ’ ἀσπίδα οὐκ ἐνέχυρον τίθησιν ἡ μιαρωτάτη ; 
Χρεμύλος θάρρει · μόνος γὰρ ὁ θεὸς οὗτος οἶδ’ ὅτι τροπαῖον ἂν στήσαιτο τῶν ταύτης τρόπων . 
Πενία γρύζειν δὲ καὶ τολμᾶτον ὦ καθάρματε , ἐπ’ αὐτοφώρῳ δεινὰ δρῶντ’ εἰλημμένω ; 
Χρεμύλος σὺ δ’ ὦ κάκιστ’ ἀπολουμένη τί λοιδορεῖ ἡμῖν προσελθοῦσ’ οὐδ’ ὁτιοῦν ἀδικουμένη ; 
Πενία οὐδὲν γὰρ ὦ πρὸς τῶν θεῶν νομίζετε ἀδικεῖν με τὸν Πλοῦτον ποιεῖν πειρωμένω βλέψαι πάλιν ; 
Χρεμύλος τί οὖν ἀδικοῦμεν τοῦτό σε , εἰ πᾶσιν ἀνθρώποισιν ἐκπορίζομεν ἀγαθόν ; 
Πενία τί δ’ ἂν ὑμεῖς ἀγαθὸν ἐξεύροιθ’ ; 
Χρεμύλος ὅ τι ; 
σὲ πρῶτον ἐκβαλόντες ἐκ τῆς Ἑλλάδος . 
Πενία ἔμ’ ἐκβαλόντες ; 
καὶ τί ἂν νομίζετον κακὸν ἐργάσασθαι μεῖζον ἀνθρώπους ; 
Χρεμύλος ὅ τι ; 
εἰ τοῦτο δρᾶν μέλλοντες ἐπιλαθοίμεθα . 
Πενία καὶ μὴν περὶ τούτου σφῷν ἐθέλω δοῦναι λόγον τὸ πρῶτον αὐτοῦ · κἂν μὲν ἀποφήνω μόνην ἀγαθῶν ἁπάντων οὖσαν αἰτίαν ἐμὲ ὑμῖν δῑ ἐμέ τε ζῶντας ὑμᾶς · εἰ δὲ μή , ποιεῖτον ἤδη τοῦθ’ ὅ τι ἂν ὑμῖν δοκῇ . 
Χρεμύλος ταυτὶ σὺ τολμᾷς ὦ μιαρωτάτη λέγειν ; 
Πενία καὶ σύ γε διδάσκου · πάνυ γὰρ οἶμαι ῥᾳδίως ἅπανθ’ ἁμαρτάνοντά σ’ ἀποδείξειν ἐγώ , εἰ τοὺς δικαίους φὴ|ς ποιήσειν πλουσίους . 
Χρεμύλος ὦ τύμπανα καὶ κύφωνες οὐκ ἀρήξετε ; 
Πενία οὐ δεῖ σχετλιάζειν καὶ βοᾶν πρὶν ἂν μάθῃς . 
Χρεμύλος καὶ τίς δύναιτ’ ἂν μὴ βοᾶν ‘ἰοὺ ἰοὺ’ τοιαῦτ’ ἀκούων ; 
Πενία ὅστις ἐστὶν εὖ φρονῶν . 
Χρεμύλος τί δῆτά σοι τίμημ’ ἐπιγράψω τῇ δίκῃ , ἐὰν ἁλῷς ; 
Πενία ὅ τι σοι δοκεῖ . 
Χρεμύλος καλῶς λέγεις . 
Πενία τὸ γὰρ αὔτ’ , ἐὰν ἡττᾶσθε , καὶ σφὼ δεῖ παθεῖν . 
Χρεμύλος ἱκανοὺς νομίζεις δῆτα θανάτους εἴκοσιν ; 
Βλεψίδημος ταύτῃ γε · νῷν δὲ δὔ ἀποχρήσουσιν μόνω . 
Πενία οὐκ ἂν φθάνοιτον τοῦτο πράττοντ’ , ἢ τί γ’ ἂν ἔχοι τις ἂν δίκαιον ἀντειπεῖν ἔτι ; 
Χορός ἀλλ’ ἤδη χρῆν τι λέγειν ὑμᾶς σοφὸν ᾧ νικήσετε τηνδὶ ἐν τοῖσι λόγοις ἀντιλέγοντες , μαλακὸν δ’ ἐνδώσετε μηδέν . 
Χρεμύλος φανερὸν μὲν ἔγωγ’ οἶμαι γνῶναι τοῦτ’ εἶναι πᾶσιν ὁμοίως , ὅτι τοὺς χρηστοὺς τῶν ἀνθρώπων εὖ πράττειν ἐστὶ δίκαιον , τοὺς δὲ πονηροὺς καὶ τοὺς ἀθέους τούτων τἀναντία δήπου . 
τοῦτ’ οὖν ἡμεῖς ἐπιθυμοῦντες μόλις ηὕρομεν , ὥστε γενέσθαι βούλευμα καλὸν καὶ γενναῖον καὶ χρήσιμον εἰς ἅπαν ἔργον . 
ἢν γὰρ ὁ Πλοῦτος νυνὶ βλέψῃ καὶ μὴ τυφλὸς ὢν περινοστῇ , ὡς τοὺς ἀγαθοὺς τῶν ἀνθρώπων βαδιεῖται κοὐκ ἀπολείψει , τοὺς δὲ πονηροὺς καὶ τοὺς ἀθέους φευξεῖται · κᾆτα ποιήσει πάντας χρηστοὺς καὶ πλουτοῦντας δήπου τά τε θεῖα σέβοντας . 
καίτοι τούτου τοῖς ἀνθρώποις τίς ἂν ἐξεύροι ποτ’ ἄμεινον ; 
Βλεψίδημος οὐδείς · τούτου μάρτυς ἐγώ σοι · μηδὲν ταύτην γ’ ἀνερώτα . 
Χρεμύλος ὡς μὲν γὰρ νῦν ἡμῖν ὁ βίος τοῖς ἀνθρώποις διάκειται , τίς ἂν οὐχ ἡγοῖτ’ εἶναι μανίαν κακοδαιμονίαν τ’ ἔτι μᾶλλον ; 
πολλοὶ μὲν γὰρ τῶν ἀνθρώπων ὄντες πλουτοῦσι πονηροί , ἀδίκως αὐτὰ ξυλλεξάμενοι · πολλοὶ δ’ ὄντες πάνυ χρηστοὶ πράττουσι κακῶς καὶ πεινῶσιν μετὰ σοῦ τε τὰ πλεῖστα σύνεισιν . 
οὔκουν εἶναί φημ’ , εἰ παύσει ταύτην βλέψας ποθ’ ὁ Πλοῦτος , ὁδὸν ἥντιν’ ἰὼν τοῖς ἀνθρώποις ἀγάθ’ ἄν μείζω πορίσειεν . 
Πενία ἀλλ’ ὦ πάντων ῥᾷστ’ ἀνθρώπων ἀναπεισθέντ’ οὐχ ὑγιαίνειν δύο πρεσβύτα , ξυνθιασώτα τοῦ ληρεῖν καὶ παραπαίειν , εἰ τοῦτο γένοιθ’ ὃ ποθεῖθ’ ὑμεῖς , οὔ φημ’ ἂν λυσιτελεῖν σφῷν . 
εἰ γὰρ ὁ Πλοῦτος βλέψειε πάλιν διανείμειέν τ’ ἴσον αὑτόν , οὔτε τέχνην ἂν τῶν ἀνθρώπων οὔτ’ ἂν σοφίαν μελετῴη οὐδείς · ἀμφοῖν δ’ ὑμῖν τούτοιν ἀφανισθέντοιν ἐθελήσει τίς χαλκεύειν ἢ ναυπηγεῖν ἢ ῥάπτειν ἢ τροχοποιεῖν , ἢ σκυτοτομεῖν ἢ πλινθουργεῖν ἢ πλύνειν ἢ σκυλοδεψεῖν , ἢ γῆς ἀρότροις ῥήξας δάπεδον καρπὸν Δηοῦς θερίσασθαι , ἢν ἐξῇ ζῆν ἀργοῖς ὑμῖν πάντων ἀμελοῦσιν ; 
Χρεμύλος λῆρον ληρεῖς . 
ταῦτα γὰρ ἡμῖν πάνθ’ ὅσα νῦν δὴ κατέλεξας οἱ θεράποντες μοχθήσουσιν . 
Πενία πόθεν οὖν ἕξεις θεράποντας ; 
Χρεμύλος ὠνησόμεθ’ ἀργυρίου δήπου . 
Πενία τίς δ’ ἔσται πρῶτον ὁ πωλῶν , ὅταν ἀργύριον κἀκεῖνος ἔχῃ ; 
Χρεμύλος κερδαίνειν βουλόμενός τις ἔμπορος ἥκων ἐκ Θετταλίας παρὰ πλείστων ἀνδραποδιστῶν . 
Πενία ἀλλ’ οὐδ’ ἔσται πρῶτον ἁπάντων οὐδεὶς οὐδ’ ἀνδραποδιστὴς κατὰ τὸν λόγον ὃν σὺ λέγεις δήπου . 
τίς γὰρ πλουτῶν ἐθελήσει κινδυνεύων περὶ τῆς ψυχῆς τῆς αὑτοῦ τοῦτο ποιῆσαι ; 
ὥστ’ αὐτὸς ἀροῦν ἐπαναγκασθεὶς καὶ σκάπτειν τἄλλα τε μοχθεῖν ὀδυνηρότερον τρίψεις βίοτον πολὺ τοῦ νῦν . 
Χρεμύλος ἐς κεφαλὴν σοί . 
Πενία ἔτι δ’ οὐχ ἕξεις οὔτ’ ἐν κλίνῃ καταδαρθεῖν , οὐ γὰρ ἔσονται , οὔτ’ ἐν δάπισιν · τίς γὰρ ὑφαίνειν ἐθελήσει χρυσίου ὄντος ; 
οὔτε μύροισιν μυρίσαι στακτοῖς ὁπόταν νύμφην ἀγάγησθον . 
οὔθ’ ἱματίων βαπτῶν δαπάναις κοσμῆσαι ποικιλομόρφων . 
καίτοι τί πλέον πλουτεῖν ἐστιν τούτων πάντων ἀποροῦντας ; 
παρ’ ἐμοῦ δ’ ἔστιν ταῦτ’ εὔπορα πάνθ’ ὑμῖν ὧν δείσθον · ἐγὼ γὰρ τὸν χειροτέχνην ὥσπερ δέσποιν’ ἐπαναγκάζουσα κάθημαι διὰ τὴν χρείαν καὶ τὴν πενίαν ζητεῖν ὁπόθεν βίον ἕξει . 
Χρεμύλος σὺ γὰρ ἂν πορίσαι τί δύναῑ ἀγαθὸν φῴδων ἐκ βαλανείου καὶ παιδαρίων ὑποπεινώντων καὶ γραι · δίων κολοσυρτόν ; 
φθειρῶν τ’ ἀριθμὸν καὶ κωνώπων καὶ ψυλλῶν οὐδὲ λέγω σοι ὑπὸ τοῦ πλήθους , αἳ βομβοῦσαι περὶ τὴν κεφαλὴν ἀνιῶσιν , ἐπεγείρουσαι καὶ φράζουσαι , ‘πεινήσεις , ἀλλ’ ἐπανίστω.’ πρὸς δέ γε τούτοις ἀνθ’ ἱματίου μὲν ἔχειν ῥάκος · ἀντὶ δὲ κλίνης στιβάδα σχοίνων κόρεων μεστήν , ἣ τοὺς εὕδοντας ἐγείρει · 
καὶ φορμὸν ἔχειν ἀντὶ τάπητος σαπρόν · ἀντὶ δὲ προσκεφαλαίου λίθον ἐυμεγέθη πρὸς τῇ κεφαλῇ · σιτεῖσθαι δ’ ἀντὶ μὲν ἄρτων μαλάχης πτόρθους , ἀντὶ δὲ μάζης φυλλεῖ’ ἰσχνῶν ῥαφανίδων , ἀντὶ δὲ θράνους στάμνου κεφαλὴν κατεαγότος , ἀντὶ δὲ μάκτρας φιδάκνης πλευρὰν ἐρρωγυῖαν καὶ ταύτην . 
ἆρά γε πολλῶν ἀγαθῶν πᾶσιν τοῖς ἀνθρὠποις ἀποφαίνω σ’ αἴτιον οὖσαν ; 
Πενία σὺ μὲν οὐ τὸν ἐμὸν βίον εἴρηκας , τὸν τῶν πτωχῶν δ’ ὑπεκρούσω . 
Χρεμύλος οὐκοῦν δήπου τῆς Πτωχείας Πενίαν φαμὲν εἶναι ἀδελφήν . 
Πενία ὑμεῖς γ’ οἵπερ καὶ Θρασυβούλῳ Διονύσιον εἶναι ὅμοιον . 
ἀλλ’ οὐχ οὑμὸς τοῦτο πέπονθεν βίος οὐ μὰ Δί’ , οὐδέ γε μέλλει . 
πτωχοῦ μὲν γὰρ βίος , ὃν σὺ λέγεις , ζῆν ἐστιν μηδὲν ἔχοντα · 
τοῦ δὲ πένητος ζῆν φειδόμενον καὶ τοῖς ἔργοις προς έχοντα , περιγίγνεσθαι δ’ αὐτῷ μηδέν , μὴ μέντοι μηδ’ ἐπιλείπειν . 
Χρεμύλος ὡς μακαρίτην ὦ Δάματερ τὸν βίον αὐτοῦ κατέλεξας , εἰ φεισάμενος καὶ μοχθήσας καταλείψει μηδὲ ταφῆναι . 
Πενία σκώπτειν πειρᾷ καὶ κωμῳδεῖν τοῦ σπουδάζειν ἀμελήσας , οὐ γιγνώσκων ὅτι τοῦ Πλούτου παρέχω βελτίονας ἄνδρας καὶ τὴν γνώμην καὶ τὴν ἰδέαν . 
παρὰ τῷ μὲν γὰρ ποδαγρῶντες καὶ γαστρώδεις καὶ παχύκνημοι καὶ πίονές εἰσιν ἀσελγῶς , παρ’ ἐμοὶ δ’ ἰσχνοὶ καὶ σφηκώδεις καὶ τοῖς ἐχθροῖς ἀνιαροί . 
Χρεμύλος ἀπὸ τοῦ λιμοῦ γὰρ ἴσως αὐτοῖς τὸ σφηκῶδες σὺ πορίζεις . 
Πενία περὶ σωφροσύνης ἤδη τοίνυν περανῶ σφῷν κἀναδιδάξω ὅτι κοσμιότης οἰκεῖ μετ’ ἐμοῦ , τοῦ Πλούτου δ’ ἐστὶι ὑβρίζειν . 
Χρεμύλος πάνυ γοῦν κλέπτειν κόσμιόν ἐστιν καὶ τοὺς τοίχους διορύττειν . 
Βλεψίδημος 
†νὴ τὸν Δί’ , εἰ δεῖ λαθεῖν αὐτόν , πῶς οὐχὶ κόσμιόν ἐστι ; † 
Πενία σκέψαι τοίνυν ἐν ταῖς πόλεσιν τοὺς ῥήτορας , ὡς ὁπόταν μὲν ὦσι πένητες , περὶ τὸν δῆμον καὶ τὴν πόλιν εἰσὶ δίκαιοι , πλουτήσαντες δ’ ἀπὸ τῶν κοινῶν παραχρῆμ’ ἄδικοι γεγένηνται , ἐπιβουλεύουσί τε τῷ πλήθει καὶ τῷ δήμῳ πολεμοῦσιν . 
Χρεμύλος ἀλλ’ οὐ ψεύδει τούτων γ’ οὐδέν , καίπερ σφόδρα βάσκανος οὖσα . 
ἀτὰρ οὐχ ἧττόν γ’ οὐδὲν κλαύσει , μηδὲν ταύτῃ γε κομήσῃς , ὁτιὴ ζητεῖς τοῦτ’ ἀναπείθειν ἡμᾶς , ὡς ἔστιν ἄμεινον 
Πενία Πλούτου . 
Πενία καὶ σύ γ’ ἐλέγξαι μ’ οὔπω δύνασαι περὶ τούτου , ἀλλὰ φλυαρεῖς καὶ πτερυγίζεις . 
Χρεμύλος καὶ πῶς φεύγουσί σ’ ἅπαντες ; 
Πενία ὅτι βελτίους αὐτοὺς ποιῶ . 
σκέψασθαι δ’ ἔστι μάλιστα ἀπὸ τῶν παίδων · τοὺς γὰρ πατέρας φεύγουσι φρονοῦντας ἄριστα αὐτοῖς . 
οὕτω διαγιγνώσκειν χαλεπὸν πρᾶγμ’ ἐστὶ δίκαιον . 
Χρεμύλος τὸν Δία φήσεις ἆρ’ οὐκ ὀρθῶς διαγιγνώσκειν τὸ κράτιστον · 
κἀκεῖνος γὰρ τὸν Πλοῦτον ἔχει . 
Βλεψίδημος ταύτην δ’ ἡμῖν ἀποπέμπει . 
Πενία ἀλλ’ ὦ Κρονικαῖς λήμαις ὄντως λημῶντες τὰς φρένας ἄμφω , ὁ Ζεὺς δήπου πένεται , καὶ τοῦτ’ ἤδη φανερῶς σε διδάξω . 
εἰ γὰρ ἐπλούτει , πῶς ἂν ποιῶν τὸν Ὀλυμπικὸν αὐτὸς ἀγῶνα ἵνα τοὺς Ἕλληνας ἅπαντας ἀεὶ δῑ ἔτους πέμπτου ξυναγείρει , ἀνεκήρυττεν τῶν ἀσκητῶν τοὺς νικῶντας στεφανώσας κοτίνου στεφάνῳ ; 
καίτοι χρυσῷ μᾶλλον ἐχρῆν , εἴπερ ἐπλούτει . 
Χρεμύλος οὐκοῦν τούτῳ δήπου δηλοῖ τιμῶν τὸν Πλοῦτον ἐκεῖνος · 
φειδόμενος γὰρ καὶ βουλόμενος τούτου μηδὲν δαπανᾶσθαι , λήροις ἀναδῶν τοὺς νικῶντας τὸν Πλοῦτον ἐᾷ παρ’ ἑαυτῷ . 
Πενία πολὺ τῆς Πενίας πρᾶγμ’ αἴσχιον ζητεῖς αὐτῷ περιάψαι , εἰ πλούσιος ὢν ἀνελεύθερός ἐσθ’ οὑτωσὶ καὶ φιλοκερδής . 
Χρεμύλος ἀλλὰ σέ γ’ ὁ Ζεὺς ἐξολέσειεν κοτίνου στεφάνῳ στεφανώσας . 
Πενία τὸ γὰρ ἀντιλέγειν τολμᾶν ὑμᾶς ὡς οὐ πάντ’ ἔστ’ ἀγάθ’ ὑμῖν διὰ τὴν Πενίαν . 
Χρεμύλος παρὰ τῆς Ἑκάτης ἔξεστιν τοῦτο πυθέσθαι , εἴτε τὸ πλουτεῖν εἴτε τὸ πεινῆν βέλτιον . 
φησὶ γὰρ αὕτη τοὺς μὲν ἔχοντας καὶ πλουτοῦντας δεῖπνον κατὰ μῆν’ ἀποπέμπειν , τοὺς δὲ πένητας τῶν ἀνθρώπων ἁρπάζειν πρὶν καταθεῖναι . 
Χρεμύλος ἀλλὰ φθείρου καὶ μὴ γρύξῃς ἔτι μηδ’ ὁτιοῦν . 
οὐ γὰρ πείσεις , οὐδ’ ἢν πείσῃς . 
Πενία ὦ πόλις Ἄργους , κλύεθ’ οἷα λέγει . 
Χρεμύλος 
Παύσωνα κάλει τὸν ξύσσιτον . 
Πενία τί πάθω τλήμων ; 
Χρεμύλος ἔρρ’ ἐς κόρακας θᾶττον ἀφ’ ἡμῶν . 
Πενία εἶμι δὲ ποῖ γῆς ; 
Χρεμύλος ἐς τὸν κύφων’ · ἀλλ’ οὐ μέλλειν χρῆν σ’ , ἀλλ’ ἀνύειν . 
Πενία ἦ μὴν ὑμεῖς γ’ ἔτι μ’ ἐνταυθοῖ μεταπέμψεσθον . 
Χρεμύλος τότε νοστήσεις · νῦν δὲ φθείρου . 
κρεῖττον γάρ μοι πλουτεῖν ἐστίν , σὲ δ’ ἐᾶν κλάειν μακρὰ τὴν κεφαλήν . 
Βλεψίδημος νὴ Δί’ ἐγὼ γοῦν ἐθέλω πλουτῶν εὐωχεῖσθαι μετὰ τῶν παίδων τῆς τε γυναικός , καὶ λουσάμενος λιπαρὸς χωρῶν ἐκ βαλανείου τῶν χειροτεχνῶν καὶ τῆς Πενίας καταπαρδεῖν . 
Χρεμύλος αὕτη μὲν ἡμῖν ἡπίτριπτος οἴχεται . 
ἐγὼ δὲ καὶ σύ γ’ ὡς τάχιοτα τὸν θεὸν ἐγκατακλινοῦντ’ ἄγωμεν εἰς Ἀσκληπιοῦ . 
Βλεψίδημος καὶ μὴ διατρίβωμέν γε , μὴ πάλιν τις αὖ ἐλθὼν διακωλύσῃ τι τῶν προὔργου ποιεῖν . 
Χρεμύλος παῖ Καρίων τὰ στρώματ’ ἐκφέρειν σ’ ἐχρῆν αὐτόν τ’ ἄγειν τὸν Πλοῦτον , ὡς νομίζεται , καὶ τἄλλ’ ὅσ’ ἐστὶν ἔνδον ηὐτρεπισμένα . 
Χοροῦ 
Καρίων ὦ πλεῖστα Θησείοις μεμυστιλημένοι γέροντες ἄνδρες ἐπ’ ὀλιγίστοις ἀλφίτοις , ὡς εὐτυχεῖθ’ , ὡς μακαρίως πεπράγατε , ἄλλοι θ’ ὅσοις μέτεστι τοῦ χρηστοῦ τρόπου . 
Χορός τί δ’ ἔστιν ὦ βέλτιστε τῶν σαυτοῦ φίλων ; 
φαίνει γὰρ ἥκειν ἄγγελος χρηστοῦ τινος . 
Καρίων ὁ δεσπότης πέπραγεν εὐτυχέστατα , μᾶλλον δ’ ὁ Πλοῦτος αὐτός · ἀντὶ γὰρ τυφλοῦ ἐξωμμάτωται καὶ λελάμπρυνται κόρας , 
Ἀσκληπιοῦ παιῶνος εὐμενοῦς τυχών . 
Χορός λέγεις μοι χαράν , λέγεις μοι βοάν . 
Καρίων πάρεστι χαίρειν , ἤν τε βούλησθ’ ἤν τε μή . 
Χορός ἀναβοάσομαι τὸν εὔπαιδα καὶ μέγα βροτοῖσι φέγγος Ἀσκληπιόν . 
Γυνή τίς ἡ βοή ποτ’ ἐστίν ; 
ἆρ’ ἀγγέλλεται χρηστόν τι ; 
τοῦτο γὰρ ποθοῦσ’ ἐγὼ πάλαι ἔνδον κάθημαι περιμένουσα τουτονί . 
Καρίων ταχέως ταχέως φέρ’ οἶνον ὦ δέσποιν’ , ἵνα καὐτὴ πίῃς · φιλεῖς δὲ δρῶσ’ αὐτὸ σφόδρα · 
ὡς ἀγαθὰ συλλήβδην ἅπαντά σοι φέρω . 
Γυνή καὶ ποῦ στιν ; 
Καρίων ἐν τοῖς λεγομένοις εἴσει τάχα . 
Γυνή πέραινε τοίνυν ὅ τι λέγεις ἀνύσας ποτέ . 
Καρίων ἄκουε τοίνυν , ὡς ἐγὼ τὰ πράγματα ἐκ τῶν ποδῶν ἐς τὴν κεφαλήν σοι πάντ’ ἐρῶ . 
Γυνή μὴ δῆτ’ ἔμοιγ’ ἐς τὴν κεφαλήν . 
Καρίων μὴ τἀγαθὰ ἃ νῦν γεγένηται ; 
Γυνή μὴ μὲν οὖν τὰ πράγματα . 
Καρίων ὡς γὰρ τάχιστ’ ἀφικόμεθα πρὸς τὸν θεὸν ἄγοντες ἄνδρα τότε μὲν ἀθλιώτατον νῦν δ’ εἴ τιν’ ἄλλον μακάριον κεὐδαίμονα , πρῶτον μὲν αὐτὸν ἐπὶ θάλατταν ἤγομεν , ἔπειτ’ ἐλοῦμεν . 
Γυνή νὴ Δί’ εὐδαίμων ἄρ’ ἦν ἀνὴρ γέρων ψυχρᾷ θαλάττῃ λούμενος . 
Καρίων ἔπειτα πρὸς τὸ τέμενος ᾖμεν τοῦ θεοῦ . 
ἐπεὶ δὲ βωμῷ πόπανα καὶ προθύματα καθωσιώθη πέλανος Ἡφαίστου φλογί , κατεκλίναμεν τὸν Πλοῦτον , ὥσπερ εἰκὸς ἦν · 
ἡμῶν δ’ ἕκαστος στιβάδα παρεκαττύετο . 
Γυνή ἦσαν δέ τινες κἄλλοι δεόμενοι τοῦ θεοῦ ; 
Καρίων εἷς μέν γε Νεοκλείδης , ὅς ἐστι μὲν τυφλός , κλέπτων δὲ τοὺς βλέποντας ὑπερηκόντικεν · 
ἕτεροί τε πολλοὶ παντοδαπὰ νοσήματα ἔχοντες · ὡς δὲ τοὺς λύχνους ἀποσβέσας ἡμῖν παρήγγειλεν καθεύδειν τοῦ θεοῦ ὁ πρόπολος , εἰπών , ἤν τις αἴσθηται ψόφου σιγᾶν , ἅπαντες κοσμίως κατεκείμεθα . 
κἀγὼ καθεύδειν οὐκ ἐδυνάμην , ἀλλά με ἀθάρης χύτρα τις ἐξέπληττε κειμένη ὀλίγον ἄπωθεν τῆς κεφαλῆς του γρᾳδίου , ἐφ’ ἣν ἐπεθύμουν δαιμονίως ἐφερπύσαι . 
ἔπειτ’ ἀναβλέψας ὁρῶ τὸν ἱερέα τοὺς φθοῖς ἀφαρπάζοντα καὶ τὰς ἰσχάδας ἀπὸ τῆς τραπέζης τῆς ἱερᾶς · μετὰ τοῦτο δὲ περιῆλθε τοὺς βωμοὺς ἅπαντας ἐν κύκλῳ , εἴ που πόπανον εἴη τι καταλελειμμένον · 
ἔπειτα ταῦθ’ ἥγιζεν ἐς σάκταν τινά . 
κἀγὼ νομίσας πολλὴν ὁσίαν τοῦ πράγματος ἐπὶ τὴν χύτραν τῆς ἀθάρης ἀνίσταμαι . 
Γυνή ταλάντατ’ ἀνδρῶν οὐκ ἐδεδοίκεις τὸν θεόν ; 
Καρίων νὴ τοὺς θεοὺς ἔγωγε μὴ φθάσειέ με ἐπὶ τὴν χύτραν ἐλθὼν ἔχων τὰ στέμματα · 
ὁ γὰρ ἱερεὺς αὐτοῦ με προὐδιδάξατο . 
τὸ γρᾴδιον δ’ ὡς ᾔσθετο δή μου τὸν ψόφον , ἄρασ’ ὑφῄρει · κᾆτα συρίξας ἐγὼ ὀδὰξ ἐλαβόμην ὡς παρείας ὢν ὄφις . 
ἡ δ’ εὐθέως τὴν χεῖρα πάλιν ἀνέσπασεν , κατέκειτο δ’ αὑτὴν ἐντυλίξασ’ ἡσυχῇ ὑπὸ τοῦ δέους βδέουσα δριμύτερον γαλῆς . 
κἀγὼ τότ’ ἤδη τῆς ἀθάρης πολλὴν ἔφλων · 
ἔπειτ’ ἐπειδὴ μεστὸς ἦν , ἀνεπαλλόμην . 
Γυνή ὁ δὲ θεὸς ὑμῖν οὐ προσῄειν ; 
Καρίων οὐδέπω . 
μετὰ τοῦτο δ’ ἤδη καὶ γέλοιον δῆτά τι ἐποίησα . 
προσιόντος γὰρ αὐτοῦ μέγα πάνυ ἀπέπαρδον · ἡ γαστὴρ γὰρ ἐπεφύσητό μου . 
Γυνή ἦ πού σε διὰ τοῦτ’ εὐθὺς ἐβδελύττετο . 
Καρίων οὔκ , ἀλλ’ Ἰασὼ μέν τις ἀκολουθοῦσ’ ἅμα ὑπηρυθρίασε χἠ Πανάκεῑ ἀπεστράφη τὴν ῥῖν’ ἐπιλαβοῦσ’ · οὐ λιβανωτὸν γὰρ βδέω . 
Γυνή αὐτὸς δ’ ἐκεῖνος ; 
Καρίων οὐ μὰ Δί’ οὐδ’ ἐφρόντισεν . 
Γυνή λέγεις ἄγροικον ἄρα σύ γ’ εἶναι τὸν θεόν . 
Καρίων μὰ Δί’ οὐκ ἔγωγ’ , ἀλλὰ σκατοφάγον . 
Γυνή αἲ τάλαν . 
Καρίων μετὰ ταῦτ’ ἐγὼ μὲν εὐθὺς ἐνεκαλυψάμην δείσας , ἐκεῖνος δ’ ἐν κύκλῳ τὰ νοσήματα σκοπῶν περιῄει πάντα κοσμίως πάνυ . 
ἔπειτα παῖς αὐτῷ λίθινον θυείδιον παρέθηκε καὶ δοίδυκα καὶ κιβώτιον . 
Γυνή λίθινον ; 
Καρίων μὰ Δί’ οὐ δῆτ’ οὐχὶ τό γε κιβώτιον . 
Γυνή σὺ δὲ πῶς ἑώρας ὦ κάκιστ’ ἀπολούμενε , ὃς ἐγκεκαλύφθαι φῄς ; 
Καρίων διὰ τοῦ τριβωνίου · 
ὀπὰς γὰρ εἶχεν οὐκ ὀλίγας μὰ τὸν Δία . 
πρῶτον δὲ πάντων τῷ Νεοκλείδῃ φάρμακον καταπλαστὸν ἐνεχείρησε τρίβειν , ἐμβαλὼν σκορόδων κεφαλὰς τρεῖς Τηνίων . 
ἔπειτ’ ἔφλα ἐν τῇ θυείᾳ συμπαραμιγνύων ὀπὸν καὶ σχῖνον · εἶτ’ ὄξει διέμενος Σφηττίῳ κατέπλασεν αὐτοῦ τὰ βλέφαρ’ ἐκστρέψας , ἵνα ὀδυνῷτο μᾶλλον . 
ὁ δὲ κεκραγὼς καὶ βοῶν ἔφευγ’ ἀνᾴξας · ὁ δὲ θεὸς γελάσας ἔφη · 
‘ἐνταῦθα νῦν κάθησο καταπεπλασμένος , ἵν’ ὑπομνύμενον παύσω σε τὰς ἐκκλησίας.’ 
Γυνή ὡς φιλόπολίς τίς ἐσθ’ ὁ δαίμων καὶ σοφός . 
Καρίων μετὰ τοῦτο τῷ Πλούτωνι παρεκαθέζετο , καὶ πρῶτα μὲν δὴ τῆς κεφαλῆς ἐφήψατο , ἔπειτα καθαρὸν ἡμιτύβιον λαβὼν τὰ βλέφαρα περιέψησεν · ἡ Πανάκεια δὲ κατεπέτασ’ αὐτοῦ τὴν κεφαλὴν φοινικίδι καὶ πᾶν τὸ πρόσωπον · εἶθ’ ὁ θεὸς ἐπόππυσεν . 
ἐξῃξάτην οὖν δύο δράκοντ’ ἐκ τοῦ νεὼ ὑπερφυεῖς τὸ μέγεθος . 
Γυνή ὦ φίλοι θεοί . 
Καρίων τούτω δ’ ὑπὸ τὴν φοινικίδ’ ὑποδύνθ’ ἡσυχῇ τὰ βλέφαρα περιέλειχον , ὥς γ’ ἐμοὶ δοκεῖ · 
καὶ πρίν σε κοτύλας ἐκπιεῖν οἴνου δέκα , ὁ Πλοῦτος ὦ δέσποιν’ ἀνειστήκει βλέπων · 
ἐγὼ δὲ τὼ χεῖρ’ ἀνεκρότησ’ ὑφ’ ἡδονῆς τὸν δεσπότην τ’ ἤγειρον . 
ὁ θεὸς δ’ εὐθέως ἠφάνισεν αὑτὸν οἵ τ’ ὄφεις ἐς τὸν νεών . 
οἱ δ’ ἐγκατακείμενοι παρ’ αὐτῷ πῶς δοκεῖς τὸν Πλοῦτον ἠσπάζοντο καὶ τὴν νύχθ’ ὅλην ἐγρηγόρεσαν , ἕως διέλαμψεν ἡμέρα . 
ἐγὼ δ’ ἐπῄνουν τὸν θεὸν πάνυ σφόδρα , ὅτι βλέπειν ἐποίησε τὸν Πλοῦτον ταχύ , τὸν δὲ Νεοκλείδην μᾶλλον ἐποίησεν τυφλόν . 
Γυνή ὅσην ἔχεις τὴν δύναμιν ὦναξ δέσποτα . 
ἀτὰρ φράσον μοι , ποῦ’ σθ’ ὁ Πλοῦτος ; 
Καρίων ἔρχεται . 
ἀλλ’ ἦν περὶ αὐτὸν ὄχλος ὑπερφυὴς ὅσος . 
οἱ γὰρ δίκαιοι πρότερον ὄντες καὶ βίον ἔχοντες ὀλίγον αὐτὸν ἠσπάζοντο καὶ ἐδεξιοῦνθ’ ἅπαντες ὑπὸ τῆς ἡδονῆς · 
ὅσοι δ’ ἐπλούτουν οὐσίαν τ’ εἶχον συχνὴν οὐκ ἐκ δικαίου τὸν βίον κεκτημένοι , ὀφρῦς ξυνῆγον ἐσκυθρώπαζόν θ’ ἅμα . 
οἱ δ’ ἠκολούθουν κατόπιν ἐστεφανωμένοι γελῶντες εὐφημοῦντες · ἐκτυπεῖτο δὲ ἐμβὰς γερόντων εὐρύθμοις προβήμασιν . 
ἀλλ’ εἶ’ ἁπαξάπαντες ἐξ ἑνὸς λόγου ὀρχεῖσθε καὶ σκιρτᾶτε καὶ χορεύετε · 
οὐδεὶς γὰρ ὑμῖν εἰσιοῦσιν ἀγγελεῖ , ὡς ἄλφιτ’ οὐκ ἔνεστιν ἐν τῷ θυλάκῳ . 
Γυνή νὴ τὴν Ἑκάτην κἀγὼ δ’ ἀναδῆσαι βούλομαι εὐαγγέλιά σε κριβανωτῶν ὁρμαθῷ τοιαῦτ’ ἀπαγγείλαντα . 
Καρίων μή νυν μέλλ’ ἔτι , ὡς ἅνδρες ἐγγύς εἰσιν ἤδη τῶν θυρῶν . 
Γυνή φέρε νυν ἰοῦσ’ εἴσω κομίσω καταχύσματα ὥσπερ νεωνήτοισιν ὀφθαλμοῖς ἐγώ . 
Καρίων ἐγὼ δ’ ἀπαντῆσαί γ’ ἐκείνοις βούλομαι . 
Κομμάτιον Χοροῦ 
Πλοῦτος καὶ προσκυνῶ γε πρῶτα μὲν τὸν ἥλιον , ἔπειτα σεμνῆς Παλλάδος κλεινὸν πέδον χώραν τε πᾶσαν Κέκροπος ἥ μ’ ἐδέξατο . 
αἰσχύνομαι δὲ τὰς ἐμαυτοῦ συμφοράς , οἵοις ἄρ’ ἀνθρώποις ξυνὼν ἐλάνθανον , τοὺς ἀξίους δὲ τῆς ἐμῆς ὁμιλίας ἔφευγον , εἰδὼς οὐδέν · ὦ τλήμων ἐγώ , ὡς οὔτ’ ἐκεῖν’ ἄρ’ οὔτε ταῦτ’ ὀρθῶς ἔδρων · 
ἀλλ’ αὐτὰ πάντα πάλιν ἀναστρέψας ἐγὼ δείξω τὸ λοιπὸν πᾶσιν ἀνθρώποις ὅτι ἄκων ἐμαυτὸν τοῖς πονηροῖς ἐπεδίδουν . 
Χρεμύλος βάλλ’ ἐς κόρακας · ὡς χαλεπόν εἰσιν οἱ φίλοι οἱ φαινόμενοι παραχρῆμ’ ὅταν πράττῃ τις εὖ . 
νύττουσι γὰρ καὶ φλῶσι τἀντικνήμια , ἐνδεικνύμενος ἔκαστος εὔνοιάν τινα . 
ἐμὲ γὰρ τίς οὐ προσεῖπε ; 
ποῖος οὐκ ὄχλος περιεστεφάνωσεν ἐν ἀγορᾷ πρεσβυτικός ; 
Γυνή ὦ φίλτατ’ ἀνδρῶν καὶ σὺ καὶ σὺ χαίρετε . 
φέρε νυν , νόμος γάρ ἐστι , τὰ καταχύσματα ταυτὶ καταχέω σου λαβοῦσα . 
Πλοῦτος μηδαμῶς . 
ἐμοῦ γὰρ εἰσιόντος ἐς τὴν οἰκίαν πρώτιστα καὶ βλέψαντος οὐδὲν ἐκφέρειν πρεπῶδές ἐστιν , ἀλλὰ μᾶλλον ἐσφέρειν . 
Γυνή εἶτ’ οὐχὶ δέξει δῆτα τὰ καταχύσματα ; 
Πλοῦτος ἔνδον γε παρὰ τὴν ἑστίαν , ὥσπερ νόμος · 
ἔπειτα καὶ τὸν φόρτον ἐκφύγοιμεν ἄν . 
οὐ γὰρ πρεπῶδές ἐστι τῷ διδασκάλῳ ἰσχάδια καὶ τρωγάλια τοῖς θεωμένοις προβαλόντ’ ἐπὶ τούτοις εἶτ’ ἀναγκάζειν γελᾶν . 
Γυνή εὖ πάνυ λέγεις · ὡς Δεξίνικός γ’ οὑτοσὶ ἀνίσταθ’ ὡς ἁρπασόμενος τὰς ἰσχάδας . 
Χοροῦ 
Καρίων ὡς ἡδὺ πράττειν ὦνδρές ἐστ’ εὐδαιμόνως , καὶ ταῦτα μηδὲν ἐξενεγκόντ’ οἴκοθεν . 
ἡμῖν γὰρ ἀγαθῶν σωρὸς ἐς τὴν οἰκίαν ἐπεσπέπαικεν οὐδὲν ἠδικηκόσιν . 
[οὕτω τὸ πλουτεῖν ἐστιν ἡδὺ πρᾶγμα δή.] ἡ μὲν σιπύη μεστή ’στι λευκῶν ἀλφίτων , οἱ δ’ ἀμφορῆς οἴνου μέλανος ἀνθοσμίου . 
ἅπαντα δ’ ἡμῖν ἀργυρίου καὶ χρυσίου τὰ σκευάρια πλήρη ’στίν , ὥστε θαυμάσαι . 
τὸ φρέαρ δ’ ἐλαίου μεστόν · αἱ δὲ λήκυθοι μύρου γέμουσι , τὸ δ’ ὑπερῷον ἰσχάδων . 
ὀξὶς δὲ πᾶσα καὶ λοπάδιον καὶ χύτρα χαλκῆ γέγονε · τοὺς δὲ πινακίσκους τοὺς σαπροὺς τοὺς ἰχθυηροὺς ἀργυροῦς πάρεσθ’ ὁρᾶν . 
ὁ δ’ ἰπνὸς γέγον’ ἡμῖν ἐξαπίνης ἐλεφάντινος . 
στατῆρσι δ’ οἱ θεράποντες ἀρτιάζομεν χρυσοῖς · ἀποψώμεσθα δ’ οὐ λίθοις ἔτι , ἀλλὰ σκοροδίοις ὑπὸ τρυφῆς ἑκάστοτε . 
καὶ νῦν ὁ δεσπότης μὲν ἔνδον βουθυτεῖ ὗν καὶ τράγον καὶ κριὸν ἐστεφανωμένος · 
ἐμὲ δ’ ἐξέπεμψεν ὁ καπνός . 
οὐχ οἷός τε γὰρ ἔνδον μένειν ἦν . 
ἔδακνε γὰρ τὰ βλέφαρά μου . 
Δίκαιος ἕπου μετ’ ἐμοῦ παιδάριον , ἵνα πρὸς τὸν θεὸν ἴωμεν . 
Καρίων ἔα τίς ἔσθ’ ὁ προσιὼν οὑτοσί ; 
Δίκαιος ἀνὴρ πρότερον μὲν ἄθλιος , νῦν δ’ εὐτυχής . 
Καρίων δῆλον ὅτι τῶν χρηστῶν τις , ὡς ἔοικας , εἶ . 
Δίκαιος μάλιστ’ . 
Καρίων ἔπειτα τοῦ δέει ; 
Δίκαιος πρὸς τὸν θεὸν ἥκω · μεγάλων γάρ μοὐστὶν ἀγαθῶν αἴτιος . 
ἐγὼ γὰρ ἱκανὴν οὐσίαν παρὰ τοῦ πατρὸς λαβὼν ἐπήρκουν τοῖς δεομένοις τῶν φίλων , εἶναι νομίζων χρήσιμον πρὸς τὸν βίον . 
Καρίων ἦ πού σε ταχέως ἐπέλιπεν τὰ χρήματα . 
Δίκαιος κομιδῇ μὲν οὖν . 
Καρίων οὐκοῦν μετὰ ταῦτ’ ἦσθ’ ἄθλιος . 
Δίκαιος κομιδῇ μὲν οὖν . 
κἀγὼ μὲν ᾤμην οὓς τέως εὐηργέτησα δεομένους ἕξειν φίλους ὄντως βεβαίους , εἰ δεηθείην ποτέ · 
οἱ δ’ ἐξετρέποντο κοὐκ ἐδόκουν ὁρᾶν μ’ ἔτι . 
Καρίων καὶ κατεγέλων δ’ εὖ οἶδ’ ὅτι . 
Δίκαιος κομιδῇ μὲν οὖν · 
αὐχμὸς γὰρ ὢν τῶν σκευαρίων μ’ ἀπώλεσεν . 
Καρίων ἀλλ’ οὐχὶ νῦν . 
Δίκαιος ἀνθ’ ὧν ἐγὼ πρὸς τὸν θεὸν προσευξόμενος ἥκω δικαίως ἐνθάδε . 
Καρίων τὸ τριβώνιον δὲ τί δύναται πρὸς τῶν θεῶν , ὃ φέρει μετὰ σοῦ τὸ παιδάριον τουτί ; 
φράσον . 
Δίκαιος καὶ τοῦτ’ ἀναθήσων ἔρχομαι πρὸς τὸν θεόν . 
Καρίων μῶν οὖν ἐμυήθης δῆτ’ ἐν αὐτῷ τὰ μεγάλα ; 
Δίκαιος οὐκ ἀλλ’ ἐνερρίγωσ’ ἔτη τριακαίδεκα . 
Καρίων τὰ δ’ ἐμβάδια ; 
Δίκαιος καὶ ταῦτα συνεχειμάζετο . 
Καρίων καὶ ταῦτ’ ἀναθήσων ἔφερες οὖν ; 
Δίκαιος νὴ τὸν Δία . 
Καρίων χαρίεντά γ’ ἥκεις δῶρα τῷ θεῷ φέρων . 
Συκοφάντης οἴμοι κακοδαίμων , ὡς ἀπόλωλα δείλαιος , καὶ κακοδαίμων καὶ τετράκις καὶ πεντάκις καὶ δωδεκάκις καὶ μυριάκις · ἰοὺ ἰού . 
οὕτω πολυφόρῳ συγκέκραμαι δαίμονι . 
Καρίων 
Ἄπολλον ἀποτρόπαιε καὶ θεοὶ φίλοι , τί ποτ’ ἐστὶν ὅ τι πέπονθεν ἅνθρωπος κακόν ; 
Συκοφάντης οὐ γὰρ σχέτλια πέπονθα νυνὶ πράγματα , ἀπολωλεκὼς ἅπαντα τἀκ τῆς οἰκίας διὰ τὸν θεὸν τοῦτον , τὸν ἐσόμενον τυφλὸν πάλιν αὖθις , ἤνπερ μὴ ’λλίπωσιν αἱ δίκαι ; 
Δίκαιος ἐγὼ σχεδὸν τὸ πρᾶγμα γιγνώσκειν δοκῶ . 
προσέρχεται γάρ τις κακῶς πράττων ἀνήρ , ἔοικε δ’ εἶναι τοῦ πονηροῦ κόμματος . 
Καρίων νὴ Δία καλῶς τοίνυν ποιῶν ἀπόλλυται . 
Συκοφάντης ποῦ ποῦ ’σθ’ ὁ μόνος ἅπαντας ἡμᾶς πλουσίους ὑποσχόμενος οὗτος ποιήσειν εὐθέως , εἰ πάλιν ἀναβλέψειεν ἐξ ἀρχῆς ; 
ὁ δὲ πολὺ μᾶλλον ἐνίους ἐστὶν ἐξολωλεκώς . 
Καρίων καὶ τίνα δέδρακε δῆτα τοῦτ’ ; 
Συκοφάντης ἐμὲ τουτονί . 
Καρίων ἦ τῶν πονηρῶν ἦσθα καὶ τοιχωούχων ; 
Συκοφάντης μὰ Δί’ οὐ μὲν οὖν ἔσθ’ ὑγιὲς ὑμῶν οὐδενός , κοὐκ ἔσθ’ ὅπως οὐκ ἔχετέ μου τὰ χρήματα . 
Καρίων ὡς σοβαρὸς ὦ Δάματερ εἰσελήλυθεν ὁ συκοφάντης . 
δῆλον ὅτι βουλιμιᾷ . 
Συκοφάντης σὺ μὲν εἰς ἀγορὰν ἰὼν ταχέως οὐκ ἂν φθάνοις · 
ἐπὶ τοῦ τροχοῦ γὰρ δεῖ σ’ ἐκεῖ στρεβλούμενον εἰπεῖν ἃ πεπανούργηκας . 
Καρίων οἰμώξἄρα σύ . 
Δίκαιος νὴ τὸν Δία τὸν σωτῆρα πολλοῦ γ’ ἄξιος ἅπασι τοῖς Ἕλλησιν ὁ θεός ἐσθ’ ὅτι τοὺς συκοφάντας ἐξολεῖ κακοὺς κακῶς . 
Συκοφάντης οἴμοι τάλας · μῶν καὶ σὺ μετέχων καταγελᾷς ; 
ἐπεὶ πόθεν θοἰμάτιον εἴληφας τοδί ; 
ἐχθὲς δ’ ἔχοντ’ εἶδόν σ’ ἐγὼ τριβώνιον . 
Δίκαιος οὐδὲν προτιμῶ σου . 
φορῶ γὰρ πριάμενος τὸν δακτύλιον τονδὶ παρ’ Εὐδάμου δραχμῆς . 
Καρίων 
† 
ἀλλ’ οὐκ ἔνεστι συκοφάντου δήγματος.† 
Συκοφάντης ἆρ’ οὐχ ὕβρις ταῦτ’ ἐστὶ πολλή ; 
σκώπτετον , ὅ τι δὲ ποιεῖτον ἐνθάδ’ οὐκ εἰρήκατον . 
οὐκ ἐπ’ ἀγαθῷ γὰρ ἐνθάδ’ ἐστὸν οὐδενί . 
Δίκαιος μὰ τὸν Δί’ οὔκουν τῷ γε σῷ , σάφ’ ἴσθ’ ὅτι . 
Συκοφάντης ἀπὸ τῶν ἐμῶν γὰρ ναὶ μὰ Δία δειπνήσετον . 
Καρίων ὡς δὴ ’π’ ἀληθείᾳ σὺ μετὰ τοῦ μάρτυρος διαρραγείης μηδενός γ’ ἐμπλήμενος . 
Συκοφάντης ἀρνεῖσθον ; 
ἔνδον ἐστὶν ὦ μιαρωτάτω πολὺ χρῆμα τεμαχῶν καὶ κρεῶν ὠπτημένων . 
ὓ ὗ ὓ ὗ ὓ ὗ ὓ ὗ ὓ ὗ ὓ ὗ . 
Καρίων κακόδαιμον ὀσφραίνει τι ; 
Δίκαιος τοῦ ψύχους γ’ ἴσως ἐπεὶ τοιοῦτόν γ’ ἀμπέχεται τριβώνιον . 
Συκοφάντης ταῦτ’ οὖν ἀνασχέτ’ ἐστὶν ὦ Ζεῦ καὶ θεοί , τούτους ὑβρίζειν εἰς ἔμ’ ; 
οἴμ’ ὡς ἄχθομαι ὅτι χρηστὸς ὢν καὶ φιλόπολις πάσχω κακῶς . 
Δίκαιος σὺ φιλόπολις καὶ χρηστός ; 
Συκοφάντης ὡς οὐδείς γ’ ἀνήρ . 
Δίκαιος καὶ μὴν ἐπερωτηθεὶς ἀπόκριναί μοι . 
Συκοφάντης τὸ τί ; 
Δίκαιος γεωργὸς εἶ ; 
Συκοφάντης μελαγχολᾶν μ’ οὕτως οἴει ; 
Δίκαιος ἀλλ’ ἔμπορος ; 
Συκοφάντης ναί , σκήπτομαί γ’ , ὅταν τύχω . 
Δίκαιος τί δαί ; 
τέχνην τιν’ ἔμαθες ; 
Συκοφάντης οὐ μὰ τὸν Δία . 
Δίκαιος πῶς οὖν διέζης ἢ πόθεν μηδὲν ποιῶν ; 
Συκοφάντης τῶν τῆς πόλεώς εἰμ’ ἐπιμελητὴς πραγμάτων καὶ τῶν ἰδίων πάντων . 
Δίκαιος σύ ; 
τί μαθών ; 
Συκοφάντης βούλομαι . 
Δίκαιος πῶς οὖν ἂν εἴης χρηστὸς ὦ τοιχωρύχε , εἴ σοι προσῆκον μηδὲν εἶτ’ ἀπεχθάνει ; 
Συκοφάντης οὐ γὰρ προσήκει τὴν ἐμαυτοῦ μοι πόλιν εὐεργετεῖν ὦ κέπφε καθ’ ὅσον ἂν σθένω ; 
Δίκαιος εὐεργετεῖν οὖν ἐστι τὸ πολυπραγμονεῖν ; 
Συκοφάντης τὸ μὲν οὖν βοηθεῖν τοῖς νόμοις τοῖς κειμένοις καὶ μὴ ’πιτρέπειν ἐάν τις ἐξαμαρτάνῃ . 
Δίκαιος οὔκουν δικαστὰς ἐξεπίτηδες ἡ πόλις ἄρχειν καθίστησιν ; 
Συκοφάντης κατηγορεῖ δὲ τίς ; 
Δίκαιος ὁ βουλόμενος . 
Συκοφάντης οὐκοῦν ἐκεῖνός εἰμ’ ἐγώ , ὥστ’ εἰς ἔμ’ ἥκει τῆς πόλεως τὰ πράγματα . 
Δίκαιος νὴ Δία πονηρόν γ’ ἆρα προστάτην ἔχει . 
ἐκεῖνο δ’ οὐ βούλοῑ ἄν , ἡσυχίαν ἔχων ζῆν ἀργός ; 
Συκοφάντης ἀλλὰ προβατίου βίον λέγεις , εἰ μὴ φανεῖται διατριβή τις τῷ βίῳ . 
Δίκαιος οὐδ’ ἂν μεταμάθοις ; 
Συκοφάντης οὐδ’ ἂν εἰ δοίης γέ μοι τὸν Πλοῦτον αὐτὸν καὶ τὸ Βάττου σίλφιον . 
Δίκαιος κατάθου ταχέως θοἰμάτιον . 
Καρίων οὗτος , σοὶ λέγει . 
Δίκαιος ἔπειθ’ ὑπόλυσαι . 
Καρίων ταῦτα πάντα σοὶ λέγει . 
Συκοφάντης καὶ μὴν προσελθέτω πρὸς ἔμ’ ὑμῶν ἐνθαδὶ ὁ βουλόμενος . 
Καρίων οὐκοῦν ἐκεῖνός εἰμ’ ἐγώ . 
Συκοφάντης οἴμοι τάλας ἀποδύομαι μεθ’ ἡμέραν . 
Καρίων σὺ γὰρ ἀξιοῖς τἀλλότρια πράττων ἐσθίειν . 
Συκοφάντης ὁρᾷς ἃ ποιεῖς ; 
ταῦτ’ ἐγὼ μαρτύρομαι . 
Δίκαιος ἀλλ’ οἴχεται φεύγων ὃν ἦγες μάρτυρα . 
Συκοφάντης οἴμοι περιείλημμαι μόνος . 
Καρίων νυνὶ βοᾷς ; 
Συκοφάντης οἴμοι μάλ’ αὖθις . 
Καρίων δὸς σύ μοι τὸ τριβώνιον , ἵν’ ἀμφιέσω τὸν συκοφάντην τουτονί . 
Δίκαιος μὴ δῆθ’ · ἱερὸν γάρ ἐστι τοῦ Πλούτου πάλαι . 
Καρίων ἔπειτα ποῦ κάλλιον ἀνατεθήσεται ἢ περὶ πονηρὸν ἄνδρα καὶ τοιχωρύχον ; 
Πλοῦτον δὲ κοσμεῖν ἱματίοις σεμνοῖς πρέπει . 
Δίκαιος τοῖς δ’ ἐμβαδίοις τί χρήσεταί τις ; 
εἰπέ μοι . 
Καρίων καὶ ταῦτα πρὸς τὸ μέτωπον αὐτίκα δὴ μάλα ὥσπερ κοτίνῳ προσπατταλεύσω τουτῳί . 
Συκοφάντης ἄπειμι · γιγνώσκω γὰρ ἥττων ὢν πολὺ ὑμῶν · ἐὰν δὲ σύζυγον λάβω τινὰ καὶ σύκινον , τοῦτον τὸν ἰσχυρὸν θεὸν ἐγὼ ποιήσω τήμερον δοῦναι δίκην , ὁτιὴ καταλύει περιφανῶς εἶς ὢν μόνος τὴν δημοκρατίαν , οὔτε τὴν βουλὴν πιθὼν τὴν τῶν πολιτῶν οὔτε τὴν ἐκκλησίαν . 
Δίκαιος καὶ μὴν ἐπειδὴ τὴν πανοπλίαν τὴν ἐμὴν ἔχων βαδίζεις , ἐς τὸ βαλανεῖον τρέχε · 
ἔπειτ’ ἐκεῖ κορυφαῖος ἑστηκὼς θέρου . 
κἀγὼ γὰρ εἶχον τὴν στάσιν ταύτην ποτέ . 
Καρίων ἀλλ’ ὁ βαλανεὺς ἕλξει θύραζ’ αὐτὸν λαβὼν τῶν ὀρχιπέδων · ἰδὼν γὰρ αὐτὸν γνώσεται ὅτι ἔστ’ ἐκείνου τοῦ πονηροῦ κόμματος . 
νὼ δ’ εἰσίωμεν , ἵνα προσεύξῃ τὸν θεόν . 
Χοροῦ 
Γραῦς ἆρ’ ὦ φίλοι γέροντες ἐπὶ τὴν οἰκίαν ἀφίγμεθ’ ὄντως τοῦ νέου τούτου θεοῦ , ἢ τῆς ὁδοῦ τὸ παράπαν ἡμαρτήκαμεν ; 
Χορός ἀλλ’ ἴσθ’ ἐπ’ αὐτὰς τὰς θύρας ἀφιγμένη ὦ μειρακίσκη · πυνθάνει γὰρ ὡρικῶς . 
Γραῦς φέρε νυν ἐγὼ τῶν ἔνδοθεν καλέσω τινά . 
Χρεμύλος μὴ δῆτ’ · ἐγὼ γὰρ αὐτὸς ἐξελήλυθα . 
ἀλλ’ ὅ τι μάλιστ’ ἐλήλυθας λέγειν σ’ ἐχρῆν . 
Γραῦς πέπονθα δεινὰ καὶ παράνομ’ ὦ φίλτατε · 
ἀφ’ οὗ γὰρ ὁ θεὸς οὗτος ἤρξατο βλέπειν , ἀβίωτον εἶναί μοι πεποίηκε τὸν βίον . 
Χρεμύλος τί δ’ ἔστιν ; 
ἦ που καὶ σὺ συκοφάντρια εν ταῖς γυναιξὶν ἦσθα ; 
Γραῦς μὰ Δί’ ἐγὼ μὲν οὔ . 
Χρεμύλος ἀλλ’ οὐ λαχοῦσ’ ἔπινες ἐν τῷ γράμματι ; 
Γραῦς σκώπτεις · ἐγὼ δὲ κατακέκνισμαι δειλάκρα . 
Χρεμύλος οὔκουν ἐρεῖς ἀνύσασα τὸν κνισμὸν τίνα ; 
Γραῦς ἄκουέ νυν . 
ἦν μοί τι μειράκιον φίλον , πενιχρὸν μέν , ἄλλως δ’ εὐπρόσωπον καὶ καλὸν καὶ χρηστόν · εἰ γάρ του δεηθείην ἐγώ , ἅπαντ’ ἐποίει κοσμίως μοι καὶ καλῶς · 
ἐγὼ δ’ ἐκείνῳ πάντα ταῦθ’ ὑπηρέτουν . 
Χρεμύλος τί δ’ ἦν ὅ τι σου μάλιστ’ ἐδεῖθ’ ἑκάστοτε ; 
Γραῦς οὐ πολλά · καὶ γὰρ ἐκνομίως μ’ ᾐσχύνετο . 
ἀλλ’ ἀργυρίου δραχμὰς ἂν ᾔτησ’ εἴκοσιν εἰς ἱμάτιον , ὀκτὼ δ’ ἂν εἰς ὑποδήματα · 
καὶ ταῖς ἀδελφαῖς ἀγοράσαι χιτώνιον ἐκέλευσεν ἂν τῇ μητρί θ’ ἱματίδιον · 
πυρῶν τ’ ἂν ἐδεήθη μεδίμνων τεττάρων . 
Χρεμύλος οὐ πολλὰ τοίνυν μὰ τὸν Ἀπόλλω ταῦτά γε εἴρηκας , ἀλλὰ δῆλον ὅτι σ’ ᾐχύνετο . 
Γραῦς καὶ ταῦτα τοίνυν οὐχ ἕνεκα μισητίας αἰτεῖν μ’ ἔφασκεν , ἀλλὰ φιλίας οὕνεκα , ἵνα τοὐμὸν ἱμάτιον φορῶν μεμνῇτό μου . 
Χρεμύλος λέγεις ἐρῶντ’ ἄνθρωπον ἐκνομιώτατα . 
Γραῦς ἀλλ’ οὐχὶ νῦν ὁ βδελυρὸς ἔτι τὸν νοῦν ἔχει τὸν αὐτόν , ἀλλὰ πολὺ μεθέστηκεν πάνυ . 
ἐμοῦ γὰρ αὐτῷ τὸν πλακοῦντα τουτονὶ καὶ τἄλλα τἀπὶ τοῦ πίνακος τραγήματα ἐπόντα πεμψάσης ὑπειπούσης θ’ ὅτι εἰς ἑσπέραν ἥξοιμι— 
Χρεμύλος τί σ’ ἔδρασ’ ; 
εἰπέ μοι . 
Γραῦς ἄμητα προσαπέπεμψεν ἡμῖν τουτονί , ἐφ’ ᾧ τ’ ἐκεῖσε μηδέποτέ μ’ ἐλθεῖν ἔτι , καὶ πρὸς ἐπὶ τούτοις εἶπεν ἀποπέμπων ὅτι 
‘ 
πάλαι ποτ’ ἦσαν ἄλκιμοι Μιλήσιοι.’ 
Χρεμύλος δῆλον ὅτι τοὺς τρόπους τις οὐ μοχθηρὸς ἦν , ἔπειτα πλουτῶν οὐκέθ’ ἥδεται φακῇ · 
πρὸ τοῦ δ’ ὑπὸ τῆς πενίας ἅπανθ’ ὑπήσθιεν . 
Γραῦς καὶ μὴν πρὸ τοῦ γ’ ὁσημέραι νὴ τὼ θεὼ ἐπὶ τὴν θύραν ἐβάδιζεν ἀεὶ τὴν ἐμήν . 
Χρεμύλος ἐπ’ ἐκφοράν ; 
Γραῦς μὰ Δί’ ἀλλὰ τῆς φωνῆς μόνον ἐρῶν ἀκοῦσαι . 
Χρεμύλος τοῦ λαβεῖν μὲν οὖν χάριν . 
Γραῦς καὶ νὴ Δί’ εἰ λυπουμένην γ’ αἴσθοιτό με , νηττάριον ἂν καὶ φάττιον ὑπεκορίζετο . 
Χρεμύλος ἔπειτ’ ἴσως ᾔτει σ’ ἂν εἰς ὑποδήματα . 
Γραῦς μυστηρίοις δὲ τοῖς μεγάλοις ὀχουμένην ἐπὶ τῆς ἁμάξης ὅτι προσέβλεψέν μέ τις , ἐτυπτόμην διὰ τοῦθ’ ὅλην τὴν ἡμέραν . 
οὕτω σφόδρα ζηλότυπος ὁ νεανίσκος ἦν . 
Χρεμύλος μόνος γὰρ ἥδεθ’ , ὡς ἔοικεν , ἐσθίων . 
Γραῦς καὶ τάς γε χεῖρας παγκάλας ἔχειν μ’ ἔθη . 
Χρεμύλος ὁπότε προτείνοιέν γε δραχμὰς εἴκοσιν . 
Γραῦς ὄζειν τε τῆς χρόας ἔφασκεν ἡδύ μου . 
Χρεμύλος εἰ Θάσιον ἐνέχεις , εἰκότως γε νὴ Δία . 
Γραῦς τὸ βλέμμα θ’ ὡς ἔχοιμι μαλακὸν καὶ καλόν . 
Χρεμύλος οὐ σκαιὸς ἦν ἄνθρωπος , ἀλλ’ ἠπίστατο γραὸς καπρώσης τἀφόδια κατεσθίειν . 
Γραῦς ταῦτ’ οὖν ὁ θεὸς ὦ φίλ’ ἄνερ οὐκ ὀρθῶς ποιεῖ , φάσκων βοηθεῖν τοῖς ἀδικουμένοις ἀεί . 
Χρεμύλος τί γὰρ ποιήσει ; 
φράζε , καὶ πεπράξεται . 
Γραῦς ἀναγκάσαι δίκαιόν ἐστι νὴ Δία τὸν εὖ παθόνθ’ ὑπ’ ἐμοῦ πάλιν μ’ ἀντευποιεῖν , ἢ μηδ’ ὁτιοῦν ἀγαθὸν δίκαιόν ἐστ’ ἔχειν . 
Χρεμύλος οὔκουν καθ’ ἑκάστην ἀπεδίδου τὴν νύκτα σοι ; 
Γραῦς ἀλλ’ οὐδέποτέ με ζῶσαν ἀπολείψειν ἔφη . 
Χρεμύλος ὀρθῶς γε · νῦν δέ γ’ οὐκέτι ζῆν σ’ οἴεται . 
Γραῦς ὑπὸ τοῦ γὰρ ἄλγους κατατέτηκ’ ὦ φίλτατε . 
Χρεμύλος οὐκ ἀλλὰ κατασέσηπας , ὥς γ’ ἐμοὶ δοκεῖς . 
Γραῦς διὰ δακτυλίου μὲν οὖν ἔμεγ’ ἂν διελκύσαις . 
Χρεμύλος εἰ τυγχάνοι γ’ ὁ δακτύλιος ὢν τηλία . 
Γραῦς καὶ μὴν τὸ μειράκιον τοδὶ προσέρχεται , οὗπερ πάλαι κατηγοροῦσα τυγχάνω · 
ἔοικε δ’ ἐπὶ κῶμον βαδίζειν . 
Χρεμύλος φαίνεται . 
στέφανόν γέ τοι καὶ δᾷδ’ ἔχων πορεύεται . 
Νεανίας ἀσπάζομαί σε . 
Γραῦς τί φησιν ; 
Νεανίας ἀρχαία φίλη , πολιὰ γεγένησαι ταχύ γε νὴ τὸν οὐρανόν . 
Γραῦς τάλαιν’ ἐγὼ τῆς ὕβρεος ἧς ὑβρίζομαι . 
Χρεμύλος ἔοικε διὰ πολλοῦ χρόνου σ’ ἑορακέναι . 
Γραῦς ποίου χρόνου ταλάνταθ’ , ὃς παρ’ ἐμοὶ χθὲς ἦν ; 
Χρεμύλος τοὐναντίον πέπονθε τοῖς πολλοῖς ἄρα · 
μεθύων γάρ , ὡς ἔικεν , ὀξύτερον βλέπει . 
Γραῦς οὔκ , ἀλλ’ ἀκόλαστός ἐστιν ἀεὶ τοὺς τρόπους . 
Νεανίας ὦ Ποντοπόσειδον καὶ θεοὶ πρεσβυτικοί , ἐν τῷ προσώπῳ τῶν ῥυτίδων ὅσας ἔχει . 
Γραῦς ἆ ἆ , τὴν δᾷδα μή μοι πρόσφερ’ . 
Χρεμύλος εὖ μέντοι λέγει . 
ἐὰν γὰρ αὐτὴν εἷς μόνος σπινθὴρ λάβῃ ὥσπερ παλαιὰν εἰρεσιώνην καύσεται . 
Νεανίας βούλει διὰ χρόνου πρός με παῖσαι ; 
Γραῦς ποῖ τάλαν ; 
Νεανίας αὐτοῦ , λαβοῦσα κάρνα . 
Γραῦς παιδιὰν τίνα ; 
Νεανίας πόσους ἔχεις ὀδόντας . 
Χρεμύλος ἀλλὰ γνώσομαι κἄγωγ’ · ἔχει γὰρ τρεῖς ἴσως ἢ τέτταρας . 
Νεανίας ἀπότεισον · ἕνα γὰρ γόμφιον μόνον φορεῖ . 
Γραῦς ταλάντατ’ ἀνδρῶν οὐχ ὑγιαίνειν μοι δοκεῖς , πλυνόν με ποιῶν ἐν τοσούτοις ἀνδράσιν . 
Νεανίας ὄναιο μέντἄν , εἴ τις ἐκπλύνειέ σε . 
Χρεμύλος οὐ δῆτ’ , ἐπεὶ νῦν μὲν καπηλικῶς ἔχει , εἰ δ’ ἐκπλυνεῖται τοῦτο τὸ ψιμύθιον , ὄψει κατάδηλα τοῦ προσώπου τὰ ῥάκη . 
Γραῦς γέρων ἀνὴρ ὢν οὐχ ὑγιαίνειν μοι δοκεῖς . 
Νεανίας πειρᾷ μὲν οὖν ἴσως σε καὶ τῶν τιτθίων ἐφάπτεταί σου λανθάνειν δοκῶν ἐμέ . 
Γραῦς μὰ τὴν Ἀφροδίτην οὐκ ἐμοῦ γ’ ὦ βδελυρὲ σύ . 
Χρεμύλος μὰ τὴν Ἑκάτην οὐ δῆτα · μαινοίμην γὰρ ἄν . 
ἀλλ’ ὦ νεανίσκ’ οὐκ ἐῶ τὴν μείρακα μισεῖν σε ταύτην . 
Νεανίας ἀλλ’ ἔγωγ’ ὑπερφιλῶ . 
Χρεμύλος καὶ μὴν κατηγορεῖ γέ σου . 
Νεανίας τί κατηγορεῖ ; 
Χρεμύλος εἶναί σ’ ὑβριστήν φησι καὶ λέγειν ὅτι 
‘ 
πάλαι ποτ’ ἦσαν ἄλκιμοι Μιλήσιοι.’ 
Νεανίας ἐγὼ περὶ ταύτης οὐ μαχοῦμαί σοι . 
Χρεμύλος τὸ τί ; 
Νεανίας αἰσχυνόμενος τὴν ἡλικίαν τὴν σήν , ἐπεὶ οὐκ ἄν ποτ’ ἄλλῳ τοῦτ’ ἐπέτρεψ’ ἐγὼ ποιεῖν · 
νῦν δ’ ἄπιθι χαίρων συλλαβὼν τὴν μείρακα . 
Χρεμύλος οἶδ’ οἶδα τὸν νοῦν · οὐκέτ’ ἀξιοῖς ἴσως εἶναι μετ’ αὐτῆς . 
Γραῦς ὁ δ’ ἐπιτρέψων ἐστὶ τίς ; 
Νεανίας οὐκ ἂν διαλεχθείην διεσπλεκωμένῃ ὑπὸ μυρίων ἐτῶν γε καὶ τρισχιλίων . 
Χρεμύλος ὅμως δ’ ἐπειδὴ καὶ τὸν οἶνον ἠξίους πίνειν , συνεκποτέ’ ἐστί σοι καὶ τὴν τρύγα . 
Νεανίας ἀλλ’ ἔστι κομιδῇ τρὺξ παλαιὰ καὶ σαπρά . 
Χρεμύλος οὐκοῦν τρύγοιπος ταῦτα πάντ’ ἰάσεται . 
Νεανίας ἀλλ’ εἴσιθ’ εἴσω · τῷ θεῷ γὰρ βούλομαι ἐλθὼν ἀναθεῖναι τοὺς στεφάνους τούσδ’ οὓς ἔχω . 
Γραῦς ἐγὼ δέ γ’ αὐτῷ καὶ φράσαι τι βούλομαι . 
Νεανίας ἐγὼ δέ γ’ οὐκ εἴσειμι . 
Χρεμύλος θάρρει , μὴ φοβοῦ . 
οὐ γὰρ βιάσεται . 
Νεανίας πάνυ καλῶς τοίνυν λέγεις . 
ἱκανὸν γὰρ αὐτὴν πρότερον ὑπεπίττουν χρόνον . 
Γραῦς βάδιζ’ · ἐγὼ δέ σου κατόπιν εἰσέρχομαι . 
Χρεμύλος ὡς εὐτόνως ὦ Ζεῦ βασιλεῦ τὸ γρᾴδιον ὥσπερ λεπὰς τῷ μειρακίῳ προσείχετο . 
Χοροῦ 
Καρίων τίς ἔσθ’ ὁ κόπτων τὴν θύραν ; 
τουτὶ τί ἦν ; 
οὐδεὶς ἔοικεν · ἀλλὰ δῆτα τὸ θύριον φθεγγόμενον ἄλλως κλαυσιᾷ . 
Ἑρμῆς σέ τοι λέγω , ὁ Καρίων , ἀνάμεινον . 
Καρίων οὗτος εἰπέ μοι , σὺ τὴν θύραν ἔκοπτες οὑτωσὶ σφόδρα ; 
Ἑρμῆς μὰ Δί’ ἀλλ’ ἔμελλον · εἶτ’ ἀνέῳξάς με φθάσας . 
ἀλλ’ ἐκκάλει τὸν δεσπότην τρέχων ταχύ , ἒπειτα τὴν γυναῖκα καὶ τὰ παιδία , ἔπειτα τοὺς θεράποντας , εἶτα τὴν κύνα , ἔπειτα σαυτόν , εἶτα τὴν ὗν . 
Καρίων εἰπέ μοι , τί δ’ ἔστιν ; 
Ἑρμῆς ὁ Ζεὺς ὦ πόνηρε βούλεται ἐς ταὐτὸν ὑμᾶς συγκυκήσας τρύβλιον ἁπαξάπαντας ἐς τὸ βάραθρον ἐμβαλεῖν . 
Καρίων ἡ γλῶττα τῷ κήρυκι τούτων τέμνεται . 
ἀτὰρ διὰ τί δὴ ταῦτ’ ἐπιβουλεύει ποιεῖν ἡμᾶς ; 
Ἑρμῆς ὁτιὴ δεινότατα πάντων πραγμάτων εἴργασθ’ . 
ἀφ’ οὗ γὰρ ἤρξατ’ ἐξ ἀρχῆς βλέπειν ὁ Πλοῦτος , οὐδεὶς οὐ λιβανωτόν , οὐ δάφνην , οὐ ψαιστόν , οὐχ ἱερεῖον , οὐκ ἄλλ’ οὐδὲ ἓν ἡμῖν ἔτι θύει τοῖς θεοῖς . 
Καρίων μὰ Δί’ οὐδέ γε θύσει . 
κακῶς γὰρ ἐπεμελεῖσθ’ ἡμῶν τότε . 
Ἑρμῆς καὶ τῶν μὲν ἄλλων μοι θεῶν ἧττον μέλει , ἐγὼ δ’ ἀπόλωλα κἀπιτέτριμμαι . 
Καρίων σωφρονεῖς . 
Ἑρμῆς πρότερον γὰρ εἶχον μὲν παρὰ ταῖς καπηλίσιν πάντ’ ἀγάθ’ ἕωθεν εὐθύς , οἰνοῦτταν μέλι ἰσχάδας , ὅσ’ εἰκός ἐστιν Ἑρμῆν ἐσθίειν · 
νυνὶ δὲ πεινῶν ἀναβάδην ἀναπαύομαι . 
Καρίων οὔκουν δικαίως , ὅστις ἐποίεις ζημίαν ἐνίοτε τοιαῦτ’ ἀγάθ’ ἔχων ; 
Ἑρμῆς οἴμοι τάλας , οἴμοι πλακοῦντος τοῦ ν’ τετράδι πεπεμμένου . 
Καρίων ποθεῖς τὸν οὐ παρόντα καὶ μάτην καλεῖς . 
Ἑρμῆς οἴμοι δὲ κωλῆς ἣν ἐγὼ κατήσθιον . 
Καρίων ἀσκωλίαζ’ ἐνταῦθα πρὸς τὴν αἰθρίαν . 
Ἑρμῆς σπλάγχνων τε θερμῶν ὧν ἐγὼ κατήσθιον . 
Καρίων ὀδύνη σε περὶ τὰ σπλάγχν’ ἔοικέ τι στρέφειν . 
Ἑρμῆς οἴμοι δὲ κύλικος ἴσον ἴσῳ κεκραμένης . 
Καρίων ταύτην ἐπιπιὼν ἀποτρέχων οὐκ ἂν φθάνοις . 
Ἑρμῆς ἆρ’ ὠφελήσαις ἄν τι τὸν σαυτοῦ φίλον ; 
Καρίων εἴ του δέει γ’ ὧν δυνατός εἰμί σ’ ὠφελεῖν . 
Ἑρμῆς εἴ μοι πορίσας ἄρτον τιν’ εὖ πεπεμμένον δοίης καταφαγεῖν καὶ κρέας νεανικὸν ὧν θύεθ’ ὑμεῖς ἔνδον . 
Καρίων ἀλλ’ οὐκ ἐκφορά . 
Ἑρμῆς καὶ μὴν ὁπότε τι σκευάριον τοῦ δεσπότου ὑφέλοῑ , ἐγώ σε λανθάνειν ἐποίουν ἀεί . 
Καρίων ἐφ’ ᾧ τε μετέχειν καὐτὸς ὦ τοιχωρύχε . 
ἧκεν γὰρ ἄν σοι ναστὸς εὖ πεπεμμένος . 
Ἑρμῆς ἔπειτα τοῦτόν γ’ αὐτὸς ἂν κατήσθιες . 
Καρίων οὐ γὰρ μετεῖχες τὰς ἴσας πληγὰς ἐμοί , ὁπότε τι ληφθείην πανουργήσας ἐγώ . 
Ἑρμῆς μὴ μνησικακήσῃς , εἰ σὺ Φυλὴν κατέλαβες . 
ἀλλὰ ξύνοικον πρὸς θεῶν δέξασθέ με . 
Καρίων ἔπειτ’ ἀπολιπὼν τοὺς θεοὺς ἐνθάδε μενεῖς ; 
Ἑρμῆς τὰ γὰρ παρ’ ὑμῖν ἐστι βελτίω πολύ . 
Καρίων τί δέ ; 
ταὐτομολεῖν ἀστεῖον εἶναί σοι δοκεῖ ; 
Ἑρμῆς πατρὶς γάρ ἐστι πᾶσ’ ἵν’ ἂν πράττῃ τις εὖ . 
Καρίων τί δῆτ’ ἂν εἴης ὄφελος ἡμῖν ἐνθάδ’ ὤν ; 
Ἑρμῆς παρὰ τὴν θύραν στροφαῖον ἱδρύσασθέ με . 
Καρίων στροφαῖον ; 
ἀλλ’ οὐκ ἔργον ἔστ’ οὐδὲν στροφῶν . 
Ἑρμῆς ἀλλ’ ἐμπολαῖον . 
Καρίων ἀλλὰ πλουτοῦμεν · τί οὖν 
Ἑρμῆν παλιγκάπηλον ἡμᾶς δεῖ τρέφειν ; 
Ἑρμῆς ἀλλὰ δόλιον τοίνυν . 
Καρίων δόλιον ; 
ἥκιστά γε · 
οὐ γὰρ δόλου νῦν ἔργον , ἀλλ’ ἁπλῶν τρόπων . 
Ἑρμῆς ἀλλ’ ἡγεμόνιον . 
Καρίων ἀλλ’ ὁ θεὸς ἤδη βλέπει , ὥσθ’ ἡγεμόνος οὐδὲν δεησόμεσθ’ ἔτι . 
Ἑρμῆς ἐναγώνιος τοίνυν ἔσομαι . 
τί δῆτ’ ἐρεῖς ; 
Πλούτῳ γάρ ἐστι τοῦτο συμφορώτατον ποιεῖν ἀγῶνας μουσικοὺς καὶ γυμνικούς . 
Καρίων ὡς ἀγαθόν ἐστ’ ἐπωνυμίας πολλὰς ἔχειν · 
οὗτος γὰρ ἐξηύρηκεν αὑτῷ βιότιον . 
οὐκ ἐτὸς ἅπαντες οἱ δικάζοντες θαμὰ σπεύδουσιν ἐν πολλοῖς γεγράφθαι γράμμασιν . 
Ἑρμῆς οὐκοῦν ἐπὶ τούτοις εἰσίω ; 
Καρίων καὶ πλῦνέ γε αὐτὸς προσελθὼν πρὸς τὸ φρέαρ τὰς κοιλίας , ἵν’ εὐθέως διακονικὸς εἶναι δοκῇς . 
<Χοροῦ> 
Ἱερεύς τίς ἂν φράσειε ποῦ ’στι Χρεμύλος μοι σαφῶς ; 
Χρεμύλος τί δ’ ἔστιν ὦ βέλτιστε ; 
Ἱερεύς τί γὰρ ἀλλ’ ἢ κακῶς ; 
ἀφ’ οὗ γὰρ ὁ Πλοῦτος οὗτος ἤρξατο βλέπειν , ἀπόλωλ’ ὑπὸ λιμοῦ . 
καταφαγεῖν γὰρ οὐκ ἔχω , καὶ ταῦτα τοῦ σωτῆρος ἱερεὺς ὢν Διός . 
Χρεμύλος ἡ δ’ αἰτία τίς ἐστιν ὦ πρὸς τῶν θεῶν ; 
Ἱερεύς θύειν ἔτ’ οὐδεὶς ἀξιοῖ . 
Χρεμύλος τίνος οὕνεκα ; 
Ἱερεύς ὅτι πάντες εἰσὶ πλούσιοι · καίτοι τότε , ὅτ’ εἶχον οὐδέν , ὁ μὲν ἂν ἥκων ἔμπορος ἔθυσεν ἱερεῖόν τι σωθείς , ὁ δέ τις ἂν δίκην ἀποφυγών , ὁ δ’ ἂν ἐκαλλιερεῖτό τις κἀμέ γ’ ἐκάλει τὸν ἱερέα · νῦν δ’ οὐδὲ εἷς θύει τὸ παράπαν οὐδὲν οὐδ’ εἰσέρχεται , πλὴν ἀποπατησόμενοί γε πλεῖν ἢ μύριοι . 
Χρεμύλος οὔκουν τὰ νομιζόμενα σὺ τούτων λαμβάνεις ; 
Ἱερεύς τὸν οὖν Δία τὸν σωτῆρα καὐτός μοι δοκῶ χαίρειν ἐάσας ἐνθάδ’ αὐτοῦ καταμένειν . 
Χρεμύλος θάρρει · καλῶς ἔσται γάρ , ἢν θεὸς θέλῃ . 
ὁ Ζεὺς ὁ σωτὴρ γὰρ πάρεστιν ἐνθάδε , αὐτόματος ἥκων . 
Ἱερεύς πάντ’ ἀγαθὰ τοίνυν λέγεις . 
Χρεμύλος ἱδρυσόμεθ’ οὖν αὐτίκα μάλ’ , ἀλλὰ περίμενε τὸν Πλοῦτον , οὗπερ πρότερον ἦν ἱδρυμένος τὸν ὀπισθόδομον ἀεὶ φυλάττων τῆς θεοῦ . 
ἀλλ’ ἐκδότω τις δεῦρο δᾷδας ἡμμένας , ἵν’ ἔχων προηγῇ τῷ θεῷ σύ . 
Ἱερεύς πάνυ μὲν οὖν δρᾶν ταῦτα χρή . 
Χρεμύλος τὸν Πλοῦτον ἔξω τις κάλει . 
Γραῦς ἐγὼ δὲ τί ποιῶ ; 
Χρεμύλος τὰς χύτρας , αἷς τὸν θεὸν ἱδρυσόμεθα , λαβοῦσ’ ἐπὶ τῆς κεφαλῆς φέρε σεμνῶς · ἔχουσα δ’ ἦλθες αὐτὴ ποικίλα . 
Γραῦς ὧν δ’ οὕνεκ’ ἦλθον ; 
Χρεμύλος πάντα σοι πεπράξεται . 
ἥξει γὰρ ὁ νεανίσκος ὡς σ’ εἰς ἑσπέραν . 
Γραῦς ἀλλ’ εἴ γε μέντοι νὴ Δί’ ἐγγυᾷ σύ μοι ἥξειν ἐκεῖνον ὡς ἔμ’ , οἴσω τὰς χύτρας . 
Χρεμύλος καὶ μὴν πολὺ τῶν ἄλλων χυτρῶν τἀναντία αὗται ποιοῦσι · ταῖς μὲν ἄλλαις γὰρ χύτραις ἡ γραῦς ἔπεστ’ ἀνωτάτω , ταύτης δὲ νῦν τῆς γραὸς ἐπιπολῆς ἔπεισιν αἱ χύτραι . 
Χορός οὐκ ἔτι τοίνυν εἰκὸς μέλλειν οὐδ’ ἡμᾶς , ἀλλ’ ἀναχωρεῖν ἐς τοὔπισθεν · δεῖ γὰρ κατόπιν τούτων ᾄδοντας ἕπεσθαι .
