Χορός 
Τάδε μὲν Περσῶν τῶν οἰχομένων 
Ἑλλάδ’ ἐς αἶαν πιστὰ καλεῖται , καὶ τῶν ἀφνεῶν καὶ πολυχρύσων ἑδράνων φύλακες , κατὰ πρεσβείαν οὓς αὐτὸς ἄναξ Ξέρξης βασιλεὺς 
Δαρειογενὴς εἵλετο χώρας ἐφορεύειν . 
ἀμφὶ δὲ νόστῳ τῷ βασιλείῳ καὶ πολυχρύσου στρατιᾶς ἤδη κακόμαντις ἄγαν ὀρσολοπεῖται θυμὸς ἔσωθεν . 
πᾶσα γὰρ ἰσχὺς Ἀσιατογενὴς ᾤχωκε , νέον δ’ ἄνδρα βαΰζει , κοὔτε τις ἄγγελος οὔτε τις ἱππεὺς ἄστυ τὸ Περσῶν ἀφικνεῖται · 
οἵτε τὸ Σούσων ἠδ’ Ἀγβατάνων καὶ τὸ παλαιὸν Κίσσιον ἕρκος προλιπόντες ἔβαν , τοὶ μὲν ἐφ’ ἵππων . 
τοὶ δ’ ἐπὶ ναῶν , πεζοί τε βάδην πολέμου στῖφος παρέχοντες · 
οἷος Ἀμίστρης ἠδ’ Ἀρταφρένης καὶ Μεγαβάτης ἠδ’ Ἀστάσπης , ταγοὶ Περσῶν , βασιλῆς βασιλέως ὕποχοι μεγάλου , σοῦνται , στρατιᾶς πολλῆς ἔφοροι , τοξοδάμαντές τ’ ἠδ’ ἱπποβάται , φοβεροὶ μὲν ἰδεῖν , δεινοὶ δὲ μάχην ψυχῆς εὐτλήμονι δόξῃ · 
Ἀρτεμβάρης θ’ ἱππιοχάρμης καὶ Μασίστρης , ὅ τε τοξοδάμας ἐσθλὸς Ἰμαῖος , Φαρανδάκης θ’ , ἵππων τ’ ἐλατὴρ Σοσθάνης . 
ἄλλους δ’ ὁ μέγας καὶ πολυθρέμμων 
Νεῖλος ἔπεμψεν · Σουσισκάνης , 
Πηγασταγὼν Αἰγυπτογενής , ὅ τε τῆς ἱερᾶς Μέμφιδος ἄρχων μέγας Ἀρσάμης , τάς τ’ ὠγυγίους 
Θήβας ἐφέπων Ἀριόμαρδος , καὶ ἑλειοβάται ναῶν ἐρέται δεινοὶ πλῆθός τ’ ἀνάριθμοι . 
ἁβροδιαίτων δ’ ἕπεται Λυδῶν ὄχλος , οἵ τ’ ἐπίπαν ἠπειρογενὲς κατέχουσιν ἔθνος , τοὺς Μητρογαθὴς 
Ἀρκτεύς τ’ ἀγαθός , βασιλῆς δίοποι , καὶ πολύχρυσοι Σάρδεις ἐπόχους πολλοῖς ἅρμασιν ἐξορμῶσιν , δίρρυμά τε καὶ τρίρρυμα τέλη , φοβερὰν ὄψιν προσιδέσθαι . 
στεῦται δ’ ἱεροῦ Τμώλου πελάται ζυγὸν ἀμφιβαλεῖν δούλιον Ἑλλάδι , 
Μάρδων , Θάρυβις , λόγχης ἄκμονες , καὶ ἀκοντισταὶ Μυσοί · Βαβυλὼν δ’ ἡ πολύχρυσος πάμμικτον ὄχλον πέμπει σύρδην , ναῶν τ’ ἐπόχους καὶ τοξουλκῷ λήματι πιστούς · 
τὸ μαχαιροφόρον τ’ ἔθνος ἐκ πάσης 
Ἀσίας ἕπεται δειναῖς βασιλέως ὑπὸ πομπαῖς . 
τοιόνδ’ ἄνθος Περσίδος αἴας οἴχεται ἀνδρῶν , οὓς πέρι πᾶσα χθὼν Ἀσιῆτις θρέψασα πόθῳ στένεται μαλερῷ , τοκέες τ’ ἄλοχοί θ’ ἡμερολεγδὸν τείνοντα χρόνον τρομέονται . 
Χορός πεπέρακεν μὲν ὁ περσέπτολις ἤδη βασίλειος στρατὸς εἰς ἀν‐ τίπορον γείτονα χώραν , λινοδέσμῳ σχεδίᾳ πορθ‐ μὸν ἀμείψας 
Ἀθαμαντίδος Ἕλλας , πολύγομφον ὅδισμα ζυγὸν ἀμφιβαλὼν αὐχένι πόντου . 
Χορός πολυάνδρου δ’ Ἀσίας θούριος ἄρχων ἐπὶ πᾶσαν χθόνα ποιμα‐ νόριον θεῖον ἐλαύνει διχόθεν , πεζονόμον τ’ ἔκ τε θαλάσσας , ἐχυροῖσι πεποιθὼς στυφελοῖς ἐφέταις , χρυ‐ σογόνου γενεᾶς ἰσόθεος φώς . 
Χορός κυάνεον δ’ ὄμμασι λεύσσων φονίου δέργμα δράκοντος , πολύχειρ καὶ πολυναύτας , 
Σύριόν θ’ ἅρμα διώκων , ἐπάγει δουρικλύτοις ἀν‐ δράσι τοξόδαμνον Ἄρη . 
Χορός δόκιμος δ’ οὔτις ὑποστὰς μεγάλῳ ῥεύματι φωτῶν ἐχυροῖς ἕρκεσιν εἴργειν ἄμαχον κῦμα θαλάσσας · 
ἀπρόσοιστος γὰρ ὁ Περσᾶν στρατὸς ἀλκίφρων τε λαός . 
Χορός θεόθεν γὰρ κατὰ Μοῖρ’ ἐκράτησεν τὸ παλαι‐ όν , ἐπέσκηψε δὲ Πέρσαις πολέμους πυργοδαΐκτους διέπειν ἱππιοχάρμας τε κλόνους πόλεών τ’ ἀναστάσεις . 
Χορός ἔμαθον δ’ εὐρυπόροι‐ ο θαλάσσας πολιαι‐ νομένας πνεύματι λάβρῳ ἐσορᾶν πόντιον ἄλσος , πίσυνοι λεπτοδόμοις πεί‐ σμασι λα‐ οπόροις τε μαχαναῖς . 
Χορός δολόμητιν δ’ ἀπάταν θεοῦ τίς ἀνὴρ θνατὸς ἀλύξει ; 
τίς ὁ κραιπνῷ ποδὶ πήδη‐ μα τόδ’ εὐπετῶς ἀνᾴσσων ; 
Χορός φιλόφρων γὰρ παρασαίνει βροτὸν εἰς ἄρκυας Ἄτα , τόθεν οὐκ ἔστιν ὕπερθέν νιν ἄνατον ἐξαλύξαι . 
Χορός ταῦτά μοι μελαγχίτων φρὴν ἀμύσσεται φόβῳ , ὀᾶ , Περσικοῦ στρατεύματος τοῦδε , μὴ πόλις πύθη‐ ται κένανδρον μέγ’ ἄστυ Σουσίδος , 
Χορός καὶ τὸ Κισσίων πόλισμ’ ἀντίδουπον ᾄσεται , ὀᾶ , τοῦτ’ ἔπος γυναικοπλη‐ θὴς ὅμιλος ἀπύων , βυσσίνοις δ’ ἐν πέπλοις πέσῃ λακίς . 
Χορός πᾶς γὰρ ἱππηλάτας καὶ πεδοστιβὴς λεὼς σμῆνος ὣς ἐκλέλοιπεν μελις‐ σᾶν σὺν ὀρχάμῳ στρατοῦ , τὸν ἀμφίζευκτον ἐξαμείψας ἀμφοτέρας ἅλιον πρῶνα κοινὸν αἴας . 
Χορός λέκτρα δ’ ἀνδρῶν πόθῳ πίμπλαται δακρύμασιν · 
Περσίδες δ’ ἁβροπενθεῖς ἑκά‐ στα πόθῳ φιλάνορι τὸν αἰχμάεντα θοῦρον εὐνα‐ τῆρ’ ἀποπεμψαμένα λείπεται μονόζυξ . 
Χορός ἀλλ’ ἄγε , Πέρσαι , τόδ’ ἐνεζόμενοι στέγος ἀρχαῖον , φροντίδα κεδνὴν καὶ βαθύβουλον θώμεθα , χρεία δὲ προσήκει , πῶς ἄρα πράσσει Ξέρξης βασιλεὺς 
Δαρειογενής , τὸ πατρωνύμιον γένος ἡμέτερον · 
πότερον τόξου ῥῦμα τὸ νικῶν , ἢ δορικράνου λόγχης ἰσχὺς κεκράτηκεν . 
ἀλλ’ ἥδε θεῶν ἴσον ὀφθαλμοῖς φάος ὁρμᾶται μήτηρ βασιλέως , βασίλεια δ’ ἐμή · προσπίτνω · 
καὶ προσφθόγγοις δὲ χρεὼν αὐτὴν πάντας μύθοισι προσαυδᾶν . 
Χορός ὦ βαθυζώνων ἄνασσα Περσίδων ὑπερτάτη , μῆτερ ἡ Ξέρξου γεραιά , χαῖρε , Δαρείου γύναι · 
θεοῦ μὲν εὐνάτειρα Περσῶν , θεοῦ δὲ καὶ μήτηρ ἔφυς , εἴ τι μὴ δαίμων παλαιὸς νῦν μεθέστηκε στρατῷ . 
Ἄτοσσα ταῦτα δὴ λιποῦσ’ ἱκάνω χρυσεοστόλμους δόμους καὶ τὸ Δαρείου τε κἀμὸν κοινὸν εὐνατήριον . 
κἀμὲ καρδίαν ἀμύσσει φροντίς · ἐς δ’ ὑμᾶς ἐρῶ μῦθον οὐδαμῶς ἐμαυτῆς οὖσ’ ἀδείμαντος , φίλοι , μὴ μέγας πλοῦτος κονίσας οὖδας ἀντρέψῃ ποδὶ ὄλβον , ὃν Δαρεῖος ἦρεν οὐκ ἄνευ θεῶν τινος . 
ταῦτά μοι διπλῆ μέριμνα φραστός ἐστιν ἐν φρεσίν , μήτε χρημάτων ἀνάνδρων πλῆθος ἐν τιμῇ σέβειν μήτ’ ἀχρημάτοισι λάμπειν φῶς ὅσον σθένος πάρα . 
ἔστι γὰρ πλοῦτός γ’ ἀμεμφής , ἀμφὶ δ’ ὀφθαλμῷ φόβος · 
ὄμμα γὰρ δόμων νομίζω δεσπότου παρουσίαν . 
πρὸς τάδ’ ὡς οὕτως ἐχόντων τῶνδε , σύμβουλοι λόγου τοῦδέ μοι γένεσθε , Πέρσαι , γηραλέα πιστώματα · 
πάντα γὰρ τὰ κέδν’ ἐν ὑμῖν ἐστί μοι βουλεύματα . 
Χορός εὖ τόδ’ ἴσθι , γῆς ἄνασσα τῆσδε , μή σε δὶς φράσαι μήτ’ ἔπος μήτ’ ἔργον ὧν ἂν δύναμις ἡγεῖσθαι θέλῃ · 
εὐμενεῖς γὰρ ὄντας ἡμᾶς τῶνδε συμβούλους καλεῖς . 
Ἄτοσσα πολλοῖς μὲν αἰεὶ νυκτέροις ὀνείρασιν ξύνειμ’ , ἀφ’ οὗπερ παῖς ἐμὸς στείλας στρατὸν 
Ἰαόνων γῆν οἴχεται πέρσαι θέλων · 
ἀλλ’ οὔτι πω τοιόνδ’ ἐναργὲς εἰδόμην ὡς τῆς πάροιθεν εὐφρόνης · λέξω δέ σοι . 
ἐδοξάτην μοι δύο γυναῖκ’ εὐείμονε , ἡ μὲν πέπλοισι Περσικοῖς ἠσκημένη , ἡ δ’ αὖτε Δωρικοῖσιν , εἰς ὄψιν μολεῖν , μεγέθει τε τῶν νῦν ἐκπρεπεστάτα πολύ , κάλλει τ’ ἀμώμω , καὶ κασιγνήτα γένους ταὐτοῦ · πάτραν δ’ ἔναιον ἡ μὲν Ἑλλάδα κλήρῳ λαχοῦσα γαῖαν , ἡ δὲ βάρβαρον . 
τούτω στάσιν τιν’ , ὡς ἐγὼ ’δόκουν ὁρᾶν , τεύχειν ἐν ἀλλήλαισι · παῖς δ’ ἐμὸς μαθὼν κατεῖχε κἀπράυνεν , ἅρμασιν δ’ ὕπο ζεύγνυσιν αὐτὼ καὶ λέπαδν’ ἐπ’ αὐχένων τίθησι . 
χἠ μὲν τῇδ’ ἐπυργοῦτο στολῇ ἐν ἡνίαισί τ’ εἶχεν εὔαρκτον στόμα , ἡ δ’ ἐσφάδαζε , καὶ χεροῖν ἔντη δίφρου διασπαράσσει καὶ ξυναρπάζει βίᾳ ἄνευ χαλινῶν καὶ ζυγὸν θραύει μέσον . 
πίπτει δ’ ἐμὸς παῖς , καὶ πατὴρ παρίσταται 
Δαρεῖος οἰκτείρων σφε · τὸν δ’ ὅπως ὁρᾷ 
Ξέρξης , πέπλους ῥήγνυσιν ἀμφὶ σώματι . 
καὶ ταῦτα μὲν δὴ νυκτὸς εἰσιδεῖν λέγω . 
ἐπεὶ δ’ ἀνέστην καὶ χεροῖν καλλιρρόου ἔψαυσα πηγῆς , σὺν θυηπόλῳ χερὶ βωμὸν προσέστην , ἀποτρόποισι δαίμοσιν θέλουσα θῦσαι πέλανον , ὧν τέλη τάδε . 
ὁρῶ δὲ φεύγοντ’ αἰετὸν πρὸς ἐσχάραν 
Φοίβου · φόβῳ δ’ ἄφθογγος ἐστάθην , φίλοι · 
μεθύστερον δὲ κίρκον εἰσορῶ δρόμῳ πτεροῖς ἐφορμαίνοντα καὶ χηλαῖς κάρα τίλλονθ’ · ὁ δ’ οὐδὲν ἄλλο γ’ ἢ πτήξας δέμας παρεῖχε . 
ταῦτ’ ἔμοιγε δείματ’ εἰσιδεῖν , ὑμῖν δ’ ἀκούειν . 
εὖ γὰρ ἴστε , παῖς ἐμὸς πράξας μὲν εὖ θαυμαστὸς ἂν γένοιτ’ ἀνήρ , κακῶς δὲ πράξας , οὐχ ὑπεύθυνος πόλει , σωθεὶς δ’ ὁμοίως τῆσδε κοιρανεῖ χθονός . 
Χορός οὔ σε βουλόμεσθα , μῆτερ , οὔτ’ ἄγαν φοβεῖν λόγοις οὔτε θαρσύνειν . 
θεοὺς δὲ προστροπαῖς ἱκνουμένη , εἴ τι φλαῦρον εἶδες , αἰτοῦ τῶνδ’ ἀποτροπὴν τελεῖν , τὰ δ’ ἀγάθ’ ἐκτελῆ γενέσθαι σοί τε καὶ τέκνοις σέθεν καὶ πόλει φίλοις τε πᾶσι . 
δεύτερον δὲ χρὴ χοὰς 
Γῇ τε καὶ φθιτοῖς χέασθαι · πρευμενῶς δ’ αἰτοῦ τάδε , σὸν πόσιν Δαρεῖον , ὅνπερ φὴς ἰδεῖν κατ’ εὐφρόνην , ἐσθλά σοι πέμπειν τέκνῳ τε γῆς ἔνερθεν ἐς φάος , τἄμπαλιν δὲ τῶνδε γαίᾳ κάτοχα μαυροῦσθαι σκότῳ . 
ταῦτα θυμόμαντις ὤν σοι πρευμενῶς παρῄνεσα . 
εὖ δὲ πανταχῇ τελεῖν σοι τῶνδε κρίνομεν πέρι . 
Ἄτοσσα ἀλλὰ μὴν εὔνους γ’ ὁ πρῶτος τῶνδ’ ἐνυπνίων κριτὴς παιδὶ καὶ δόμοις ἐμοῖσι τήνδ’ ἐκύρωσας φάτιν . 
ἐκτελοῖτο δὴ τὰ χρηστά · ταῦτα δ’ , ὡς ἐφίεσαι , πάντα θήσομεν θεοῖσι τοῖς τ’ ἔνερθε γῆς φίλοις , εὖτ’ ἂν εἰς οἴκους μόλωμεν . 
κεῖνα δ’ ἐκμαθεῖν θέλω , ὦ φίλοι , ποῦ τὰς Ἀθήνας φασὶν ἱδρῦσθαι χθονός . 
Χορός τῆλε πρὸς δυσμαῖς ἄνακτος Ἡλίου φθινασμάτων . 
Ἄτοσσα ἀλλὰ μὴν ἵμειρ’ ἐμὸς παῖς τήνδε θηρᾶσαι πόλιν ; 
Χορός πᾶσα γὰρ γένοιτ’ ἂν Ἑλλὰς βασιλέως ὑπήκοος . 
Ἄτοσσα ὧδέ τις πάρεστιν αὐτοῖς ἀνδροπλήθεια στρατοῦ ; 
Χορός καὶ στρατὸς τοιοῦτος , ἔρξας πολλὰ δὴ Μήδους κακά . 
Ἄτοσσα καὶ τί πρὸς τούτοισιν ἄλλο ; 
πλοῦτος ἐξαρκὴς δόμοις ; 
Χορός ἀργύρου πηγή τις αὐτοῖς ἐστι , θησαυρὸς χθονός . 
Ἄτοσσα πότερα γὰρ τοξουλκὸς αἰχμὴ διὰ χεροῖν αὐτοῖς πρέπει ; 
Χορός οὐδαμῶς · ἔγχη σταδαῖα καὶ φεράσπιδες σαγαί . 
Ἄτοσσα τίς δὲ ποιμάνωρ ἔπεστι κἀπιδεσπόζει στρατῷ ; 
Χορός οὔτινος δοῦλοι κέκληνται φωτὸς οὐδ’ ὑπήκοοι . 
Ἄτοσσα πῶς ἂν οὖν μένοιεν ἄνδρας πολεμίους ἐπήλυδας ; 
Χορός ὥστε Δαρείου πολύν τε καὶ καλὸν φθεῖραι στρατόν . 
Ἄτοσσα δεινά τοι λέγεις ἰόντων τοῖς τεκοῦσι φροντίσαι . 
Χορός ἀλλ’ ἐμοὶ δοκεῖν τάχ’ εἴσῃ πάντα νημερτῆ λόγον . 
τοῦδε γὰρ δράμημα φωτὸς Περσικὸν πρέπει μαθεῖν , καὶ φέρει σαφές τι πρᾶγος ἐσθλὸν ἢ κακὸν κλύειν . 
Ἄγγελος ὦ γῆς ἁπάσης Ἀσιάδος πολίσματα , ὦ Περσὶς αἶα καὶ πολὺς πλούτου λιμήν , ὡς ἐν μιᾷ πληγῇ κατέφθαρται πολὺς ὄλβος , τὸ Περσῶν δ’ ἄνθος οἴχεται πεσόν . 
ὤμοι , κακὸν μὲν πρῶτον ἀγγέλλειν κακά · 
ὅμως δ’ ἀνάγκη πᾶν ἀναπτύξαι πάθος , 
Πέρσαι · στρατὸς γὰρ πᾶς ὄλωλε βαρβάρων . 
Χορός ἄνῑ ἄνια κακὰ νεόκοτα καὶ δάῑ · . 
αἰαῖ , διαίνεσθε , Πέρσαι , τόδ’ ἄχος κλύοντες . 
Ἄγγελος ὡς πάντα γ’ ἔστ’ ἐκεῖνα διαπεπραγμένα · 
αὐτὸς δ’ ἀέλπτως νόστιμον βλέπω φάος . 
Χορός ἦ μακροβίοτος ὅδε γέ τις αἰὼν ἐφάνθη γεραιοῖς , ἀκούειν τόδε πῆμ’ ἄελπτον . 
Ἄγγελος καὶ μὴν παρών γε κοὐ λόγους ἄλλων κλύων , 
Πέρσαι , φράσαιμ’ ἂν οἷ’ ἐπορσύνθη κακά . 
Χορός ὀτοτοτοῖ , μάταν τὰ πολλὰ βέλεα παμμιγῆ γᾶς ἀπ’ Ἀσίδος ἦλθε δᾴ‐ αν ἐφ’ Ἑλλάδα χώραν . 
Ἄγγελος πλήθουσι νεκρῶν δυσπότμως ἐφθαρμένων 
Σαλαμῖνος ἀκταὶ πᾶς τε πρόσχωρος τόπος . 
Χορός ὀτοτοτοῖ , φίλων ἁλίδονα μέλεα πολυβαφῆ κατθανόντα λέγεις φέρε‐ σθαι πλάγκτ’ ἐν διπλάκεσσιν . 
Ἄγγελος οὐδὲν γὰρ ἤρκει τόξα , πᾶς δ’ ἀπώλλυτο στρατὸς δαμασθεὶς ναΐοισιν ἐμβολαῖς 
Χορός ἴυζ’ ἄποτμον Πέρσαις δυσαιανῆ βοὰν δᾴοις , ὡς πάντα παγκάκως ἔφθισαν · αἰαῖ στρατοῦ φθαρέντος . 
Ἄγγελος ὦ πλεῖστον ἔχθος ὄνομα Σαλαμῖνος κλύειν . 
φεῦ , τῶν Ἀθηνῶν ὡς στένω μεμνημένος . 
Χορός στυγναί γ’ Ἀθᾶναι δᾴοις · 
μεμνῆσθαί τοι πάρα ὡς πολλὰς Περσίδων μάταν ἔκτισαν εὔνιδας ἠδ’ ἀνάνδρους . 
Ἄτοσσα σιγῶ πάλαι δύστηνος ἐκπεπληγμένη κακοῖς · ὑπερβάλλει γὰρ ἥδε συμφορὰ τὸ μήτε λέξαι μήτ’ ἐρωτῆσαι πάθη . 
ὅμως δ’ ἀνάγκη πημονὰς βροτοῖς φέρειν θεῶν διδόντων · πᾶν δ’ ἀναπτύξας πάθος λέξον καταστάς , κεἰ στένεις κακοῖς ὅμως . 
τίς οὐ τέθνηκε , τίνα δὲ καὶ πενθήσομεν τῶν ἀρχελείων , ὅστ’ ἐπὶ σκηπτουχίᾳ ταχθεὶς ἄνανδρον τάξιν ἠρήμου θανών ; 
Ἄγγελος 
Ξέρξης μὲν αὐτὸς ζῇ τε καὶ βλέπει φάος . 
Ἄτοσσα ἐμοῖς μὲν εἶπας δώμασιν φάος μέγα καὶ λευκὸν ἦμαρ νυκτὸς ἐκ μελαγχίμου . 
Ἄγγελος 
Ἀρτεμβάρης δὲ μυρίας ἵππου βραβεὺς στύφλους παρ’ ἀκτὰς θείνεται Σιληνιῶν . 
χὠ χιλίαρχος Δαδάκης πληγῇ δορὸς πήδημα κοῦφον ἐκ νεὼς ἀφήλατο · 
Τενάγων τ’ ἀριστεὺς Βακτρίων ἰθαιγενὴς θαλασσόπληκτον νῆσον Αἴαντος πολεῖ . 
Λίλαιος , Ἀρσάμης τε κἈργήστης τρίτος , οἵδ’ ἀμφὶ νῆσον τὴν πελειοθρέμμονα δινούμενοι ’κύρισσον ἰσχυρὰν χθόνα · 
πηγαῖς τε Νείλου γειτονῶν Αἰγυπτίου 
Ἀρκτεύς , Ἀδεύης , καὶ φερεσσάκης τρίτος 
Φαρνοῦχος , οἵδε ναὸς ἐκ μιᾶς πέσον . 
Χρυσεὺς Μάταλλος μυριόνταρχος θανών , ἵππου μελαίνης ἡγεμὼν τρισμυρίας , πυρρὰν ζαπληθῆ δάσκιον γενειάδα ἔτεγγ’ , ἀμείβων χρῶτα πορφυρέᾳ βαφῇ . 
καὶ Μᾶγος Ἄραβος , Ἀρτάβης τε Βάκτριος , σκληρᾶς μέτοικος γῆς , ἐκεῖ κατέφθιτο . 
Ἄμιστρις Ἀμφιστρεύς τε πολύπονον δόρυ νωμῶν , ὅ τ’ ἐσθλὸς Ἀριόμαρδος Σάρδεσι πένθος παρασχών , Σεισάμης θ’ ὁ Μύσιος , 
Θάρυβίς τε πεντήκοντα πεντάκις νεῶν ταγός , γένος Λυρναῖος , εὐειδὴς ἀνήρ , κεῖται θανὼν δείλαιος οὐ μάλ’ εὐτυχῶς · 
Συέννεσίς τε πρῶτος εἰς εὐψυχίαν , 
Κιλίκων ἄπαρχος , εἷς ἀνὴρ πλεῖστον πόνον ἐχθροῖς παρασχών εὐκλεῶς ἀπώλετο . 
τοσόνδε ταγῶν νῦν ὑπεμνήσθην πέρι . 
πολλῶν παρόντων δ’ ὀλίγ’ ἀπαγγέλλω κακά . 
Ἄτοσσα αἰαῖ , κακῶν ὕψιστα δὴ κλύω τάδε , αἴσχη τε Πέρσαις καὶ λιγέα κωκύματα . 
ἀτὰρ φράσον μοι τοῦτ’ ἀναστρέψας πάλιν · 
πόσον δὲ πλῆθος ἦν νεῶν Ἑλληνίδων , ὥστ’ ἀξιῶσαι Περσικῷ στρατεύματι μάχην συνάψαι ναΐοισιν ἐμβολαῖς ; 
Ἄγγελος πλήθους μὲν ἂν σάφ’ ἴσθ’ ἕκατι βάρβαρον ναυσὶν κρατῆσαι . 
καὶ γὰρ Ἕλλησιν μὲν ἦν ὁ πᾶς ἀριθμὸς ἐς τριακάδας δέκα ναῶν , δεκὰς δ’ ἦν τῶνδε χωρὶς ἔκκριτος · 
Ξέρξῃ δέ , καὶ γὰρ οἶδα , χιλιὰς μὲν ἦν ὧν ἦγε πλῆθος , αἱ δ’ ὑπέρκοποι τάχει ἑκατὸν δὶς ἦσαν ἑπτά θ’ · ὧδ’ ἔχει λόγος . 
μή σοι δοκοῦμεν τῇδε λειφθῆναι μάχῃ ; 
ἀλλ’ ὧδε δαίμων τις κατέφθειρε στρατόν , τάλαντα βρίσας οὐκ ἰσορρόπῳ τύχῃ . 
θεοὶ πόλιν σῴζουσι Παλλάδος θεᾶς . 
Ἄτοσσα ἔτ’ ἆρ’ Ἀθηνῶν ἔστ’ ἀπόρθητος πόλις ; 
Ἄγγελος ἀνδρῶν γὰρ ὄντων ἕρκος ἐστὶν ἀσφαλές . 
Ἄτοσσα ἀρχὴ δὲ ναυσὶ συμβολῆς τίς ἦν , φράσον · 
τίνες κατῆρξαν , πότερον Ἕλληνες , μάχης , ἢ παῖς ἐμός , πλήθει καταυχήσας νεῶν ; 
Ἄγγελος ἦρξεν μέν , ὦ δέσποινα , τοῦ παντὸς κακοῦ φανεὶς ἀλάστωρ ἢ κακὸς δαίμων ποθέν . 
ἀνὴρ γὰρ Ἕλλην ἐξ Ἀθηναίων στρατοῦ ἐλθὼν ἔλεξε παιδὶ σῷ Ξέρξῃ τάδε , ὡς εἰ μελαίνης νυκτὸς ἵξεται κνέφας , 
Ἕλληνες οὐ μενοῖεν , ἀλλὰ σέλμασιν ναῶν ἐπανθορόντες ἄλλος ἄλλοσε δρασμῷ κρυφαίῳ βίοτον ἐκσωσοίατο . 
ὁ δ’ εὐθὺς ὡς ἤκουσεν , οὐ ξυνεὶς δόλον 
Ἕλληνος ἀνδρὸς οὐδὲ τὸν θεῶν φθόνον , πᾶσιν προφωνεῖ τόνδε ναυάρχοις λόγον , εὖτ’ ἂν φλέγων ἀκτῖσιν ἥλιος χθόνα λήξῃ , κνέφας δὲ τέμενος αἰθέρος λάβῃ , τάξαι νεῶν στῖφος μὲν ἐν στοίχοις τρισὶν ἔκπλους φυλάσσειν καὶ πόρους ἁλιρρόθους , ἄλλας δὲ κύκλῳ νῆσον Αἴαντος πέριξ · 
ὡς εἰ μόρον φευξοίαθ’ Ἕλληνες κακόν , ναυσὶν κρυφαίως δρασμὸν εὑρόντες τινά , πᾶσιν στέρεσθαι κρατὸς ἦν προκείμενον . 
τοσαῦτ’ ἔλεξε κάρθ’ ὑπ’ εὐθύμου φρενός · 
οὐ γὰρ τὸ μέλλον ἐκ θεῶν ἠπίστατο . 
οἱ δ’ οὐκ ἀκόσμως , ἀλλὰ πειθάρχῳ φρενὶ δεῖπνόν τ’ ἐπορσύνοντο , ναυβάτης τ’ ἀνὴρ τροποῦτο κώπην σκαλμὸν ἀμφ’ εὐήρετμον . 
ἐπεὶ δὲ φέγγος ἡλίου κατέφθιτο καὶ νὺξ ἐπῄει , πᾶς ἀνὴρ κώπης ἄναξ ἐς ναῦν ἐχώρει πᾶς θ’ ὅπλων ἐπιστάτης · 
τάξις δὲ τάξιν παρεκάλει νεὼς μακρᾶς · 
πλέουσι δ’ ὡς ἕκαστος ἦν τεταγμένος , καὶ πάννυχοι δὴ διάπλοον καθίστασαν ναῶν ἄνακτες πάντα ναυτικὸν λεών . 
καὶ νὺξ ἐχώρει , κοὐ μάλ’ Ἑλλήνων στρατὸς κρυφαῖον ἔκπλουν οὐδαμῇ καθίστατο · 
ἐπεί γε μέντοι λευκόπωλος ἡμέρα πᾶσαν κατέσχε γαῖαν εὐφεγγὴς ἰδεῖν , πρῶτον μὲν ἠχῇ κέλαδος Ἑλλήνων πάρα μολπηδὸν ηὐφήμησεν , ὄρθιον δ’ ἅμα ἀντηλάλαξε νησιώτιδος πέτρας ἠχώ · φόβος δὲ πᾶσι βαρβάροις παρῆν γνώμης ἀποσφαλεῖσιν · οὐ γὰρ ὡς φυγῇ παιᾶν’ ἐφύμνουν σεμνὸν Ἕλληνες τότε , ἀλλ’ ἐς μάχην ὁρμῶντες εὐψύχῳ θράσει · 
σάλπιγξ δ’ ἀϋτῇ πάντ’ ἐκεῖν’ ἐπέφλεγεν . 
εὐθὺς δὲ κώπης ῥοθιάδος ξυνεμβολῇ ἔπαισαν ἅλμην βρύχιον ἐκ κελεύματος , θοῶς δὲ πάντες ἦσαν ἐκφανεῖς ἰδεῖν . 
τὸ δεξιὸν μὲν πρῶτον εὐτάκτως κέρας ἡγεῖτο κόσμῳ , δεύτερον δ’ ὁ πᾶς στόλος ἐπεξεχώρει , καὶ παρῆν ὁμοῦ κλύειν πολλὴν βοήν , “ὦ παῖδες Ἑλλήνων ἴτε , ἐλευθεροῦτε πατρίδ’ , ἐλευθεροῦτε δὲ παῖδας , γυναῖκας , θεῶν τέ πατρῴων ἕδη , θήκας τε προγόνων · νῦν ὑπὲρ πάντων ἀγών.” καὶ μὴν παρ’ ἡμῶν Περσίδος γλώσσης ῥόθος ὑπηντίαζε , κοὐκέτ’ ἦν μέλλειν ἀκμή . 
εὐθὺς δὲ ναῦς ἐν νηὶ χαλκήρη στόλον ἔπαισεν · ἦρξε δ’ ἐμβολῆς Ἑλληνικὴ ναῦς , κἀποθραύει πάντα Φοινίσσης νεὼς κόρυμβ’ , ἐπ’ ἄλλην δ’ ἄλλος ηὔθυνεν δόρυ . 
τὰ πρῶτα μέν νυν ῥεῦμα Περσικοῦ στρατοῦ ἀντεῖχεν · ὡς δὲ πλῆθος ἐν στενῷ νεῶν ἤθροιστ’ ἀρωγὴ δ’ οὔτις ἀλλήλοις παρῆν , αὐτοὶ δ’ ὑφ’ αὑτῶν ἐμβόλοις χαλκοστόμοις παίοντ’ , ἔθραυον πάντα κωπήρη στόλον , 
Ἑλληνικαί τε νῆες οὐκ ἀφρασμόνως κύκλῳ πέριξ ἔθεινον , ὑπτιοῦτο δὲ σκάφη νεῶν , θάλασσα δ’ οὐκέτ’ ἦν ἰδεῖν , ναυαγίων πλήθουσα καὶ φόνου βροτῶν . 
ἀκταὶ δὲ νεκρῶν χοιράδες τ’ ἐπλήθυον , φυγῇ δ’ ἀκόσμῳ πᾶσα ναῦς ἠρέσσετο , ὅσαιπερ ἦσαν βαρβάρου στρατεύματος . 
τοὶ δ’ ὥστε θύννους ἤ τιν’ ἰχθύων βόλον ἀγαῖσι κωπῶν θραύμασίν τ’ ἐρειπίων ἔπαιον , ἐρράχιζον · οἰμωγὴ δ’ ὁμοῦ κωκύμασιν κατεῖχε πελαγίαν ἅλα , ἕως κελαινῆς νυκτὸς ὄμμ’ ἀφείλετο . 
κακῶν δὲ πλῆθος , οὐδ’ ἂν εἰ δέκ’ ἤματα στοιχηγοροίην , οὐκ ἂν ἐκπλήσαιμί σοι . 
εὖ γὰρ τόδ’ ἴσθι , μηδάμ’ ἡμέρᾳ μιᾷ πλῆθος τοσουτάριθμον ἀνθρώπων θανεῖν . 
Ἄτοσσα αἰαῖ , κακῶν δὴ πέλαγος ἔρρωγεν μέγα 
Πέρσαις τε καὶ πρόπαντι βαρβάρων γένει . 
Ἄγγελος εὖ νυν τόδ’ ἴσθι , μηδέπω μεσοῦν κακόν · 
τοιάδ’ ἐπ’ αὐτοῖς ἦλθε συμφορὰ πάθους ὡς τοῖσδε καὶ δὶς ἀντισηκῶσαι ῥοπῇ . 
Ἄτοσσα καὶ τίς γένοιτ’ ἂν τῆσδ’ ἔτ’ ἐχθίων τύχη ; 
λέξον τίν’ αὖ φὴς τήνδε συμφορὰν στρατῷ ἐλθεῖν κακῶν ῥέπουσαν ἐς τὰ μάσσονα . 
Ἄγγελος 
Περσῶν ὅσοιπερ ἦσαν ἀκμαῖοι φύσιν , ψυχήν τ’ ἄριστοι κεὐγένειαν ἐκπρεπεῖς , αὐτῷ τ’ ἄνακτι πίστιν ἐν πρώτοις ἀεί , τεθνᾶσιν αἰσχρῶς δυσκλεεστάτῳ μόρῳ . 
Ἄτοσσα οἲ ’γὼ τάλαινα συμφορᾶς κακῆς , φίλοι . 
ποίῳ μόρῳ δὲ τούσδε φὴς ὀλωλέναι ; 
Ἄγγελος νῆσός τις ἔστι πρόσθε Σαλαμῖνος τόπων , βαιά , δύσορμος ναυσίν , ἣν ὁ φιλόχορος 
Πὰν ἐμβατεύει , ποντίας ἀκτῆς ἔπι . 
ἐνταῦθα πέμπει τούσδ’ , ὅπως , ὅταν νεῶν φθαρέντες ἐχθροὶ νῆσον ἐκσῳζοίατο , κτείνοιεν εὐχείρωτον Ἑλλήνων στρατόν , φίλους δ’ ὑπεκσῴζοιεν ἐναλίων πόρων , κακῶς τὸ μέλλον ἱστορῶν . 
ὡς γὰρ θεὸς ναῶν ἔδωκε κῦδος Ἕλλησιν μάχης , αὐθημερὸν φράξαντες εὐχάλκοις δέμας ὅπλοισι ναῶν ἐξέθρῳσκον · ἀμφὶ δὲ κυκλοῦντο πᾶσαν νῆσον , ὥστ’ ἀμηχανεῖν ὅποι τράποιντο . 
πολλὰ μὲν γὰρ ἐκ χερῶν πέτροισιν ἠράσσοντο , τοξικῆς τ’ ἄπο θώμιγγος ἰοὶ προσπίτνοντές ὤλλυσαν · 
τέλος δ’ ἐφορμηθέντες ἐξ ἑνὸς ῥόθου παίουσι , κρεοκοποῦσι δυστήνων μέλη , ἕως ἁπάντων ἐξαπέφθειραν βίον . 
Ξέρξης δ’ ἀνῴμωξεν κακῶν ὁρῶν βάθος · 
ἕδραν γὰρ εἶχε παντὸς εὐαγῆ στρατοῦ , ὑψηλὸν ὄχθον ἄγχι πελαγίας ἁλός · 
ῥήξας δὲ πέπλους κἀνακωκύσας λιγύ , πεζῷ παραγγείλας ἄφαρ στρατεύματι , ἵησ’ ἀκόσμῳ ξὺν φυγῇ . 
τοιάνδε σοι πρὸς τῇ πάροιθε συμφορὰν πάρα στένειν . 
Ἄτοσσα ὦ στυγνὲ δαῖμον , ὡς ἄρ’ ἔψευσας φρενῶν 
Πέρσας · πικρὰν δὲ παῖς ἐμὸς τιμωρίαν κλεινῶν Ἀθηνῶν ηὗρε , κοὐκ ἀπήρκεσαν οὓς πρόσθε Μαραθὼν βαρβάρων ἀπώλεσεν · 
ὧν ἀντίποινα παῖς ἐμὸς πράξειν δοκῶν τοσόνδε πλῆθος πημάτων ἐπέσπασεν . 
σὺ δ’ εἰπέ , ναῶν αἳ πεφεύγασιν μόρον , ποῦ τάσδ’ ἔλειπες · οἶσθα σημῆναι τορῶς ; 
Ἄγγελος ναῶν γε ταγοὶ τῶν λελειμμένων σύδην κατ’ οὖρον οὐκ εὔκοσμον αἴρονται φυγήν · 
στρατὸς δ’ ὁ λοιπὸς ἔν τε Βοιωτῶν χθονὶ διώλλυθ’ , οἱ μὲν ἀμφὶ κρηναῖον γάνος δίψῃ πονοῦντες , οἱ δ’ ὑπ’ ἄσθματος κενοὶ διεκπερῶμεν ἔς τε Φωκέων χθόνα καὶ Δωρίδ’ αἶαν , Μηλιᾶ τε κόλπον , οὗ 
Σπερχειὸς ἄρδει πεδίον εὐμενεῖ ποτῷ · 
κἀντεῦθεν ἡμᾶς γῆς Ἀχαιίδος πέδον καὶ Θεσσαλῶν πόλεις ὑπεσπανισμένους βορᾶς ἐδέξαντ’ · ἔνθα δὴ πλεῖστοι ’θάνον δίψῃ τε λιμῷ τ’ · ἀμφότερα γὰρ ἦν τάδε . 
Μαγνητικὴν δὲ γαῖαν ἔς τε Μακεδόνων χώραν ἀφικόμεσθ’ , ἐπ’ Ἀξίου πόρον , 
Βόλβης θ’ ἕλειον δόνακα , Πάγγαιόν τ’ ὄρος , 
Ἠδωνίδ’ αἶαν · νυκτὶ δ’ ἐν ταύτῃ θεὸς χειμῶν’ ἄωρον ὦρσε , πήγνυσιν δὲ πᾶν ῥέεθρον ἁγνοῦ Στρυμόνος . 
θεοὺς δέ τις τὸ πρὶν νομίζων οὐδαμοῦ τότ’ ηὔχετο λιταῖσι , γαῖαν οὐρανόν τε προσκυνῶν . 
ἐπεὶ δὲ πολλὰ θεοκλυτῶν ἐπαύσατο στρατός , περᾷ κρυσταλλοπῆγα διὰ πόρον · 
χὤστις μὲν ἡμῶν πρὶν σκεδασθῆναι θεοῦ ἀκτῖνας ὡρμήθη , σεσωσμένος κυρεῖ . 
φλέγων γὰρ αὐγαῖς λαμπρὸς ἡλίου κύκλος μέσον πόρον διῆκε , θερμαίνων φλογί . 
πῖπτον δ’ ἐπ’ ἀλλήλοισιν · ηὐτύχει δέ τοι ὅστις τάχιστα πνεῦμ’ ἀπέρρηξεν βίου . 
ὅσοι δὲ λοιποὶ κἄτυχον σωτηρίας , 
Θρῄκην περάσαντες μόγις πολλῷ πόνῳ , ἥκουσιν ἐκφυγόντες , οὐ πολλοί τινες , ἐφ’ ἑστιοῦχον γαῖαν · ὡς στένειν πόλιν 
Περσῶν , ποθοῦσαν φιλτάτην ἥβην χθονός . 
ταῦτ’ ἔστ’ ἀληθῆ · πολλὰ δ’ ἐκλείπω λέγων κακῶν ἃ Πέρσαις ἐγκατέσκηψεν θεός . 
Χορός ὦ δυσπόνητε δαῖμον , ὡς ἄγαν βαρὺς ποδοῖν ἐνήλου παντὶ Περσικῷ γένει . 
Ἄτοσσα οἲ ’γὼ τάλαινα διαπεπραγμένου στρατοῦ · 
ὦ νυκτὸς ὄψις ἐμφανὴς ἐνυπνίων , ὡς κάρτα μοι σαφῶς ἐδήλωσας κακά . 
ὑμεῖς δὲ φαύλως αὔτ’ ἄγαν ἐκρίνατε . 
ὅμως δ’ , ἐπειδὴ τῇδ’ ἐκύρωσεν φάτις ὑμῶν , θεοῖς μὲν πρῶτον εὔξασθαι θέλω · 
ἔπειτα Γῇ τε καὶ φθιτοῖς δωρήματα ἥξω λαβοῦσα πέλανον ἐξ οἴκων ἐμῶν , — ἐπίσταμαι μὲν ὡς ἐπ’ ἐξειργασμένοις , ἀλλ’ ἐς τὸ λοιπὸν εἴ τι δὴ λῷον πέλοι . 
ὑμᾶς δὲ χρὴ ’πὶ τοῖσδε τοῖς πεπραγμένοις πιστοῖσι πιστὰ ξυμφέρειν βουλεύματα · 
καὶ παῖδ’ , ἐάν περ δεῦρ’ ἐμοῦ πρόσθεν μόλῃ , παρηγορεῖτε , καὶ προπέμπετ’ ἐς δόμους , μὴ καί τι πρὸς κακοῖσι προσθῆται κακόν . 
Χορός ὦ Ζεῦ βασιλεῦ , νῦν <γὰρ> 
Περσῶν τῶν μεγαλαύχων καὶ πολυάνδρων στρατιὰν ὀλέσας ἄστυ τὸ Σούσων ἠδ’ Ἀγβατάνων πένθει δνοφερῷ κατέκρυψας · 
πολλαὶ δ’ ἀταλαῖς χερσὶ καλύπτρας κατερεικόμεναι διαμυδαλέοις δάκρυσι κόλπους τέγγουσ’ , ἄλγους μετέχουσαι . 
αἱ δ’ ἁβρόγοοι Περσίδες ἀνδρῶν ποθέουσαι ἰδεῖν ἀρτιζυγίαν , λέκτρων εὐνὰς ἁβροχίτωνας , χλιδανῆς ἥβης τέρψιν , ἀφεῖσαι , πενθοῦσι γόοις ἀκορεστοτάτοις . 
κἀγὼ δὲ μόρον τῶν οἰχομένων αἴρω δοκίμως πολυπενθῆ . 
Χορός νῦν γὰρ δὴ πρόπασα μὲν στένει γαῖ’ 
Ἀσιὰς ἐκκενουμένα . 
Ξέρξης μὲν ἄγαγεν , ποποῖ , 
Ξέρξης δ’ ἀπώλεσεν , τοτοῖ , 
Ξέρξης δὲ πάντ’ ἐπέσπε δυσφρόνως βαρίδεσσι ποντίαις . 
τίπτε Δαρεῖος μὲν οὕ‐ τω τότ’ ἀβλαβὴς ἐπῆν τόξαρχος πολιήταις , 
Σουσίδαις φίλος ἄκτωρ ; 
Χορός πεζούς τε γὰρ καὶ θαλασσίους λινόπτεροι κυανώπιδες νᾶες μὲν ἄγαγον , ποποῖ , νᾶες δ’ ἀπώλεσαν , τοτοῖ , νᾶες πανωλέθροισιν ἐμβολαῖς , αἵ τ’ Ἰαόνων χέρες . 
τυτθὰ δ’ ἐκφυγεῖν ἄνακτ’ αὐτὸν εἰσακούομεν 
Θρῄκης ἂμ πεδιήρεις δυσχίμους τε κελεύθους . 
Χορός τοὶ δ’ ἄρα πρωτόμοιροι , φεῦ , λειφθέντες πρὸς ἀνάγκας , ἠέ , ἀκτὰς ἀμφὶ Κυχρείας , ὀᾶ , 
<σύρονται> · στένε καὶ δακνά‐ ζου , βαρὺ δ’ ἀμβόασον οὐράνῑ ἄχη , ὀᾶ · 
τεῖνε δὲ δυσβάυκτον βοᾶτιν τάλαιναν αὐδάν . 
Χορός γναπτόμενοι δὲ δίνᾳ , φεῦ , σκύλλονται πρὸς ἀναύδων , ἠέ , παίδων τᾶς ἀμιάντου , ὀᾶ . 
πενθεῖ δ’ ἄνδρα δόμος στερη‐ θείς τοκέες τ’ ἄπαιδες δαιμόνῑ ἄχη , ὀᾶ , δυρόμενοι γέροντες τὸ πᾶν δὴ κλύουσιν ἄλγος . 
Χορός τοὶ δ’ ἀνὰ γᾶν Ἀσίαν δὴν οὐκέτι περσονομοῦνται , οὐδ’ ἔτι δασμοφοροῦσιν δεσποσύνοισιν ἀνάγκαις , οὐδ’ ἐς γᾶν προπίτνοντες ἅζονται · βασιλεία γὰρ διόλωλεν ἰσχύς . 
Χορός οὐδ’ ἔτι γλῶσσα βροτοῖσιν ἐν φυλακαῖς · λέλυται γὰρ λαὸς ἐλεύθερα βάζειν , ὡς ἐλύθη ζυγὸν ἀλκᾶς . 
αἱμαχθεῖσα δ’ ἄρουραν 
Αἴαντος περικλύστα νᾶσος ἔχει τὰ Περσᾶν . 
Ἄτοσσα φίλοι , κακῶν μὲν ὅστις ἔμπειρος κυρεῖ , ἐπίσταται βροτοῖσιν ὡς ὅταν κλύδων κακῶν ἐπέλθῃ πάντα δειμαίνειν φιλεῖ · 
ὅταν δ’ ὁ δαίμων εὐροῇ , πεποιθέναι τὸν αὐτὸν αἰεὶ δαίμον’ οὐριεῖν τύχην . 
ἐμοὶ γὰρ ἤδη πάντα μὲν φόβου πλέα ἐν ὄμμασιν τἀνταῖα φαίνεται θεῶν , βοᾷ δ’ ἐν ὠσὶ κέλαδος οὐ παιώνιος · 
τοία κακῶν ἔκπληξις ἐκφοβεῖ φρένας . 
τοιγὰρ κέλευθον τήνδ’ ἄνευ τ’ ὀχημάτων χλιδῆς τε τῆς πάροιθεν ἐκ δόμων πάλιν ἔστειλα , παιδὸς πατρὶ πρευμενεῖς χοὰς φέρουσ’ , ἅπερ νεκροῖσι μειλικτήρια , βοός τ’ ἀφ’ ἁγνῆς λευκὸν εὔποτον γάλα , τῆς τ’ ἀνθεμουργοῦ στάγμα , παμφαὲς μέλι , λιβάσιν ὑδρηλαῖς παρθένου πηγῆς μέτα , ἀκήρατόν τε μητρὸς ἀγρίας ἄπο ποτὸν παλαιᾶς ἀμπέλου γάνος τόδε · 
τῆς τ’ αἰὲν ἐν φύλλοισι θαλλούσης βίον ξανθῆς ἐλαίας καρπὸς εὐώδης πάρα , ἄνθη τε πλεκτά , παμφόρου γαίας τέκνα , ἀλλ’ , ὦ φίλοι , χοαῖσι ταῖσδε νερτέρων ὕμνους ἐπευφημεῖτε , τόν τε δαίμονα 
Δαρεῖον ἀνακαλεῖσθε , γαπότους δ’ ἐγὼ τιμὰς προπέμψω τάσδε νερτέροις θεοῖς . 
Χορός βασίλεια γύναι , πρέσβος Πέρσαις , σύ τε πέμπε χοὰς θαλάμους ὑπὸ γῆς , ἡμεῖς θ’ ὕμνοις αἰτησόμεθα φθιμένων πομποὺς εὔφρονας εἶναι κατὰ γαίας . 
ἀλλά , χθόνιοι δαίμονες ἁγνοί , 
Γῆ τε καὶ Ἑρμῆ , βασιλεῦ τ’ ἐνέρων , πέμψατ’ ἔνερθεν ψυχὴν ἐς φῶς · 
εἰ γάρ τι κακῶν ἄκος οἶδε πλέον , μόνος ἂν θνητῶν πέρας εἴποι . 
Χορός ἦ ῥ’ ἀίει μου μακαρίτας ἰσοδαίμων βασιλεὺς βάρβαρ’ ἀσαφηνῆ ἱέντος τὰ παναίολ’ αἰ‐ ανῆ δύσθροα βάγματ’ , ἢ παντάλαν’ ἄχη διαβοάσω ; 
νέρθεν ἆρα κλύει μου ; 
Χορός ἀλλὰ σύ μοι Γᾶ τε καὶ ἄλλοι χθονίων ἁγεμόνες δαίμονα μεγαυχῆ ἰόντ’ αἰνέσατ’ ἐκ δόμων , 
Περσᾶν Σουσιγενῆ θεόν · 
πέμπετε δ’ ἄνω οἷον οὔπω 
Περσὶς αἶ’ ἐκάλυψεν . 
Χορός ἦ φίλος ἁνήρ , φίλος ὄχθος · 
φίλα γὰρ κέκευθεν ἤθη . 
Ἀιδωνεὺς δ’ ἀναπομ‐ πὸς ἀνείης , Ἀιδωνεύς , θεῖον ἀνάκτορα Δαριᾶνα . 
ἠέ . 
Χορός οὐδὲ γὰρ ἄνδρας ποτ’ ἀπώλλυ πολεμοφθόροισιν ἄταις , θεομήστωρ δ’ ἐκικλή‐ σκετο Πέρσαις , θεομήστωρ δ’ ἔσκεν , ἐπεὶ στρατὸν εὖ ποδούχει . 
ἠέ . 
Χορός βαλήν , ἀρχαῖος βαλήν , ἴθι , ἱκοῦ · 
ἔλθ’ ἐπ’ ἄκρον κόρυμβον ὄχθου , κροκόβαπτον ποδὸς εὔμαριν ἀείρων , βασιλείου τιάρας φάλαρον πιφαύσκων . 
βάσκε πάτερ ἄκακε Δαριάν , οἶ . 
Χορός ὅπως αἰανῆ κλύῃς νέα τ’ ἄχη , δέσποτα δεσπότου φάνηθι . 
Στυγία γάρ τις ἐπ’ ἀχλὺς πεπόταται · 
νεολαία γὰρ ἤδη κατὰ πᾶσ’ ὄλωλεν . 
βάσκε πάτερ ἄκακε Δαριάν , οἶ . 
Χορός αἰαῖ αἰαῖ · 
ὦ πολύκλαυτε φίλοισι θανών , 
†τί τάδε δυνάτα δυνάτα περὶ τᾷ σᾷ δίδυμα [ 
διαγόεν ] 
ἁμάρτια ; † πᾶσαι γᾷ τᾷδ’ ἐξέφθινται τρίσκαλμοι νᾶες ἄναες ἄναες . 
Εἴδωλον Δαρείου ὦ πιστὰ πιστῶν ἥλικές θ’ ἥβης ἐμῆς 
Πέρσαι γεραιοί , τίνα πόλις πονεῖ πόνον ; 
στένει , κέκοπται , καὶ χαράσσεται πέδον . 
λεύσσων δ’ ἄκοιτιν τὴν ἐμὴν τάφου πέλας ταρβῶ , χοὰς δὲ πρευμενὴς ἐδεξάμην . 
ὑμεῖς δὲ θρηνεῖτ’ ἐγγὺς ἑστῶτες τάφου καὶ ψυχαγωγοῖς ὀρθιάζοντες γόοις οἰκτρῶς καλεῖσθέ μ’ · ἐστὶ δ’ οὐκ εὐέξοδον , ἄλλως τε πάντως χοἰ κατὰ χθονὸς θεοὶ λαβεῖν ἀμείνους εἰσὶν ἢ μεθιέναι . 
ὅμως δ’ ἐκείνοις ἐνδυναστεύσας ἐγὼ ἥκω . 
τάχυνε δ’ ὡς ἄμεμπτος ὦ χρόνου . 
τί ἐστι Πέρσαις νεοχμὸν ἐμβριθὲς κακόν · 
Χορός σέβομαι μὲν προσιδέσθαι , σέβομαι δ’ ἀντία λέξαι σέθεν ἀρχαίῳ περὶ τάρβει . 
Δαρεῖος ἀλλ’ ἐπεὶ κάτωθεν ἦλθον σοῖς γόοις πεπεισμένος , μή τι μακιστῆρα μῦθον , ἀλλὰ σύντομον λέγων εἰπὲ καὶ πέραινε πάντα , τὴν ἐμὴν αἰδῶ μεθείς . 
Χορός δίεμαι μὲν χαρίσασθαι , δίεμαι δ’ ἀντία φάσθαι , λέξας δύσλεκτα φίλοισιν . 
Δαρεῖος ἀλλ’ ἐπεὶ δέος παλαιὸν σοὶ φρενῶν ἀνθίσταται , τῶν ἐμῶν λέκτρων γεραιὰ ξύννομ’ εὐγενὲς γύναι , κλαυμάτων λήξασα τῶνδε καὶ γόων σαφές τί μοι λέξον · ἀνθρώπεια δ’ ἄν τοι πήματ’ ἂν τύχοι βροτοῖς . 
πολλὰ μὲν γὰρ ἐκ θαλάσσης , πολλὰ δ’ ἐκ χέρσου κακὰ γίγνεται θνητοῖς , ὁ μάσσων βίοτος ἢν ταθῇ , πρόσω . 
Ἄτοσσα ὦ βροτῶν πάντων ὑπερσχὼν ὄλβον εὐτυχεῖ πότμῳ ὡς ἕως τ’ ἔλευσσες αὐγὰς ἡλίου ζηλωτὸς ὢν βίοτον εὐαίωνα Πέρσαις ὡς θεὸς διήγαγες , νῦν τέ σε ζηλῶ θανόντα , πρὶν κακῶν ἰδεῖν βάθος . 
πάντα γάρ , Δαρεῖ’ ἀκούσῃ μῦθον ἐν βραχεῖ χρόνῳ . 
διαπεπόρθηται τὰ Περσῶν πράγμαθ’ , ὡς εἰπεῖν ἔπος . 
Δαρεῖος τίνι τρόπῳ ; 
λοιμοῦ τις ἦλθε σκηπτὸς ἢ στάσις πόλει ; 
Ἄτοσσα οὐδαμῶς · ἀλλ’ ἀμφ’ Ἀθήνας πᾶς κατέφθαρται στρατός . 
Δαρεῖος τίς δ’ ἐμῶν ἐκεῖσε παίδων ἐστρατηλάτει ; 
φράσον . 
Ἄτοσσα θούριος Ξέρξης , κενώσας πᾶσαν ἠπείρου πλάκα . 
Δαρεῖος πεζὸς ἢ ναύτης δὲ πεῖραν τήνδ’ ἐμώρανεν τάλας ; 
Ἄτοσσα ἀμφότερα · διπλοῦν μέτωπον ἦν δυοῖν στρατευμάτοιν . 
Δαρεῖος πῶς δὲ καὶ στρατὸς τοσόσδε πεζὸς ἤνυσεν περᾶν ; 
Ἄτοσσα μηχαναῖς ἔζευξεν Ἕλλης πορθμόν , ὥστ’ ἔχειν πόρον . 
Δαρεῖος καὶ τόδ’ ἐξέπραξεν , ὥστε Βόσπορον κλῇσαι μέγαν · 
Ἄτοσσα ὧδ’ ἔχει · γνώμης δέ πού τις δαιμόνων ξυνήψατο . 
Δαρεῖος φεῦ , μέγας τις ἦλθε δαίμων , ὥστε μὴ φρονεῖν καλῶς . 
Ἄτοσσα ὡς ἰδεῖν τέλος πάρεστιν οἷον ἤνυσεν κακόν . 
Δαρεῖος καὶ τί δὴ πράξασιν αὐτοῖς ὧδ’ ἐπιστενάζετε ; 
Ἄτοσσα ναυτικὸς στρατὸς κακωθεὶς πεζὸν ὤλεσε στρατόν . 
Δαρεῖος ὧδε παμπήδην δὲ λαὸς πᾶς κατέφθαρται δορί ; 
Ἄτοσσα πρὸς τάδ’ ὡς Σούσων μὲν ἄστυ πᾶν κενανδρίαν στένει . 
Δαρεῖος ὦ πόποι κεδνῆς ἀρωγῆς κἀπικουρίας στρατοῦ . 
Ἄτοσσα 
Βακτρίων δ’ ἔρρει πανώλης δῆμος , οὐδέ τις γέρων . 
Δαρεῖος ὦ μέλεος , οἵαν ἄρ’ ἥβην ξυμμάχων ἀπώλεσεν . 
Ἄτοσσα μονάδα δὲ Ξέρξην ἔρημόν φασιν οὐ πολλῶν μέτα— 
Δαρεῖος πῶς τε δὴ καὶ ποῖ τελευτᾶν ; 
ἔστι τις σωτηρία ; 
Ἄτοσσα ἄσμενον μολεῖν γέφυραν γαῖν δυοῖν ζευκτηρίαν . 
Δαρεῖος καὶ πρὸς ἤπειρον σεσῶσθαι τήνδε , τοῦτ’ ἐτήτυμον ; 
Ἄτοσσα ναί · λόγος κρατεῖ σαφηνὴς τοῦτό γ’ , οὐδ’ ἔνι στάσις . 
Δαρεῖος φεῦ , ταχεῖά γ’ ἦλθε χρησμῶν πρᾶξις , ἐς δὲ παῖδ’ ἐμὸν 
Ζεὺς ἀπέσκηψεν τελευτὴν θεσφάτων · ἐγὼ δέ που διὰ μακροῦ χρόνου τάδ’ ηὔχουν ἐκτελευτήσειν θεούς · 
ἀλλ’ ὅταν σπεύδῃ τις αὐτός , χὠ θεὸς συνάπτεται . 
νῦν κακῶν ἔοικε πηγὴ πᾶσιν ηὑρῆσθαι φίλοις . 
παῖς δ’ ἐμὸς τάδ’ οὐ κατειδὼς ἤνυσεν νέῳ θράσει · 
ὅστις Ἑλλήσποντον ἱρὸν δοῦλον ὣς δεσμώμασιν ἤλπισε σχήσειν ῥέοντα , Βόσπορον ῥόον θεοῦ · 
καὶ πόρον μετερρύθμιζε , καὶ πέδαις σφυρηλάτοις περιβαλὼν πολλὴν κέλευθον ἤνυσεν πολλῷ στρατῷ , θνητὸς ὢν θεῶν τε πάντων ᾤετ’ , οὐκ εὐβουλίᾳ , καὶ Ποσειδῶνος κρατήσειν . 
πῶς τάδ’ οὐ νόσος φρενῶν εἶχε παῖδ’ ἐμόν ; 
δέδοικα μὴ πολὺς πλούτου πόνος οὑμὸς ἀνθρώποις γένηται τοῦ φθάσαντος ἁρπαγή . 
Ἄτοσσα ταῦτά τοι κακοῖς ὁμιλῶν ἀνδράσιν διδάσκεται θούριος Ξέρξης · λέγουσι δ’ ὡς σὺ μὲν μέγαν τέκνοις πλοῦτον ἐκτήσω ξὺν αἰχμῇ , τὸν δ’ ἀνανδρίας ὕπο ἔνδον αἰχμάζειν , πατρῷον δ’ ὄλβον οὐδὲν αὐξάνειν . 
τοιάδ’ ἐξ ἀνδρῶν ὀνείδη πολλάκις κλύων κακῶν τήνδ’ ἐβούλευσεν κέλευθον καὶ στράτευμ’ ἐφ’ Ἑλλάδα . 
Δαρεῖος τοιγάρ σφιν ἔργον ἐστὶν ἐξειργασμένον μέγιστον , ἀείμνηστον , οἷον οὐδέπω τόδ’ ἄστυ Σούσων ἐξεκείνωσεν πεσόν , ἐξ οὗτε τιμὴν Ζεὺς ἄναξ τήνδ’ ὤπασεν , ἕν’ ἄνδρ’ ἁπάσης Ἀσίδος μηλοτρόφου ταγεῖν , ἔχοντα σκῆπτρον εὐθυντήριον . 
Μῆδος γὰρ ἦν ὁ πρῶτος ἡγεμὼν στρατοῦ · 
ἄλλος δ’ ἐκείνου παῖς τόδ’ ἔργον ἤνυσεν · 
φρένες γὰρ αὐτοῦ θυμὸν ᾠακοστρόφουν . 
τρίτος δ’ ἀπ’ αὐτοῦ Κῦρος , εὐδαίμων ἀνήρ , ἄρξας ἔθηκε πᾶσιν εἰρήνην φίλοις · 
Λυδῶν δὲ λαὸν καὶ Φρυγῶν ἐκτήσατο , 
Ἰωνίαν τε πᾶσαν ἤλασεν βίᾳ . 
θεὸς γὰρ οὐκ ἤχθηρεν , ὡς εὔφρων ἔφυ . 
Κύρου δὲ παῖς τέταρτος ηὔθυνε στρατόν . 
πέμπτος δὲ Μάρδος ἦρξεν , αἰσχύνη πάτρᾳ θρόνοισί τ’ ἀρχαίοισι · τὸν δὲ σὺν δόλῳ 
Ἀρταφρένης ἔκτεινεν ἐσθλὸς ἐν δόμοις , ξὺν ἀνδράσιν φίλοισιν , οἷς τόδ’ ἦν χρέος . 
[ἕκτος δὲ Μάραφις , ἕβδομος δ’ Ἀρταφρένης.] κἀγὼ πάλου τ’ ἔκυρσα τοῦπερ ἤθελον , κἀπεστράτευσα πολλὰ σὺν πολλῷ στρατῷ · 
ἀλλ’ οὐ κακὸν τοσόνδε προσέβαλον πόλει . 
Ξέρξης δ’ ἐμὸς παῖς ὢν νέος νέα φρονεῖ , κοὐ μνημονεύει τὰς ἐμὰς ἐπιστολάς · 
εὖ γὰρ σαφῶς τόδ’ ἴστ’ , ἐμοὶ ξυνήλικες , ἅπαντες ἡμεῖς , οἳ κράτη τάδ’ ἔσχομεν , οὐκ ἂν φανεῖμεν πήματ’ ἔρξαντες τόσα . 
Χορός τί οὖν , ἄναξ Δαρεῖε , ποῖ καταστρέφεις λόγων τελευτήν ; 
πῶς ἂν ἐκ τούτων ἔτι πράσσοιμεν ὡς ἄριστα Περσικὸς λεώς ; 
Δαρεῖος εἰ μὴ στρατεύοισθ’ ἐς τὸν Ἑλλήνων τόπον , μηδ’ εἰ στράτευμα πλεῖον τὸ Μηδικόν . 
αὐτὴ γὰρ ἡ γῆ ξύμμαχος κείνοις πέλει . 
Χορός πῶς τοῦτ’ ἔλεξας , τίνι τρόπῳ δὲ συμμαχεῖ ; 
Δαρεῖος κτείνουσα λιμῷ τοὺς ὑπερπόλλους ἄγαν . 
Χορός ἀλλ’ εὐσταλῆ τοι λεκτὸν ἀροῦμεν στόλον . 
Δαρεῖος ἀλλ’ οὐδ’ ὁ μείνας νῦν ἐν Ἑλλάδος τόποις στρατὸς κυρήσει νοστίμου σωτηρίας . 
Χορός πῶς εἶπας ; 
οὐ γὰρ πᾶν στράτευμα βαρβάρων περᾷ τὸν Ἕλλης πορθμὸν Εὐρώπης ἄπο ; 
Δαρεῖος παῦροι γε πολλῶν , εἴ τι πιστεῦσαι θεῶν χρὴ θεσφάτοισιν , ἐς τὰ νῦν πεπραγμένα βλέψαντα · συμβαίνει γὰρ οὐ τὰ μέν , τὰ δ’ οὔ . 
κεἴπερ τάδ’ ἐστί , πλῆθος ἔκκριτον στρατοῦ λείπει κεναῖσιν ἐλπίσιν πεπεισμένος . 
μίμνουσι δ’ ἔνθα πεδίον Ἀσωπὸς ῥοαῖς ἄρδει , φίλον πίασμα Βοιωτῶν χθονί · 
οὗ σφιν κακῶν ὕψιστ’ ἐπαμμένει παθεῖν , ὕβρεως ἄποινα κἀθέων φρονημάτων · 
οἳ γῆν μολόντες Ἑλλάδ’ οὐ θεῶν βρέτη ᾐδοῦντο συλᾶν οὐδὲ πιμπράναι νεώς · 
βωμοὶ δ’ ἄιστοι , δαιμόνων θ’ ἱδρύματα πρόρριζα φύρδην ἐξανέστραπται βάθρων . 
τοιγὰρ κακῶς δράσαντες οὐκ ἐλάσσονα πάσχουσι , τὰ δὲ μέλλουσι , κοὐδέπω κακῶν κρηνὶς ἀπέσβηκ’ ἀλλ’ ἔτ’ ἐκπιδύεται . 
τόσος γὰρ ἔσται πέλανος αἱματοσφαγὴς πρὸς γῇ Πλαταιῶν Δωρίδος λόγχης ὕπο · 
θῖνες νεκρῶν δὲ καὶ τριτοσπόρῳ γονῇ ἄφωνα σημανοῦσιν ὄμμασιν βροτῶν ὡς οὐχ ὑπέρφευ θνητὸν ὄντα χρὴ φρονεῖν . 
ὕβρις γὰρ ἐξανθοῦσ’ ἐκάρπωσεν στάχυν ἄτης , ὅθεν πάγκλαυτον ἐξαμᾷ θέρος . 
τοιαῦθ’ ὁρῶντες τῶνδε τἀπιτίμια μέμνησθ’ Ἀθηνῶν Ἑλλάδος τε , μηδέ τις ὑπερφρονήσας τὸν παρόντα δαίμονα ἄλλων ἐρασθεὶς ὄλβον ἐκχέῃ μέγαν . 
Ζεύς τοι κολαστὴς τῶν ὑπερκόμπων ἄγαν φρονημάτων ἔπεστιν , εὔθυνος βαρύς . 
πρὸς ταῦτ’ ἐκεῖνον , σωφρονεῖν κεχρημένον , πινύσκετ’ εὐλόγοισι νουθετήμασιν , λῆξαι θεοβλαβοῦνθ’ ὑπερκόμπῳ θράσει . 
σὺ δ’ , ὦ γεραιὰ μῆτερ ἡ Ξέρξου φίλη , ἐλθοῦσ’ ἐς οἴκους κόσμον ὅστις εὐπρεπὴς λαβοῦσ’ ὑπαντίαζε παιδί . 
πάντα γὰρ κακῶν ὑπ’ ἄλγους λακίδες ἀμφὶ σώματι στημορραγοῦσι ποικίλων ἐσθημάτων . 
ἀλλ’ αὐτὸν εὐφρόνως σὺ πράυνον λόγοις · 
μόνης γάρ , οἶδα , σοῦ κλύων ἀνέξεται . 
ἐγὼ δ’ ἄπειμι γῆς ὑπὸ ζόφον κάτω . 
ὑμεῖς δέ , πρέσβεις , χαίρετ’ , ἐν κακοῖς ὅμως ψυχῇ διδόντες ἡδονὴν καθ’ ἡμέραν , ὡς τοῖς θανοῦσι πλοῦτος οὐδὲν ὠφελεῖ . 
Χορός ἦ πολλὰ καὶ παρόντα καὶ μέλλοντ’ ἔτι ἤλγησ’ ἀκούσας βαρβάροισι πήματα . 
Ἄτοσσα ὦ δαῖμον , ὥς με πόλλ’ ἐσέρχεται κακὰ ἄλγη , μάλιστα δ’ ἥδε συμφορὰ δάκνει , ἀτιμίαν γε παιδὸς ἀμφὶ σώματι ἐσθημάτων κλύουσαν , ἥ νιν ἀμπέχει . 
ἀλλ’ εἶμι , καὶ λαβοῦσα κόσμον ἐκ δόμων ὑπαντιάζειν παιδί μου πειράσομαι . 
οὐ γὰρ τὰ φίλτατ’ ἐν κακοῖς προδώσομεν . 
Χορός ὦ πόποι ἦ μεγάλας ἀγαθᾶς τε πο‐ λισσονόμου βιοτᾶς ἐπεκύρσαμεν , εὖθ’ ὁ γηραιὸς πανταρκὴς ἀκάκας ἄμαχος βασιλεὺς ἰσόθεος Δαρεῖος ἆρχε χώρας . 
Χορός πρῶτα μὲν εὐδοκίμους στρατιὰς ἀπε‐ φαινόμεθ’ , ἠδὲ νομίσματα πύργινα πάντ’ ἐπηύθυνε , νόστοι δ’ ἐκ πολέμων ἀπόνους ἀπαθεῖς 
<ἀνέρας> 
εὖ πράσσοντας ἆγον οἴκους . 
Χορός ὅσσας δ’ εἷλε πόλεις πόρον οὐ διαβὰς Ἅλυος ποταμοῖο , οὐδ’ ἀφ’ ἑστίας συθείς , οἷαι Στρυμονίου πελά‐ γους Ἀχελωίδες εἰσὶ πάροικοι 
Θρῃκίων ἐπαύλων , 
Χορός λίμνας τ’ ἔκτοθεν αἳ κατὰ χέρσον ἐληλαμέναι πέρι πύργον τοῦδ’ ἄνακτος ἄιον , 
Ἕλλας τ’ ἀμφὶ πόρον πλατὺν εὐχόμεναι , μυχία τε Προποντίς , καὶ στόμωμα Πόντου · 
Χορός νᾶσοί θ’ αἳ κατὰ πρῶν’ ἅλιον περίκλυστοι τᾷδε γᾷ προσήμεναι οἵα Λέσβος ἐλαι‐ όφυτός τε Σάμος , Χίος ἠδὲ Πάρος , Νάξος , Μύκο‐ νος , Τήνῳ τε συνάπτουσ’ 
Ἀνδρος ἀγχιγείτων , 
Χορός καὶ τὰς ἀγχιάλους ἐκράτυνε μεσάκτους , 
Λῆμνον , Ἰκάρου θ’ ἕδος , καὶ Ῥόδον ἠδὲ Κνίδον 
Κυπρίας τε πόλεις , Πάφον , ἠδὲ Σόλους , Σαλαμῖνά τε , τᾶς νῦν ματρόπολις τῶνδ’ αἰτία στεναγμῶν . 
Χορός καὶ τὰς εὐκτεάνους κατὰ κλῆρον Ἰαόνιον πολυάνδρους 
Ἑλλάνων ἐκράτει σφετέραις φρεσίν . 
ἀκάματον δὲ παρῆν σθένος ἀνδρῶν τευχηστήρων παμμίκτων τ’ ἐπικούρων . 
νῦν δ’ οὐκ ἀμφιλόγως θεότρεπτα τάδ’ αὖ φέρομεν πολέμοισι δμαθέντες μεγάλως πλαγαῖσι ποντίαισιν . 
Ξέρξης ἰώ , δύστηνος ἐγὼ στυγερᾶς μοίρας τῆσδε κυρήσας ἀτεκμαρτοτάτης , ὡς ὠμοφρόνως δαίμων ἐνέβη 
Περσῶν γενεᾷ · τί πάθω τλήμων ; 
λέλυται γὰρ ἐμοὶ γυίων ῥώμη τήνδ’ ἡλικίαν ἐσιδόντ’ ἀστῶν . 
εἴθ’ ὄφελεν , Ζεῦ , κἀμὲ μετ’ ἀνδρῶν τῶν οἰχομένων θανάτου κατὰ μοῖρα καλύψαι . 
Χορός ὀτοτοῖ , βασιλεῦ , στρατιᾶς ἀγαθῆς καὶ περσονόμου τιμῆς μεγάλης , κόσμου τ’ ἀνδρῶν , οὓς νῦν δαίμων ἐπέκειρεν . 
γᾶ δ’ αἰάζει τὰν ἐγγαίαν ἥβαν Ξέρξᾳ κταμέναν Ἅιδου σάκτορι Περσᾶν . 
ᾁδοβάται γὰρ πολλοὶ φῶτες , χώρας ἄνθος , τοξοδάμαντες , πάνυ ταρφύς τις μυριὰς ἀνδρῶν , ἐξέφθινται . 
αἰαῖ αἰαῖ κεδνᾶς ἀλκᾶς . 
Ἀσία δὲ χθών , βασιλεῦ γαίας , αἰνῶς αἰνῶς ἐπὶ γόνυ κέκλιται . 
Ξέρξης ὅδ’ ἐγώ , οἰοῖ , αἰακτὸς μέλεος γέννᾳ γᾷ τε πατρῴᾳ κακὸν ἄρ’ ἐγενόμαν . 
Χορός πρόσφθογγόν σοι νόστου τὰν κακοφάτιδα βοάν , κακομέλετον ἰὰν 
Μαριανδυνοῦ θρηνητῆρος πέμψω πέμψω , πολύδακρυν ἰαχάν . 
Ξέρξης ἵετ’ αἰανῆ [καὶ] 
πάνδυρτον δύσθροον αὐδάν . 
δαίμων γὰρ ὅδ’ αὖ μετάτροπος ἐπ’ ἐμοί . 
Χορός ἥσω τοι τὰν πάνδυρτον , σὰ πάθη τε σέβων ἁλίτυπά τε βάρη , πόλεως γέννας πενθητῆρος · 
<κλάγξω> 
κλάγξω δὲ γόον ἀρίδακρυν . 
Ξέρξης 
Ἰάνων γὰρ ἀπηύρα , 
Ἰάνων ναύφρακτος 
Ἄρης ἑτεραλκὴς νυχίαν πλάκα κερσάμενος δυσδαίμονά τ’ ἀκτάν . 
Χορός οἰοιοῖ βόα καὶ πάντ’ ἐκπεύθου.— ποῦ δὲ φίλων ἄλλος ὄχλος , ποῦ δέ σοι παραστάται , οἷος ἦν Φαρανδάκης , 
Σούσας , Πελάγων , [καὶ] 
Δοτάμας , ἠδ’ Ἀ‐ γδαβάτας , Ψάμμις , Σουσισκάνης τ’ 
Ἀγβάτανα λιπών ; 
Ξέρξης ὀλοοὺς ἀπέλειπον 
Τυρίας ἐκ ναὸς ἔρροντας ἐπ’ ἀκταῖς 
Σαλαμινιάσι στυφελοῦ θείνοντας ἐπ’ ἀκτᾶς . 
Χορός οἰοιοῖ , <βόα> · ποῦ σοι Φαρνοῦχος 
Ἀριόμαρδός τ’ ἀγαθός , ποῦ δὲ Σευάλκης ἄναξ , ἢ Λίλαιος εὐπάτωρ , 
Μέμφις , Θάρυβις , καὶ Μασίστρας , 
Ἀρτεμβάρης τ’ ἠδ’ Ὑσταίχμας ; 
τάδε σ’ ἐπανερόμαν . 
Ξέρξης ἰὼ ἰώ μοί μοι τὰς ὠγυγίους κατιδόντες στυγνὰς Ἀθάνας πάντες ἑνὶ πιτύλῳ , ἐὴ ἐή , τλάμονες ἀσπαίρουσι χέρσῳ . 
Χορός ἦ καὶ τὸν Περσᾶν αὐτοῦ τὸν σὸν πιστὸν πάντ’ ὀφθαλμὸν μυρία μυρία πεμπαστὰν 
Βατανώχου παῖδ’ Ἄλπιστον τοῦ Σησάμα τοῦ Μεγαβάτα , 
Πάρθον τε μέγαν τ’ Οἰβάρην ἔλιπες ἔλιπες ; 
ὢ ὢ <ὢ> 
δᾴων . 
Πέρσαις ἀγαυοῖς κακὰ πρόκακα λέγεις . 
Ξέρξης 
<ἰὼ ἰὼ> 
δῆτα ἴυγγ’ ἀγαθῶν ἑτάρων μοι [ὑπομιμνήσκεις] 
<κινεῖς> 
ἄλαστα στυγνὰ πρόκακα λέγων . 
βοᾷ βοᾷ <μοι> 
μελέων ἔντοσθεν ἦτορ . 
Χορός καὶ μὴν ἄλλους γε ποθοῦμεν , 
Μάρδων ἀνδρῶν μυριοταγὸν 
Ξάνθιν ἄρειόν τ’ Ἀγχάρην , 
Δίαιξίν τ’ ἠδ’ Ἀρσάκην ἱππιάνακτας , 
Κηγδαδάταν καὶ Λυθίμναν 
Τόλμον τ’ αἰχμᾶς ἀκόρεστον . 
ἔταφον ἔταφον , οὐκ ἀμφὶ σκηναῖς τροχηλάτοισιν ὄπιθεν [δ’ · ] 
ἑπομένους . 
Ξέρξης βεβᾶσι γὰρ τοίπερ ἀγρέται στρατοῦ . 
Χορός βεβᾶσιν , οἴ , νώνυμοι . 
Ξέρξης ἰὴ ἰή , ἰὼ ἰώ . 
Χορός ἰὼ ἰώ , δαίμονες , ἔθεθ’ ἄελπτον κακὸν διαπρέπον , οἷον δέδορκεν Ἄτα . 
Ξέρξης πεπλήγμεθ’ οἵᾳ δῑ αἰῶνος τύχᾳ · 
Χορός πεπλήγμεθ’ · εὔδηλα γάρ · 
Ξέρξης νέᾳ νέᾳ δύᾳ δύᾳ . 
Χορός κύρσαντες οὐκ εὐτυχῶς 
Ἰάνων ναυβατᾶν . 
δυσπόλεμον δὴ γένος τὸ Περσᾶν . 
Ξέρξης πῶς δ’ οὔ ; 
στρατὸν μὲν τοσοῦ‐ τον τάλας πέπληγμαι . 
Χορός τί δ’ οὔκ ; 
ὄλωλεν μεγάλως τὰ Περσᾶν . 
Ξέρξης ὁρᾷς τὸ λοιπὸν τόδε τᾶς ἐμᾶς στολᾶς ; 
Χορός ὁρῶ ὁρῶ . 
Ξέρξης τόνδε τ’ ὀιστοδέγμονα— 
Χορός τί τόδε λέγεις σεσωσμένον ; 
Ξέρξης θησαυρὸν βελέεσσιν ; 
Χορός βαιά γ’ ὡς ἀπὸ πολλῶν . 
Ξέρξης ἐσπανίσμεθ’ ἀρωγῶν . 
Χορός 
Ἰάνων λαὸς οὐ φυγαίχμας . 
Ξέρξης ἀγανόρειος · κατεῖ‐ δον δὲ πῆμ’ ἄελπτον . 
Χορός τραπέντα ναύφρακτον ἐρεῖς ὅμιλον ; 
Ξέρξης πέπλον δ’ ἐπέρρηξ’ ἐπὶ συμφορᾷ κακοῦ . 
Χορός παπαῖ παπαῖ . 
Ξέρξης καὶ πλέον ἢ παπαῖ μὲν οὖν . 
Χορός δίδυμα γάρ ἐστι καὶ τριπλᾶ— 
Ξέρξης λυπρά , χάρματα δ’ ἐχθροῖς . 
Χορός καὶ σθένος γ’ ἐκολούσθη— 
Ξέρξης γυμνός εἰμι προπομπῶν . 
Χορός φίλων ἄταισι ποντίαισιν · 
Ξέρξης δίαινε δίαινε πῆμα · πρὸς δόμους δ’ ἴθι . 
Χορός αἰαῖ αἰαῖ , δύα δύα . 
Ξέρξης βόα νυν ἀντίδουπά μοι . 
Χορός δόσιν κακὰν κακῶν κακοῖς . 
Ξέρξης ἴυζε μέλος ὁμοῦ τιθείς . 
Χορός ὀτοτοτοτοῖ . 
βαρεῖά γ’ ἅδε συμφορά . 
οἲ μάλα καὶ τόδ’ ἀλγῶ . 
Ξέρξης ἔρεσσ’ ἔρεσσε καὶ στέναζ’ ἐμὴν χάριν . 
Χορός διαίνομαι γοεδνὸς ὤν . 
Ξέρξης βόα νυν ἀντίδουπά μοι . 
Χορός μέλειν πάρεστι , δέσποτα . 
Ξέρξης ἐπορθίαζέ νυν γόοις . 
Χορός ὀτοτοτοτοῖ . 
μέλαινα δ’ ἀμμεμείξεται , οἴ , στονόεσσα πλαγά . 
Ξέρξης καὶ στέρν’ ἄρασσε κἀπιβόα τὸ Μύσιον . 
Χορός ἄνῑ ἄνια . 
Ξέρξης καί μοι γενείου πέρθε λευκήρη τρίχα . 
Χορός ἄπριγδ’ ἄπριγδα μάλα γοεδνά . 
Ξέρξης ἀύτει δ’ ὀξύ . 
Χορός καὶ τάδ’ ἔρξω . 
Ξέρξης πέπλον δ’ ἔρεικε κολπίαν ἀκμῇ χερῶν . 
Χορός ἄνῑ ἄνια . 
Ξέρξης καὶ ψάλλ’ ἔθειραν καὶ κατοίκτισαι στρατόν . 
Χορός ἄπριγδ’ ἄπριγδα μάλα γοεδνά . 
Ξέρξης διαίνου δ’ ὄσσε . 
Χορός τέγγομαί τοι . 
Ξέρξης βόα νυν ἀντίδουπά μοι . 
Χορός οἰοῖ οἰοῖ . 
Ξέρξης αἰακτὸς ἐς δόμους κίε . 
Χορός ἰὼ ἰώ , [Περσὶς αἶα δύσβατος] . 
Ξέρξης ἰωὰ δὴ κατ’ ἄστυ . 
Χορός ἰωὰ δῆτα , ναὶ ναί . 
Ξέρξης γοᾶσθ’ ἁβροβάται . 
Χορός ἰὼ ἰώ , Περσὶς αἶα δύσβατος . 
Ξέρξης ἰὴ ἰὴ τρισκάλμοισιν , ἰὴ ἰή , βάρισιν ὀλόμενοι . 
Χορός πέμψω τοί σε δυσθρόοις γόοις .
