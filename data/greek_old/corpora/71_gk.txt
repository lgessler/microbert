πόδαγρος , χόρος , ποδάγρα , ἄγγελος , ἰατροὶ , βάσανοι 
πόδαγρος 
Ὦ στυγνὸν οὔνομ) , ὦ θεοῖς στυγούμενον , 
Ποδάγρα , πολυστένακτε , Κωκυτοῦ τέκνον , ἣν Ταρτάρου κευθμῶσιν ἐν βαθυσκίοις 
Μέγαιῤ Ἐρινὺς γαστρὸς ἐξεγείνατο μαζοῖσί τ) ἐξέθρεψε , καὶ πικρῷ βρέφει εἰς χεῖλος ἐστάλαξεν Ἀλληκτὼ γάλα , τίς τὴν δυσώνυμόν σε δαιμόνων ἄρα εἰς φῶς ἀνῆκεν ; 
ἦλθες ἀνθρώποις βλάβος . 
εἰ γὰρ τεθνῶσιν ἀμπλακημάτων τίσις βροτοῖς ὀπηδεῖ τῶν ἔδρασαν ἐν φάει , οὐ Τάνταλον ποτοῖσιν , οὐδ) Ἰξίονα τροχῷ στροβητόν , οὐδὲ Σίσυφον πέτρῳ ἔδει κολάζειν ἐν δόμοισι Πλουτέως , ἁπλῶς δὲ πάντας τοὺς κακῶς δεδρακότας 
τοῖς σοῖς προσάπτειν ἀρθροκηδέσιν πόνοις , ὥς μου τὸ λυπρὸν καὶ ταλαίπωρον δέμας χειρῶν ἀπ) ἄκρων εἰς ἄκρας ποδῶν βάσεις ἰχῶρι φαύλῳ καὶ πικρῷ χυμῷ χολῆς πνεύματι βιαίῳ τόδε διασφίγγον πόρους 
ἕστηκε καὶ μεμυκὸς ἐπιτείνει πόνους . 
σπλάγχνων δ) ἐπ) αὐτῶν διάπυρον τρέχει κακόν , 
δίναισι φλογμῶν σάρκα πυρπολούμενον , ὁποῖα κρητὴρ μεστὸς Αἰτναίου πυρὸς ἢ Σικελὸς αὐλὼν ἁλιπόρου διασφάγος , 
ὅπου δυσεξέλικτα κυματούμενος σήραγξι πετρῶν σκολιὸς εἱλεῖται κλύδων . 
ὦ δυστέκμαρτον πᾶσιν ἀνθρώποις τέλος , ὡς εἰς μάτην σε πάντες ἀμφιθάλπομεν ἐλπίδι ματαίᾳ μωρὰ βουκολούμενοι . 
χόρος 
Ἀνὰ Δίνδυμον Κυβήβης 
Φρύγες ἔνθεον ὀλολυγὴν ἁπαλῷ τελοῦσιν Ἄττῃ , καὶ πρὸς μέλος κεραύλου 
Φρυγίου κατ) ὄρεα Τμώλου 
κῶμον βοῶσι Λυδοί · 
παραπλῆγες δ) ἀμφὶ ῥόπτροις κελαδοῦσι Κρητὶ ῥυθμῷ νόμον Κορύβαντες εὐάν . 
κλάζει βρίθουσα σάλπιγξ 
Ἄρει κρέκουσα θούρῳ πολεμηίαν ἀϋτήν . 
ἡμεῖς δὲ σοί , Ποδάγρα , πρώταις ἔαρος ἐν ὥραις μύσται τελοῦμεν οἴκτους , 
ὅτε πᾶς χλοητόκοισι ποίαις τέθηλε λειμών , 
Ζεφύρου δὲ δένδρα πνοιαῖς ἁπαλοῖς κομᾷ πετήλοις , ἁ δύσγαμος κατ) οἴκους μερόπων θροεῖ χελιδών , καὶ νυκτέροις καθ) ὕλαν τὸν Ἴτυν στένει δακρύους) 
Ἀτθὶς γόοις ἀηδών . 
πόδαγρος 
Ὤμοι πόνων ἀρωγόν , ὦ τρίτου ποδὸς 
μοῖραν λελογχὸς βάκτρον , ἐξέρειδέ μου βάσιν τρέμουσαν καὶ κατίθυνον τρίβον , ἴχνος βέβαιον ὡς ἐπιστήσω πέδῳ . 
ἔγειρε , τλῆμον , γυῖα δεμνίων ἄπο καὶ λίπε μελάθρων τὴν ὑπώροφον στέγην . 
σκέδασον δ) ἀπ) ὄσσων νύχιον ἀέρος βάθος μολὼν θύραζε καὶ πρὸς ἡλίου φάος ἀθόλωτον αὔραν πνεύματος φαιδροῦ σπάσον · 
δέκατον γὰρ ἤδη τοῦτο πρὸς πέμπτῳ φάει , ἐξ οὗ ζόφῳ σύγκλειστος ἡλίου δίχα εὐναῖς ἐν ἀστρώτοισι τείρομαι δέμας . 
ψυχὴ μὲν οὖν μοι καὶ προθυμία πάρα βάσεις ἀμείβειν ἐπὶ θύρας ὡρμημένῳ , δέμας δὲ νωθρὸν οὐχ ὑπηρετεῖ πόθοις . 
ὅμως δ) ἐπείγου , θυμέ , γιγνώσκων ὅτι πτωχὸς ποδαγρῶν , περιπατεῖν μὲν ἂν θέλῃ καὶ μὴ δύνηται , τοῦτον ἐν νεκροῖς τίθει . 
ἀλλ) εἶα . 
τίνες γὰρ οἵδε βάκτρα νωμῶντες χεροῖν , κάρηνα φύλλοις ἀκτέας καταστεφεῖς ; 
τίνι δαιμόνων ἄγουσι κωμαστὴν χορόν ; 
μῶν , Φοῖβε Παιάν , σὸν γεραίρουσιν σέβας ; 
ἀλλ) οὐ στέφονται Δελφίδος φύλλῳ δάφνης . 
ἢ μή τις ὕμνος Βακχίῳ κωμάζεται ;
