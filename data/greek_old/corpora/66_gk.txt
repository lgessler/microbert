Διογένης καὶ Πολυδεύκης 
Διογένης 
Ὦ Πολύδευκες , ἐντέλλομαί σοι , ἐπειδὰν 
τάχιστα ἀνέλθῃς , — 
σὸν γάρ ἐστιν , οἶμαι , ἀναβιῶναι αὔριον — 
ἤν που ἴδῃς Μένιππον τὸν κύνα , — 
εὕροις δ) ἂν αὐτὸν ἐν Κορίνθῳ κατὰ τὸ Κράνειον ἢ ἐν Λυκείῳ τῶν ἐριζόντων πρὸς ἀλλήλους φιλοσόφων καταγελῶντα 
— 
εἰπεῖν πρὸς αὐτόν , ὅτι σοί , ὦ Μένιππε , κελεύει ὁ 
Διογένης , εἴ σοι ἱκανῶς τὰ ὑπὲρ γῆς καταγεγέλασται , ἥκειν ἐνθάδε πολλῷ πλείω ἐπιγελασόμενον · ἐκεῖ μὲν γὰρ ἐν ἀμφιβόλῳ σοὶ ἔτι ὁ γέλως ἦν καὶ πολὺ τὸ τίς γὰρ 
ὅλως οἶδε τὰ μετὰ τὸν βίον ; ἐνταῦθα δὲ οὐ παύσῃ βεβαίως γελῶν καθάπερ ἐγὼ νῦν , καὶ μάλιστα ἐπειδὰν ὁρᾷς τοὺς πλουσίους καὶ σατράπας καὶ τυράννους οὕτω ταπεινοὺς καὶ ἀσήμους , ἐκ μόνης οἰμωγῆς διαγινωσκομένους , καὶ ὅτι μαλθακοὶ καὶ ἀγεννεῖς εἰσι μεμνημένοι τῶν ἄνω . 
ταῦτα λέγε αὐτῷ , καὶ προσέτι , ἐμπλησάμενον 
τὴν πήραν ἥκειν θέρμων τε πολλῶν καὶ εἴ που εὕροι ἐν τῇ τριόδῳ Ἑκάτης δεῖπνον κείμενον ἢ ᾠὸν ἐκ καθαρσίου ἤ τι τοιοῦτον . 
Πολυδεύκης 
Ἀλλ) ἀπαγγελῶ ταῦτα , ὦ Διόγενες . 
ὅπως 
δὲ εἰδῶ μάλιστα , ὁποῖός τίς ἐστι τὴν ὄψιν . 
Διογένης 
Γέρων , φαλακρός , τριβώνιον ἔχων πολύθυρον , ἅπαντι ἀνέμῳ ἀναπεπταμένον καὶ ταῖς ἐπιπτυχαῖς τῶν ῥακίων ποικίλον , γελᾷ δ) ἀεὶ καὶ τὰ πολλὰ τοὺς ἀλαζόνας τούτους φιλοσόφους ἐπισκώπτει . 
Πολυδεύκης 
Ῥᾴδιον εὑρεῖν ἀπό γε τούτων . 
Διογένης 
Βούλει καὶ πρὸς αὐτοὺς ἐκείνους ἐντείλωμαί τι τοὺς φιλοσόφους ; 
Πολυδεύκης 
Λέγε · οὐ βαρὺ γὰρ οὐδὲ τοῦτο . 
Διογένης 
Τὸ μὲν ὅλον παύσασθαι αὐτοῖς παρεγγύα ληροῦσι καὶ περὶ τῶν ὅλων ἐρίζουσι καὶ κέρατα φύουσιν ἀλλήλοις καὶ κροκοδείλους ποιοῦσι καὶ τὰ τοιαῦτα ἄπορα ἐρωτᾶν διδάσκουσι τὸν νοῦν . 
Πολυδεύκης 
Ἀλλ) ἐμὲ ἀμαθῆ καὶ ἀπαίδευτον εἶναι φάσκουσι κατηγοροῦντα τῆς σοφίας αὐτῶν . 
Διογένης 
Σὺ δὲ οἰμώζειν αὐτοῖς παῤ ἐμοῦ λέγε . 
Πολυδεύκης 
Καὶ ταῦτα , ὦ Διόγενες , ἀπαγγελῶ . 
Διογένης 
Τοῖς πλουσίοις δ) , ὦ φίλτατον Πολυδεύκιον , ἀπάγγελλε ταῦτα παῤ ἡμῶν · τί , ὦ μάταιοι , τὸν χρυσὸν φυλάττετε ; 
τί δὲ τιμωρεῖσθε ἑαυτοὺς λογιζόμενοι τοὺς τόκους καὶ τάλαντα ἐπὶ ταλάντοις συντιθέντες , οὓς χρὴ ἕνα ὀβολὸν ἔχοντας ἥκειν μετ) ὀλίγον ; 
Πολυδεύκης 
Εἰρήσεται καὶ ταῦτα πρὸς ἐκείνους . 
Διογένης 
Ἀλλὰ καὶ τοῖς καλοῖς τε καὶ ἰσχυροῖς λέγε , 
Μεγίλλῳ τε τῷ Κορινθίῳ καὶ Δαμοξένῳ τῷ παλαιστῇ , ὅτι παῤ ἡμῖν οὔτε ἡ ξανθὴ κόμη οὔτε τὰ χαροπὰ ἢ μέλανα ὄμματα ἢ ἐρύθημα ἐπὶ τοῦ προσώπου ἔτι ἔστιν ἢ νεῦρα εὔτονα ἢ ὦμοι καρτεροί , ἀλλὰ πάντα μία ἡμῖν κόνις , φασί , κρανία γυμνὰ τοῦ κάλλους . 
Πολυδεύκης 
Οὐ χαλεπὸν οὐδὲ ταῦτα εἰπεῖν πρὸς τοὺς καλοὺς καὶ ἰσχυρούς . 
Διογένης 
Καὶ τοῖς πένησιν , ὦ Λάκων , — 
πολλοὶ δ) εἰσὶ καὶ ἀχθόμενοι τῷ πράγματι καὶ οἰκτείροντες τὴν ἀπορίαν — 
λέγε μήτε δακρύειν μήτε οἰμώζειν διηγησάμενος τὴν ἐνταῦθα ἰσοτιμίαν , καὶ ὅτι ὄψονται τοὺς ἐκεῖ πλουσίους οὐδὲν ἀμείνους αὐτῶν · καὶ Λακεδαιμονίοις δὲ τοῖς σοῖς ταῦτα , εἰ δοκεῖ , παῤ ἐμοῦ ἐπιτίμησον λέγων ἐκλελύσθαι αὐτούς . 
Πολυδεύκης 
Μηδέν , ὦ Διόγενες , περὶ Λακεδαιμονίων λέγε · οὐ γὰρ ἀνέξομαί γε . 
ἃ δὲ πρὸς τοὺς ἄλλους ἔφησθα , ἀπαγγελῶ . 
Διογένης 
Ἐάσωμεν τούτους , ἐπεί σοι δοκεῖ · σὺ δὲ οἷς προεῖπον ἀπένεγκον παῤ ἐμοῦ τοὺς λόγους . 
Πλούτων κατὰ Μενίππου 
Κροῖσος 
Οὐ φέρομεν , ὦ Πλούτων , Μένιππον τουτονὶ τὸν κύνα παροικοῦντα · ὥστε ἢ ἐκεῖνόν ποι κατάστησον ἢ ἡμεῖς μετοικήσομεν ἐς ἕτερον τόπον . 
Πλούτων 
Τί δ) ὑμᾶς δεινὸν ἐργάζεται ὁμόνεκρος ὤν ; 
Κροῖσος 
Ἐπειδὰν ἡμεῖς οἰμώζωμεν καὶ στένωμεν ἐκείνων μεμνημένοι τῶν ἄνω , Μίδας μὲν οὑτοσὶ τοῦ χρυσίου , Σαρδανάπαλλος δὲ τῆς πολλῆς τρυφῆς , ἐγὼ δὲ 
Κροῖσος τῶν θησαυρῶν , ἐπιγελᾷ καὶ ἐξονειδίζει ἀνδράποδα καὶ καθάρματα ἡμᾶς ἀποκαλῶν , ἐνίοτε δὲ καὶ ᾅδων ἐπιταράττει ἡμῶν τὰς οἰμωγάς , καὶ ὅλως λυπηρός ἐστι . 
Πλούτων 
Τί ταῦτά φασιν , ὦ Μένιππε ; 
Μενίππου 
Ἀληθῆ , ὦ Πλούτων · μισῶ γὰρ αὐτοὺς ἀγεννεῖς 
καὶ ὀλεθρίους ὄντας , οἷς οὐκ ἀπέχρησε βιῶναι κακῶς , ἀλλὰ καὶ ἀποθανόντες . 
ἔτι μέμνηνται καὶ περιέχονται τῶν ἄνω · χαίρω τοιγαροῦν ἀνιῶν αὐτούς . 
Πλούτων 
Ἀλλ) οὐ χρή · λυποῦνται γὰρ οὐ μικρῶν στερόμενοι . 
Μενίππου 
Καὶ σὺ μωραίνεις , ὦ Πλούτων , ὁμόψηφος ὢν τοῖς τούτων στεναγμοῖς ; 
Πλούτων 
Οὐδαμῶς , ἀλλ) οὐκ ἂν ἐθέλοιμι στασιάζειν ὑμᾶς . 
Μενίππου 
Καὶ μήν , ὦ κάκιστοι Λυδῶν καὶ Φρυγῶν καὶ Ἀσσυρίων , οὕτω γινώσκετε ὡς οὐδὲ παυσομένου μου · 
ἔνθα γὰρ ἂν ἴητε , ἀκολουθήσω ἀνιῶν καὶ κατᾴδων καὶ καταγελῶν . 
Κροῖσος 
Ταῦτα οὐχ ὕβρις ; 
Μενίππου 
Οὔκ , ἀλλ) ἐκεῖνα ὕβρις ἦν , ἃ ὑμεῖς ἐποιεῖτε , προσκυνεῖσθαι ἀξιοῦντες καὶ ἐλευθέροις ἀνδράσιν ἐντρυφῶντες καὶ τοῦ θανάτου τὸ παράπαν οὐ μνημονεύοντες · 
τοιγαροῦν οἰμώξεσθε πάντων ἐκείνων ἀφῃρημένοι . 
Κροῖσος 
Πολλῶν γε , ὦ θεοί , καὶ μεγάλων κτημάτων . 
Μίδας 
Ὅσου μὲν ἐγὼ χρυσοῦ . 
Σαρδανάπαλλος 
Ὅσης δὲ ἐγὼ τρυφῆς . 
Μενίππου 
Εὖ γε , οὕτω ποιεῖτε · ὀδύρεσθε μὲν ὑμεῖς , ἐγὼ δὲ τὸ γνῶθι σαυτὸν πολλάκις συνείρων ἐπᾴσομαι ὑμῖν · πρέποι γὰρ ἂν ταῖς τοιαύταις οἰμωγαῖς ἐπᾳδόμενον . 
Μένιππος , Ἀμφίλοχος καὶ Τροφώνιος 
Μένιππος 
Σφὼ μέντοι , ὦ Τροφώνιε καὶ Ἀμφίλοχε , νεκροὶ ὄντες οὐκ οἶδ) ὅπως ναῶν κατηξιώθητε καὶ μάντεις δοκεῖτε , καὶ οἱ μάταιοι τῶν ἀνθρώπων θεοὺς ὑμᾶς ὑπειλήφασιν εἶναι . 
Ἀμφίλοχος 
Τί οὖν ἡμεῖς αἴτιοι , εἰ ὑπ) ἀνοίας ἐκεῖνοι τοιαῦτα περὶ νεκρῶν δοξάζουσιν ; 
Μένιππος 
Ἀλλ) οὐκ ἂν ἐδόξαζον , εἰ μὴ ζῶντες καὶ ὑμεῖς τοιαῦτα ἐτερατεύεσθε ὡς τὰ μέλλοντα προειδότες καὶ προειπεῖν δυνάμενοι τοῖς ἐρομένοις . 
Τροφώνιος 
Ὦ Μένιππε , Ἀμφίλοχος μὲν οὗτος ἂν εἰδείη ὅ τι αὐτῷ ἀποκριτέον ὑπὲρ αὐτοῦ , ἐγὼ δὲ ἥρως εἰμὶ καὶ μαντεύομαι , ἤν τις κατέλθῃ παῤ ἐμέ . 
σὺ δ) ἔοικας οὐκ ἐπιδεδημηκέναι Λεβαδείᾳ τὸ παράπαν · οὐ γὰρ ἠπίστεις συ τούτοις . 
Μένιππος 
Τί φής ; 
εἰ μὴ ἐς Λεβάδειαν γὰρ παρέλθω καὶ ἐσταλμένος ταῖς ὀθόναις γελοίως μᾶζαν ἐν ταῖν χεροῖν 
ἔχων ἐσερπύσω διὰ τοῦ στομίου ταπεινοῦ ὄντος ἐς τὸ σπήλαιον , οὐκ ἂν ἠδυνάμην εἰδέναι , ὅτι νεκρὸς εἶ ὥσπερ ἡμεῖς μόνῃ τῇ γοητείᾳ διαφέρων ; 
ἀλλὰ πρὸς τῆς μαντικῆς , τί δαὶ ὁ ἥρως ἐστίν ; 
ἀγνοῶ γάρ . 
Τροφώνιος 
Ἐξ ἀνθρώπου τι καὶ θεοῦ σύνθετον . 
Μένιππος 
Ὃ μήτε ἄνθρωπός ἐστιν , ὡς φής , μήτε θεός , καὶ συναμφότερόν ἐστι ; 
νῦν οὖν ποῦ σου τὸ θεῶν ἐκεῖνο ἡμίτομον ἀπελήλυθε ; 
Τροφώνιος 
Χρᾷ , ὦ Μένιππε , ἐν Βοιωτίᾳ . 
Μένιππος 
Οὐκ οἶδα , ὦ Τροφώνιε , ὅ τι καὶ λέγεις · ὅτι μέντοι ὅλος εἶ νεκρὸς ἀκριβῶς ὁρῶ . 
Ἑρμῆς καὶ Χάρων . 
Ἑρμῆς 
Λογισώμεθα , ὦ πορθμεῦ , εἰ δοκεῖ , ὁπόσα μοι ὀφείλεις ἤδη , ὅπως μὴ αὖθις ἐρίζωμέν τι περὶ αὐτῶν . 
Χάρων 
Λογισώμεθα , ὦ Ἑρμῆ · ἄμεινον γὰρ ὡρίσθαι καὶ ἀπραγμονέστερον . 
Ἑρμῆς 
Ἄγκυραν ἐντειλαμένῳ ἐκόμισα πέντε δραχμῶν . 
Χάρων 
Πολλοῦ λέγεις . 
Ἑρμῆς 
Νὴ τὸν Ἀϊδωνέα , τῶν πέντε ὠνησάμην , καὶ τροπωτῆρα δύο ὀβολῶν . 
Χάρων 
Τίθει πέντε δραχμὰς καὶ ὀβολοὺς δύο . 
Ἑρμῆς 
Καὶ ἀκέστραν ὑπὲρ τοῦ ἱστίου · πέντε ὀβολοὺς 
ἐγὼ κατέβαλον . 
Χάρων 
Καὶ τούτους προστίθει . 
Ἑρμῆς 
Καὶ κηρὸν ὡς ἐπιπλάσαι τοῦ σκαφιδίου τὰ ἀνεῳγότα καὶ ἥλους δὲ καὶ καλώδιον , ἀφ) οὗ τὴν ὑπέραν ἐποίησας , δύο δραχμῶν ἅπαντα . 
Χάρων 
Καὶ ἄξια ταῦτα ὠνήσω . 
Ἑρμῆς 
Ταῦτά ἐστιν , εἰ μή τι ἄλλο ἡμᾶς διέλαθεν ἐν τῷ λογισμῷ . 
πότε δ) οὖν ταῦτα ἀποδώσειν φής ; 
Χάρων 
Νῦν μέν , ὦ Ἑρμῆ , ἀδύνατον , ἢν δὲ λοιμός τις ἢ πόλεμος καταπέμψῃ ἀθρόους τινάς , ἐνέσται τότε ἀποκερδᾶναι παραλογιζόμενον τὰ πορθμεῖα . 
Ἑρμῆς 
Νῦν οὖν ἐγὼ καθεδοῦμαι τὰ κάκιστα εὐχόμενος γενέσθαι , ὡς ἂν ἀπὸ τούτων ἀπολάβοιμι ; 
Χάρων 
Οὐκ ἔστιν ἄλλως , ὦ Ἑρμῆ . 
νῦν δὲ ὀλίγοι , ὡς ὁρᾷς , ἀφικνοῦνται ἡμῖν · εἰρήνη γάρ . 
Ἑρμῆς 
Ἄμεινον οὕτως , εἰ καὶ ἡμῖν παρατείνοιτο ὑπὸ σοῦ τὸ ὄφλημα . 
πλὴν ἀλλ) οἱ μὲν παλαιοί , ὦ Χάρων , οἶσθα οἷοι παρεγίγνοντο , ἀνδρεῖοι ἅπαντες , αἵματος ἀνάπλεῳ καὶ τραυματίαι οἱ πολλοί · νῦν δὲ ἢ φαρμάκῳ τις ὑπὸ τοῦ παιδὸς ἀποθανὼν ἢ ὑπὸ τῆς γυναικὸς ἢ ὑπὸ τρυφῆς ἐξῳδηκὼς τὴν γαστέρα καὶ τὰ σκέλη , ὠχροὶ ἅπαντες καὶ ἀγεννεῖς , οὐδὲν ὅμοιοι ἐκείνοις . 
οἱ δὲ πλεῖστοι αὐτῶν διὰ χρήματα ἥκουσιν ἐπιβουλεύοντες ἀλλήλοις , ὡς ἐοίκασι . 
Χάρων 
Πάνυ γὰρ περιπόθητά ἐστι ταῦτα . 
Ἑρμῆς 
Οὐκοῦν οὐδ) ἐγὼ δόξαιμι ἂν ἁμαρτάνειν πικρῶς ἀπαιτῶν τὰ ὀφειλόμενα παρὰ σοῦ . 
Πλούτων καὶ Ἑρμῆς . 
Πλούτων 
Τὸν γέροντα οἶσθα , τὸν πάνυ γεγηρακότα λέγω , τὸν πλούσιον Εὐκράτην , ᾧ παῖδες μὲν οὐκ εἰσίν , οἱ τὸν κλῆρον δὲ θηρῶντες πεντακισμύριοι ; 
Ἑρμῆς 
Ναί , τὸν Σικυώνιον φής . 
τί οὖν ; 
Πλούτων 
Ἐκεῖνον μέν , ὦ Ἑρμῆ , ζῆν ἔασον ἐπὶ τοῖς ἐνενήκοντα ἔτεσιν , ἃ βεβίωκεν , ἐπιμετρήσας ἄλλα τοσαῦτα , εἰ δὲ οἷόν τε ἦν , καὶ ἔτι πλείω , τους δὲ κόλακας αὐτοῦ Χαρῖνον τὸν νέον καὶ Δάμωνα καὶ τοὺς ἄλλους κατάσπασον ἐφεξῆς ἅπαντας . 
Ἑρμῆς 
Ἄτοπον ἂν δόξειε τὸ τοιοῦτον . 
Πλούτων 
Οὐ μὲν οὖν , ἀλλὰ δικαιότατον · τί γὰρ ἐκεῖνοι παθόντες εὔχονται ἀποθανεῖν ἐκεῖνον ἢ τῶν χρημάτων 
ἀντιποιοῦνται οὐδὲν προσήκοντες ; 
ὃ δὲ πάντων ἐστὶ μιαρώτατον , ὅτι καὶ τὰ τοιαῦτα εὐχόμενοι ὅμως θεραπεύουσιν ἔν γε τῷ φανερῷ , καὶ νοσοῦντος ἃ μὲν βουλεύονται πᾶσι πρόδηλα , θύσειν δὲ ὅμως ὑπισχνοῦνται , ἢν ῥαΐσῃ , καὶ ὅλως ποικίλη τις ἡ κολακεία τῶν ἀνδρῶν . 
διὰ ταῦτα ὁ μὲν ἔστω ἀθάνατος , οἱ δὲ προαπίτωσαν αὐτοῦ μάτην ἐπιχανόντες . 
Ἑρμῆς 
Γελοῖα πείσονται , πανοῦργοι ὄντες · πολλὰ κἀκεῖνος εὖ μάλα διαβουκολεῖ αὐτοὺς καὶ ἐλπίζει , καὶ 
ὅλως ἀεὶ θανόντι ἐοικὼς ἔρρωται πολὺ μᾶλλον τῶν νέων . 
οἱ δὲ ἤδη τὸν κλῆρον ἐν σφίσι διῃρημένοι βόσκονται ζωὴν μακαρίαν πρὸς ἑαυτοὺς τιθέντες . 
Πλούτων 
Οὐκοῦν ὁ μὲν ἀποδυσάμενος τὸ γῆρας ὥσπερ Ἰόλεως ἀνηβησάτω , οἱ δὲ ἀπὸ μέσων τῶν ἐλπίδων τὸν ὀνειροποληθέντα πλοῦτον ἀπολιπόντες ἡκέτωσαν ἤδη κακοὶ κακῶς ἀποθανόντες . 
Ἑρμῆς 
Ἀμέλησον , ὦ Πλούτων μετελεύσομαι γάρ σοι ἤδη αὐτοὺς καθ) ἕνα ἑξῆς · ἑπτὰ δέ , οἶμαι , εἰσί . 
Πλούτων 
Κατάσπα , ὁ δὲ παραπέμψει ἕκαστον ἀντὶ γέροντος αὖθις πρωθήβης γενόμενος . 
Τερψίων καὶ Πλούτων . 
Τερψίων 
Τοῦτο , ὦ Πλούτων , δίκαιον , ἐμὲ μὲν τεθνάναι τριάκοντα ἔτη γεγονότα , τὸν δὲ ὑπὲρ τὰ ἐνενήκοντα 
γέροντα Θούκριτον ζῆν ἔτι ; 
Πλούτων 
Δικαιότατον μὲν οὖν , ὦ Τερψίων , εἴ γε ο μὲν ζῇ μηδένα εὐχόμενος ἀποθανεῖν τῶν φίλων , σὺ δὲ παρὰ πάντα τὸν χρόνον ἐπεβούλευες αὐτῷ περιμένων τὸν κλῆρον . 
Τερψίων 
Οὐ γὰρ ἐχρῆν γέροντα ὄντα καὶ μηκέτι χρήσασθαι τῷ πλούτῳ αὐτὸν δυνάμενον ἀπελθεῖν τοῦ βίου παραχωρήσαντα τοῖς νέοις ; 
Πλούτων 
Καινά , ὦ Τερψίων , νομοθετεῖς , τὸν μηκέτι τῷ πλούτῳ χρήσασθαι δυνάμενον πρὸς ἡδονὴν ἀποθνήσκειν · 
τὸ δὲ ἄλλως ἡ Μοῖρα καὶ ἡ φύσις διέταξεν . 
Τερψίων 
Οὐκοῦν ταύτης αἰτιῶμαι τῆς διατάξεως · 
ἐχρῆν γὰρ τὸ πρᾶγμα ἑξῆς πως γίνεσθαι , τὸν πρεσβύτερον πρότερον καὶ μετὰ τοῦτον ὅστις καὶ τῇ ἡλικίᾳ μετ) αὐτόν , ἀναστρέφεσθαι δὲ μηδαμῶς , μηδὲ ζῆν μὲν τὸν ὑπέργηρων ὀδόντας τρεῖς ἔτι λοιποὺς ἔχοντα , μόγις ὁρῶντα , οἰκέταις τέτταρσιν ἐπικεκυφότα , κορύζης μὲν τὴν ῥῖνα , λήμης δὲ τοὺς ὀφθαλμοὺς μεστὸν ὄντα , οὐδὲν ἔτι ἡδὺ εἰδότα , ἔμψυχόν τινα τάφον ὑπὸ τῶν νέων καταγελώμενον , ἀποθνήσκειν δὲ καλλίστους καὶ ἐρρωμενεστάτους νεανίσκους · ἄνω γὰρ ποταμῶν τοῦτό γε · ἢ τὸ τελευταῖον εἰδέναι ἐχρῆν , πότε καὶ τεθνήξεται τῶν γερόντων ἕκαστος , ἵνα μὴ μάτην ἂν ἐνίους ἐθεράπευον . 
νῦν δὲ τὸ τῆς παροιμίας , ἡ ἅμαξα τὸν βοῦν πολλάκις ἐκφέρει . 
Πλούτων 
Ταῦτα μέν , ὦ Τερψίων , πολὺ συνετωτερα γίνεται ἤπερ σοὶ δοκεῖ . 
καὶ ὑμεῖς δὲ τί παθόντες ἀλλοτρίοις ἐπιχαίνετε καὶ τοῖς ἀτέκνοις τῶν γερόντων ἐσποιεῖτε φέροντες αὑτούς ; 
τοιγαροῦν γέλωτα ὀφλισκάνετε πρὸ ἐκείνων κατορυττόμενοι , καὶ τὸ πρᾶγμα τοῖς πολλοῖς ἥδιστον γίνεται · ὅσῳ γὰρ ὑμεῖς ἐκείνους ἀποθανεῖν εὔχεσθε , τοσούτῳ ἅπασιν ἡδὺ προαποθανεῖν ὑμᾶς αὐτῶν . 
καινὴν γάρ τινα ταύτην τεχνην ἐπινενοήκατε γραῶν καὶ γερόντων ἐρῶντες , καὶ μάλιστα εἰ ἄτεκνοι εἶεν , οἱ δὲ ἔντεκνοι ὑμῖν ἀνέραστοι . 
καίτοι πολλοὶ 
ἤδη τῶν ἐρωμένων συνέντες ὑμῶν τὴν πανουργίαν τοῦ ἔρωτος , ἢν καὶ τύχωσι παῖδας ἔχοντες , μισεῖν αὐτοὺς πλάττονται , ὡς καὶ αὐτοὶ ἐραστὰς ἔχωσιν · εἶτα ἐν ταῖς διαθήκαις ἀπεκλείσθησαν μὲν οἱ πάλαι δορυφορήσαντες , ὁ δὲ παῖς καὶ ἡ φύσις , ὥσπερ ἐστὶ δίκαιον , κρατοῦσι πάντων , οἱ δὲ ὑποπρίουσι τοὺς ὀδόντας ἀποσμυγέντες . 
Τερψίων 
Ἀληθῆ ταῦτα φής · ἐμοῦ γοῦν Θούκριτος 
πόσα κατέφαγεν ἀεὶ τεθνήξεσθαι δοκῶν καὶ ὁπότε ἐσίοιμι ὑποστένων καὶ μύχιόν τι καθάπερ ἐξ ᾠοῦ νεοττὸς ἀτελὴς ὑποκρώζων , ὥστ) ἔγωγε ὅσον αὐτίκα οἰόμενος ἐπιβήσειν αὐτὸν τῆς σοροῦ ἔπεμπόν τε πολλά , ὡς μὴ ὑπερβάλλοιντό με οἱ ἀντερασταὶ τῇ μεγαλοδωρεᾷ , καὶ τὰ πολλὰ ὑπὸ φροντίδων ἄγρυπνος ἐκείμην ἀριθμῶν ἕκαστα καὶ διατάττων . 
ταῦτα γοῦν μοι καὶ τοῦ ἀποθανεῖν αἴτια γεγένηται , ἀγρυπνία καὶ φροντίδες · ὁ δὲ τοσοῦτόν μοι δέλεαρ καταπιὼν ἐφειστήκει θαπτομένῳ πρῴην ἐπιγελῶν . 
Πλούτων 
Εὖ γε , ὦ Θούκριτε , ζώοις ἐπὶ μήκιστον πλουτῶν ἅμα καὶ τῶν τοιούτων καταγελῶν , μηδὲ πρότερόν γε σὺ ἀποθάνοις ἢ προπέμψας πάντας τοὺς κόλακας . 
Τερψίων 
Τοῦτο μέν , ὦ Πλούτων , καὶ ἐμοὶ ἥδιστον ἤδη , εἰ καὶ Χαροιάδης προτεθνήξεται Θουκρίτου . 
Πλούτων 
Θάρρει , ὦ Τερψίων · καὶ Φείδων γὰρ καὶ 
Μέλανθος καὶ ὅλως ἅπαντες προελεύσονται αὐτοῦ ὑπὸ 
ταῖς αὐταῖς φροντίσιν . 
Τερψίων 
Ἐπαινῶ ταῦτα . 
ζώοις ἐπὶ μήκιστον , ὦ Θουκριτε . 
Ζηνόφαντος καὶ Καλλιδημίδης . 
Ζηνόφαντος 
Σὺ δέ , ὦ Καλλιδημίδη , πῶς ἀπέθανες ; 
ἐγὼ μὲν γὰρ ὅτι παράσιτος ὢν Δεινίου πλέον τοῦ ἱκανοῦ ἐμφαγὼν ἀπεπνίγην , οἶσθα · παρῆς γὰρ ἀποθνήσκοντί μοι . 
Καλλιδημίδης 
Παρῆν , ὦ Ζηνόφαντε · τὸ δὲ ἐμὸν παράδοξόν τι ἐγένετο . 
οἶσθα γὰρ καὶ σύ που Πτοιόδωρον τὸν γέροντα ; 
Ζηνόφαντος 
Τὸν ἄτεκνον , τὸν πλούσιον , ᾧ σε τὰ πολλὰ ᾔδειν συνόντα . 
Καλλιδημίδης 
Ἐκεῖνον αὐτὸν ἀεὶ ἐθεράπευον ὑπισχνούμενον ἐπ) ἐμοὶ τεθνήξεσθαι . 
ἐπεὶ δὲ τὸ πρᾶγμα ἐς μήκιστον ἐπεγίνετο καὶ ὑπὲρ τὸν Τιθωνὸν ὁ γέρων ἔζη , ἐπίτομόν τινα ὁδὸν ἐπὶ τὸν κλῆρον ἐξεῦρον · πριάμενος γὰρ φάρμακον ἀνέπεισα τὸν οἰνοχόον , ἐπειδὰν τάχιστα ὁ 
Πτοιόδωρος αἰτήσῃ πιεῖν , — 
πίνει δὲ ἐπιεικῶς ζωρότερον 
— 
ἐμβαλόντα ἐς κύλικα ἕτοιμον ἔχειν αὐτὸ καὶ ἐπιδοῦναι αὐτῷ · εἰ δὲ τοῦτο ποιήσειεν , ἐλεύθερον ἐπωμοσάμην ἀφήσειν αὐτόν . 
Ζηνόφαντος 
Τί οὖν ἐγένετο ; 
πάνυ γάρ τι παράδοξον ἐρεῖν ἔοικας . 
Καλλιδημίδης 
Ἐπεὶ τοίνυν λουσάμενοι ἥκομεν , δύο δὴ ὁ μειρακίσκος κύλικας ἑτοίμους ἔχων τὴν μὲν τῷ Πτοιοδώρῳ τὴν ἔχουσαν τὸ φάρμακον , τὴν δὲ ἑτέραν ἐμοί , σφαλεὶς οὐκ οἶδ) ὅπως ἐμοὶ μὲν τὸ φάρμακον , Πτοιοδώρῳ δὲ τὸ ἀφάρμακτον ἔδωκεν · εἶτα ὁ μὲν ἔπινεν , ἐγὼ δὲ αὐτίκα μάλα ἐκτάδην ἐκείμην ὑποβολιμαῖος ἀντ) ἐκείνου νεκρός . 
τί τοῦτο γελᾷς , ὦ Ζηνόφαντε ; 
καὶ μὴν οὐκ ἔδει γε ἑταίρῳ ἀνδρὶ ἐπιγελᾶν 
Ζηνόφαντος 
Ἀστεῖα γάρ , ὦ Καλλιδημίδη , πέπονθας . 
ὁ γέρων δὲ τί πρὸς ταῦτα ; 
Καλλιδημίδης 
Πρῶτον μὲν ὑπεταράχθη πρὸς τὸ αἰφνίδιον , εἶτα συνείς , οἶμαι , τὸ γεγενημένον ἐγέλα καὶ αὐτός , οἷά γε ὁ οἰνοχόος εἴργασται . 
Ζηνόφαντος 
Πλὴν ἀλλ) οὐδὲ σὲ τὴν ἐπίτομον ἐχρῆν τραπέσθαι · 
ἧκε γὰρ ἄν σοι διὰ τῆς λεωφόρου ἀσφαλέστερον , εἰ καὶ ὀλίγῳ βραδύτερον . 
Κνήμων καὶ Δάμνιππος . 
Κνήμων 
Τοῦτο ἐκεῖνο τὸ τῆς παροιμίας · ὁ νεβρὸς τὸν λέοντα . 
Δαμασίας 
Τί ἀγανακτεῖς , ὦ Κνήμων ; 
Κνήμων 
Πυνθάνῃ ὅ τι ἀγανακτῶ ; 
κληρονόμον ἀκούσιον καταλέλοιπα κατασοφισθεὶς ἄθλιος , οὓς ἐβουλόμην ἂν μάλιστα σχεῖν τἀμὰ παραλιπών . 
Δαμασίας 
Πῶς τοῦτο ἐγένετο ; 
Κνήμων 
Ἑρμόλαον τὸν πάνυ πλούσιον ἄτεκνον ὄντα ἐθεράπευον ἐπὶ θανάτῳ , κἀκεῖνος οὐκ ἀηδῶς τὴν θεραπείαν προσίετο . 
ἔδοξε δή μοι καὶ σοφὸν τοῦτο εἶναι , θέσθαι διαθήκας ἐς τὸ φανερόν , ἐν αἷς ἐκείνῳ καταλέλοιπα τἀμὰ πάντα , ὡς κἀκεῖνος ζηλώσειε καὶ τὰ αὐτὰ πράξειε . 
Δαμασίας 
Τί οὖν δὴ ἐκεῖνος ; 
Κνήμων 
Ὅ τι μὲν αὐτὸς ἐνέγραψε ταῖς ἑαυτοῦ διαθήκαις οὐκ οἶδα ἐγὼ γοῦν ἄφνω ἀπέθανον τοῦ τέγους μοι ἐπιπεσόντος , καὶ νῦν Ἑρμόλαος ἔχει τἀμὰ ὥσπερ τις λαβραξ καὶ τὸ ἄγκιστρον τῷ δελέατι συγκατασπάσας . 
ΔΑΜ Οὐ μόνον , ἀλλὰ καὶ αὐτόν σε τὸν ἁλιέα · 
ὥστε σόφισμα κατὰ σαυτοῦ συντέθεικας . 
Κνήμων 
Ἔοικα · οἰμώζω τοιγαροῦν . 
Σιμύλος καὶ Πολύστρατος . 
Σιμύλος 
Ἥκεις ποτέ , ὦ Πολύστρατε , καὶ σὺ παῤ ἡμᾶς ἔτη οἶμαι οὐ πολὺ ἀποδέοντα τῶν ἑκατὸν βεβιωκώς ; 
Πολύστρατος 
Ὀκτὼ ἐπὶ τοῖς ἐνενήκοντα , ὦ Σιμύλε . 
Σιμύλος 
Πῶς δαὶ τὰ μετ) ἐμὲ ταῦτα ἐβίως τριάκοντα ; 
ἐγὼ γὰρ ἀμφὶ τὰ ἑβδομήκοντά σου ὄντος ἀπέθανον . 
Πολύστρατος 
Ὑπερήδιστα , εἰ καί σοι παράδοξον τοῦτο δόξει . 
Σιμύλος 
Παράδοξον , εἰ γέρων τε καὶ ἀσθενὴς ἄτεκνός τε προσέτι ἥδεσθαι τοῖς ἐν τῷ βίῳ ἐδύνασο . 
Πολύστρατος 
Τὸ μὲν πρῶτον ἅπαντα ἐδυνάμην · ἔτι καὶ παῖδες ὡραῖοι ἦσαν πολλοὶ καὶ γυναῖκες ἁβρόταται καὶ μύρα καὶ οἶνος ἀνθοσμίας καὶ τράπεζα ὑπὲρ τὰς ἐν Σικελίᾳ . 
Σιμύλος 
Καινὰ ταῦτα · ἐγὼ γάρ σε πάνυ φειδόμενον ἠπιστάμην . 
Πολύστρατος 
Ἀλλ) ἐπέρρει μοι , ὦ γενναῖε , παῤ ἄλλων τἀγαθά · καὶ ἕωθεν μὲν εὐθὺς ἐπὶ θύρας ἐφοίτων μάλα πολλοί , μετὰ δὲ παντοῖά μοι δῶρα προσήγετο ἁπανταχόθεν τῆς γῆς τὰ κάλλιστα . 
Σιμύλος 
Ἐτυράννησας , ὦ Πολύστρατε , μετ) ἐμέ ; 
Πολύστρατος 
Οὔκ , ἀλλ) ἐραστὰς εἶχον μυρίους . 
Σιμύλος 
Ἐγέλασα · ἐραστὰς σὺ τηλικοῦτος ὤν , ὀδόντας τέτταρας ἔχων ; 
Πολύστρατος 
Νὴ Δία , τοὺς ἀρίστους γε τῶν ἐν τῇ πόλει · 
καὶ γέροντά με καὶ φαλακρόν , ὡς ὁρᾷς , ὄντα καὶ ληαῶντα προσέτι καὶ κορυζῶντα ὑπερήδοντο θεραπεύοντες , καὶ μακάριος ἦν αὐτῶν ὅντινα ἂν καὶ μόνον προσέβλεψα . 
Σιμύλος 
Μῶν καὶ σύ τινα ὥσπερ ὁ Φάων τὴν Ἀφροδίτην ἐκ Χίου διεπόρθμευσας , εἶτά σοι εὐξαμένῳ ἔδωκε νέον εἶναι καὶ καλὸν ἐξ ὑπαρχῆς καὶ ἀξιέραστον ; 
Πολύστρατος 
Οὔκ , ἀλλὰ τοιοῦτος ὢν περιπόθητος ἦν . 
Σιμύλος 
Αἰνίγματα λέγεις . 
Πολύστρατος 
Καὶ μὴν πρόδηλός γε ὁ ἔρως οὑτοσὶ πολὺς ὢν ὁ περὶ τοὺς ἀτέκνους καὶ πλουσίους γέροντας . 
Σιμύλος 
Νῦν μανθάνω σου τὸ κάλλος , ὦ θαυμάσιε , ὅτι παρὰ τῆς χρυσῆς Ἀφροδίτης ἦν . 
Πολύστρατος 
Ἀτάρ , ὦ Σιμύλε , οὐκ ὀλίγα τῶν ἐραστῶν ἀπολέλαυκα μονονουχὶ προσκυνούμενος ὑπ) αὐτῶν · καὶ 
ἐθρυπτόμην δὲ πολλάκις καὶ ἀπέκλειον αὐτῶν τινας ἐνίοτε , οἱ δὲ ἡμιλλῶντο καὶ ἀλλήλους ὑπερεβάλλοντο ἐν τῇ περὶ ἐμὲ φιλοτιμίᾳ . 
Σιμύλος 
Τέλος δ) οὖν πῶς ἐβουλεύσω περὶ τῶν κτημάτων ; 
Πολύστρατος 
Ἐς τὸ φανερὸν μὲν ἕκαστον αὐτῶν κληρονόμον ἀπολιπεῖν ἔφασκον , ὁ δ) ἐπίστευέ τε ἂν καὶ κολακευτικώτερον παρεσκεύαζεν ἑαυτόν , ἄλλας δὲ τὰς ἀληθεῖς διαθήκας ἔχων , ἐκείνας κατέλιπον οἰμώζειν ἅπασι φράσας . 
Σιμύλος 
Τίνα δὲ αἱ τελευταῖαι τὸν κληρονόμον ἔσχον ; 
ἦ πού τινα τῶν ἀπὸ τοῦ γένους ; 
Πολύστρατος 
Οὐ μὰ Δία , ἀλλὰ νεώνητόν τινα τῶν μειρακίων τῶν ὡραίων Φρύγα . 
Σιμύλος 
Ἀμφὶ πόσα ἔτη , ὦ Πολύστρατε ; 
Πολύστρατος 
Σχεδὸν ἀμφὶ τὰ εἴκοσι . 
Σιμύλος 
Ἤδη μανθάνω ἅτινά σοι ἐκεῖνος ἐχαρίζετο . 
Πολύστρατος 
Πλὴν ἀλλὰ πολὺ ἐκείνων ἀξιώτερος κληρονομεῖν , εἰ καὶ βάρβαρος ἦν καὶ ὄλεθρος , ὃν ἤδη καὶ αυτοὶ οἱ ἄριστοι θεραπεύουσιν . 
ἐκεῖνος τοίνυν ἐκληρονόμησέ μου καὶ νῦν ἐν τοῖς εὐπατρίδαις ἀριθμεῖται ὑπεξυρημένος μὲν τὸ γένειον καὶ βαρβαρίζων , Κόδρου δὲ εὐγενέστερος καὶ Νιρέως καλλίων καὶ Ὀδυσσέως συνετώτερος λεγόμενος εἶναι . 
Σιμύλος 
Οὔ μοι μέλει · καὶ στρατηγησάτω τῆς Ἑλλάδος , εἰ δοκεῖ , ἐκεῖνοι δὲ μὴ κληρονομείτωσαν μόνον . 
Χάρων καὶ Ἑρμῆς καὶ Μένιππος καὶ Κράτων . 
Χάρων 
Ἀκούσατε ὡς ἔχει ἡμῖν τὰ πράγματα . 
μικρὸν μὲν ἡμῖν , ὡς ὁρᾶτε , τὸ σκαφίδιον καὶ ὑπόσαθρόν ἐστι καὶ διαρρεῖ τὰ πολλά , καὶ ἢν τραπῇ ἐπὶ θάτερα , οἰχήσεται περιτραπέν , ὑμεῖς δὲ ἅμα τοσοῦτοι ἥκετε πολλὰ ἐπιφερόμενοι ἕκαστος . 
ἢν οὖν μετὰ τούτων ἐμβῆτε , δέδια μὴ ὕστερον μετανοήσητε , καὶ μάλιστα ὁπόσοι νεῖν οὐκ ἐπίστασθε . 
Ἑρμῆς 
Πῶς οὖν ποιήσαντες εὐπλοήσομεν ; 
Χάρων 
Ἐγὼ ὑμῖν φράσω · γυμνοὺς ἐπιβαίνειν χρὴ τὰ περιττὰ ταῦτα πάντα ἐπὶ τῆς ἠϊόνος καταλιπόντας · 
μόλις γὰρ ἂν καὶ οὕτως δέξαιτο ὑμᾶς τὸ πορθμεῖον . 
σοὶ δέ , ὦ Ἑρμῆ , μελήσει τὸ ἀπὸ τούτου μηδένα παραδέχεσθαι αὐτῶν , ὃς ἂν μὴ ψιλὸς ᾖ καὶ τὰ ἔπιπλα , ὥσπερ ἔφην , ἀποβαλών . 
παρὰ δὲ τὴν ἀποβάθραν ἑστὼς διαγίνωσκε αὐτοὺς καὶ ἀναλάμβανε γυμνοὺς ἐπιβαίνειν ἀναγκάζων . 
Ἑρμῆς 
Εὖ λέγεις , καὶ οὕτω ποιήσωμεν . 
— 
Οὑτοσὶ τίς ὁ πρῶτός ἐστι ; 
Μένιππος 
Μένιππος ἔγωγε . 
ἀλλ) ἰδοὺ ἡ πήρα μοι , ὦ 
Ερμῆ , καὶ τὸ βάκτρον ἐς τὴν λίμνην ἀπερρίφθων , τὸν τρίβωνα δὲ οὐδὲ ἐκόμισα εὖ ποιῶν . 
Ἑρμῆς 
Ἔμβαινε , ὦ Μένιππε ἀνδρῶν ἄριστε , καὶ τὴν προεδρίαν παρὰ τὸν κυβερνήτην ἔχε ἐφ) ὑψηλοῦ , ὡς ἐπισκοπῇς ἅπαντας . 
ὁ καλὸς δ) οὗτος τίς ἐστι ; 
Χάρων 
Χαρμόλεως ὁ Μεγαρικὸς ὁ ἐπέραστος , οὗ τὸ φίλημα διτάλαντον ἦν . 
Ἑρμῆς 
Ἀπόδυθι τοιγαροῦν τὸ κάλλος καὶ τὰ χείλη αὐτοῖς φιλήμασι καὶ τὴν κόμην τὴν βαθεῖαν καὶ τὸ ἐπὶ τῶν παρειῶν ἐρύθημα καὶ τὸ δέρμα ὅλον . 
ἔχει καλῶς , εὔζωνος εἶ , ἐπίβαινε ἤδη . 
ὁ δὲ τὴν πορφυρίδα οὑτοσὶ καὶ τὸ διάδημα ὁ βλοσυρὸς τίς ὢν τυγχάνεις ; 
Λάμπιχος 
Λάμπιχος Γελῴων τύραννος . 
Ἑρμῆς 
Τί οὖν , ὦ Λάμπιχε , τοσαῦτα ἔχων πάρει ; 
Λάμπιχος 
Τί οὖν ; 
ἐχρῆν , ὦ Ἑρμῆ , γυμνὸν ἥκειν τύραννον ἄνδρα ; 
Ἑρμῆς 
Τύραννον μὲν οὐδαμῶς , νεκρὸν δὲ μάλα · 
ὥστε ἀπόθου ταῦτα . 
Λάμπιχος 
Ἰδού σοι ὁ πλοῦτος ἀπέρριπται . 
Ἑρμῆς 
Καὶ τὸν τῦφον ἀπόρριψον , ὦ Λάμπιχε , καὶ τὴν ὑπεροψίαν · βαρήσει γὰρ τὸ πορθμεῖον συνεμπεσόντα . 
Λάμπιχος 
Οὐκοῦν ἀλλὰ τὸ διάδημα ἔασόν με ἔχειν καὶ τὴν ἐφεστρίδα . 
Ἑρμῆς 
Οὐδαμῶς , ἀλλὰ καὶ ταῦτα ἄφες . 
Λάμπιχος 
Εἶεν . 
τί ἔτι ; 
πάντα γὰρ ἀφῆκα , ὡς ὁρᾷς . 
Ἑρμῆς 
Καὶ τὴν ὠμότητα καὶ τὴν ἄνοιαν καὶ τὴν ὕβριν καὶ τὴν ὀργήν , καὶ ταῦτα ἄφες . 
Λάμπιχος 
Ἰδού σοι ψιλός εἰμι . 
Ἑρμῆς 
Ἔμβαινε ἤδη . 
σὺ δὲ ὁ παχύς , ὁ πολύσαρκος τίς ὢν τυγχάνεις ; 
Δαμασίας 
Δαμασίας ὁ ἀθλητής . 
Ἑρμῆς 
Ναί , ἔοικας · οἶδα γάρ σε πολλάκις ἐν ταῖς παλαίστραις ἰδών . 
Δαμασίας 
Ναί , ὦ Ἑρμῆ · ἀλλὰ παράδεξαί με γυμνὸν ὄντα . 
Ἑρμῆς 
Οὐ γυμνόν , ὦ βέλτιστε , τοσαύτας σάρκας περιβεβλημένον · ὥστε ἀπόδυθι αὐτάς , ἐπεὶ καταδύσεις τὸ σκάφος τὸν ἕτερον πόδα ὑπερθεὶς μόνον · ἀλλὰ καὶ τοὺς στεφάνους τούτους ἀπόρριψον καὶ τὰ κηρύγματα . 
Δαμασίας 
Ἰδού σοι γυμνός , ὡς ὁρᾷς , ἀληθῶς εἰμι καὶ ἰσοστάσιος τοῖς ἄλλοις νεκροῖς . 
Ἑρμῆς 
Οὕτως ἄμεινον ἀβαρῆ εἶναι · ὥστε ἔμβαινε . 
καὶ σὺ δὲ τὸν πλοῦτον ἀποθέμενος , ὦ Κράτων , καὶ τὴν μαλακίαν δὲ προσέτι καὶ τὴν τρυφὴν μηδὲ τὰ ἐντάφια κόμιζε μηδὲ τὰ τῶν προγόνων ἀξιώματα , κατάλιπε δὲ καὶ γένος καὶ δόξαν καὶ εἴ ποτέ σε ἡ πόλις ἀνεκήρυξε καὶ τὰς τῶν ἀνδριάντων ἐπιγραφάς , μηδέ , ὅτι μέγαν τάφον ἐπί σοι ἔχωσαν , λέγε · βαρύνει γὰρ καὶ ταῦτα μνημονευόμενα . 
Κράτων 
Οὐχ ἑκὼν μέν , ἀπορρίψω δέ · τί γὰρ ἂν καὶ πάθοιμι ; 
Ἑρμῆς 
Βαβαῖ . 
σὺ δὲ ὁ ἔνοπλος τί βούλει ; 
ἢ τί τὸ τρόπαιον τοῦτο φέρεις ; 
στρατηγός 
Ὅτι ἐνίκησα , ὦ Ἑρμῆ , καὶ ἠρίστευσα καὶ ἡ πόλις ἐτίμησέ με . 
Ἑρμῆς 
Ἄφες ὑπὲρ γῆς τὸ τρόπαιον · ἐν ᾅδου γὰρ εἰρήνη καὶ οὐδὲν ὅπλων δεήσει . 
ὁ σεμνὸς δὲ οὗτος ἀπό γε τοῦ σχήματος καὶ βρενθυόμενος , ὁ τὰς ὀφρῦς ἐπηρκώς , ὁ ἐπὶ τῶν φροντίδων τίς ἐστιν , ὁ τὸν βαθὺν πώγωνα καθειμένος ; 
Μένιππος 
Φιλόσοφός τις , ὦ Ἑρμῆ , μᾶλλον δὲ γόης καὶ τερατείας μεστός · ὥστε ἀπόδυσον καὶ τοῦτον · ὄψει γὰρ πολλὰ καὶ γελοῖα ὑπὸ τῷ ἱματίῳ σκεπόμενα . 
Ἑρμῆς 
Ἀπόθου σὺ τὸ σχῆμα πρῶτον , εἶτα καὶ ταυτὶ πάντα . 
ὦ Ζεῦ , ὅσην μὲν τὴν ἀλαζονείαν κομίζει , ὅσην δὲ ἀμαθίαν καὶ ἔριν καὶ κενοδοξίαν καὶ ἐρωτήσεις ἀπόρους καὶ λόγους ἀκανθώδεις καὶ ἐννοίας πολυπλόκους , ἀλλὰ καὶ ματαιοπονίαν μάλα πολλὴν καὶ λῆρον οὐκ ὀλίγον καὶ ὕθλους καὶ μικρολογίαν , νὴ Δία καὶ χρυσίον γε 
τουτὶ καὶ ἡδυπάθειαν δὲ καὶ ἀναισχυντίαν καὶ ὀργὴν καὶ τρυφὴν καὶ μαλακίαν · οὐ λέληθε γάρ με , εἰ καὶ μάλα περικρύπτεις αὐτά . 
καὶ τὸ ψεῦδος δὲ ἀπόθου καὶ τὸν τῦφον καὶ τὸ οἴεσθαι ἀμείνων εἶναι τῶν ἄλλων · ὡς εἴ γε ταῦτα πάντα ἔχων ἐμβαίης , ποία πεντηκόντορος δέξαιτο ἄν σε ; 
φιλόσοφος 
Ἀποτίθεμαι τοίνυν αὐτά , ἐπείπερ οὕτω κελεύεις . 
Μένιππος 
Ἀλλὰ καὶ τὸν πώγωνα τοῦτον ἀποθέσθω , ὦ Ἑρμῆ , βαρύν τε ὄντα καὶ λάσιον , ὡς ὁρᾶς · πέντε μναῖ τριχῶν εἰσι τοὐλάχιστον . 
Ἑρμῆς 
Εὖ λέγεις · ἀπόθου καὶ τοῦτον . 
φιλόσοφος 
Καὶ τίς ὁ ἀποκείρων ἔσται ; 
Ἑρμῆς 
Μένιππος οὑτοσὶ λαβὼν πέλεκυν τῶν ναυπηγικῶν ἀποκόψει αὐτὸν ἐπικόπῳ τῇ ἀποβάθρᾳ χρησάμενος . 
Μένιππος 
Οὔκ , ὦ Ἑρμῆ , ἀλλὰ πρίονά μοι ἀνάδος · γελοιότερον γὰρ τοῦτο . 
Ἑρμῆς 
Ὁ πέλεκυς ἱκανός . 
εὖ γε . 
ἀνθρωπινώτερος νῦν ἀναπέφηνας ἀποθέμενος σαυτοῦ τὴν κινάβραν . 
Μένιππος 
Βούλει μικρὸν ἀφέλωμαι καὶ τῶν ὀφρύων ; 
Ἑρμῆς 
Μάλιστα · ὑπὲρ τὸ μέτωπον γὰρ καὶ ταύτας ἐπῆρκεν , οὐκ οἶδα ἐφ) ὅτῳ ἀνατείνων ἑαυτόν . 
τί τοῦτο ; 
καὶ δακρύεις , ὦ κάθαρμα , καὶ πρὸς θάνατον ἀποδειλιᾷς ; 
ἔμβηθι δ) οὖν . 
Μένιππος 
Ἓν ἔτι τὸ βαρύτατον ὑπὸ μάλης ἔχει . 
Ἑρμῆς 
Τί , ὦ Μένιππε ; 
Μένιππος 
Κολακείαν , ὦ Ἑρμῆ , πολλὰ χρησιμεύσασαν αὐτῷ ἐν τῷ βίῳ . 
φιλόσοφος 
Οὐκοῦν καὶ σύ , ὦ Μένιππε , ἀπόθου τὴν ἐλευθερίαν καὶ παρρησίαν καὶ τὸ ἄλυπον καὶ τὸ γενναῖον καὶ τὸν γέλωτα · μόνος γοῦν τῶν ἄλλων γελᾷς . 
Ἑρμῆς 
Μηδαμῶς , ἀλλὰ καὶ ἔχε ταῦτα , κοῦφα γὰρ καὶ πάνυ εὔφορα ὄντα καὶ πρὸς τὸν κατάπλουν χρήσιμα . 
καὶ ὁ ῥήτωρ δὲ σὺ ἀπόθου τῶν ῥημάτων τὴν τοσαύτην ἀπεραντολογίαν καὶ ἀντιθέσεις καὶ παρισώσεις καὶ περιόδους καὶ βαρβαρισμοὺς καὶ τὰ ἄλλα βάρη τῶν λόγων . 
ῥήτωρ 
Ἢν ἰδού , ἀποτίθεμαι . 
Ἑρμῆς 
Εὖ ἔχει · ὥστε λύε τὰ ἀπόγεια , τὴν ἀποβάθραν ἀνελώμεθα , τὸ ἀγκύριον ἀνεσπάσθω , πέτασον τὸ ἱστίον , εὔθυνε , ὦ πορθμεῦ , τὸ πηδάλιον · εὐπλοῶμεν . 
τί οἰμώζετε , ὦ μάταιοι , καὶ μάλιστα ὁ φιλόσοφος σὺ ὁ ἀρτίως τὸν πώγωνα δεδῃωμένος ; 
φιλόσοφος 
Ὅτι , ὦ Ἑρμῆ , ἀθάνατον ᾤμην τὴν ψυχὴν ὑπάρχειν . 
Μένιππος 
Ψεύδεται · ἄλλα γὰρ ἔοικε λυπεῖν αὐτόν . 
Ἑρμῆς 
Τὰ ποῖα ; 
Μένιππος 
Ὅτι μηκέτι δειπνήσει πολυτελῆ δεῖπνα μηδὲ νύκτωρ ἐξιὼν ἅπαντας λανθάνων τῷ ἱματίῳ τὴν κεφαλὴν κατειλήσας περίεισιν ἐν κύκλῳ τὰ χαμαιτυπεῖα , καὶ ἕωθεν ἐξαπατῶν τοὺς νέους ἐπὶ τῇ σοφίᾳ ἀργύριον λήψεται · 
ταῦτα λυπεῖ αὐτόν . 
φιλόσοφος 
Σὺ γάρ , ὦ Μένιππε , οὐκ ἄχθῃ ἀποθανών ; 
Μένιππος 
Πῶς , ὃς ἔσπευσα ἐπὶ τὸν θάνατον καλέσαντος μηδενός ; 
ἀλλὰ μεταξὺ λόγων . 
οὐ κραυγή τις ἀκούεται ὥσπερ τινῶν ἀπὸ γῆς βοώντων ; 
Ἑρμῆς 
Ναί , ὦ Μένιππε , οὐκ ἀφ) ἑνός γε χωρίου , ἀλλ) οἱ μὲν ἐς τὴν ἐκκλησίαν συνελθόντες ἄσμενοι γελῶσι πάντες ἐπὶ τῷ Λαμπίχου θανάτῳ καὶ ἡ γυνὴ αὐτοῦ συνέχεται πρὸς τῶν γυναικῶν καὶ τὰ παιδία νεογνὰ ὄντα ὁμοίως κἀκεῖνα ὑπὸ τῶν παίδων βάλλεται ἀφθόνοις τοῖς λίθοις · ἄλλοι δὲ Διόφαντον τὸν ῥήτορα ἐπαινοῦσιν ἐν Σικυῶνι ἐπιταφίους λόγους διεξιόντα ἐπὶ Κράτωνι τούτῳ . 
καὶ νὴ Δία γε ἡ Δαμασίου μήτηρ κωκύουσα ἐξάρχει τοῦ θρήνου σὺν γυναιξὶν ἐπὶ τῷ Δαμασίᾳ · σὲ δέ , ὦ Μένιππε , οὐδεὶς δακρύει , καθ) ἡσυχίαν δὲ κεῖσαι μόνος . 
Μένιππος 
Οὐδαμῶς , ἀλλ) ἀκούσῃ τῶν κυνῶν μετ) ὀλίγον ὠρυομένων οἴκτιστον ἐπ) ἐμοὶ καὶ τῶν κοράκων τυπτομένων τοῖς πτεροῖς , ὁπόταν συνελθόντες θάπτωσί με . 
Ἑρμῆς 
Γεννάδας εἶ , ὦ Μένιππε . 
ἀλλ) ἐπεὶ καταπεπλεύκαμεν ἡμεῖς , ὑμεῖς μὲν ἄπιτε πρὸς τὸ δικαστήριον 
εὐθεῖαν ἐκείνην προϊόντες , ἐγὼ δὲ καὶ ὁ πορθμεὺς ἄλλους μετελευσόμεθα . 
Μένιππος 
Εὐπλοεῖτε , ὦ Ἑρμῆ · προΐωμεν δὲ καὶ ἡμεῖς . 
τί οὖν ἔτι καὶ μέλλετε ; 
πάντως δικασθῆναι δεήσει , καὶ τὰς καταδίκας φασὶν εἶναι βαρείας , τροχοὺς καὶ λίθους καὶ γῦπας · δειχθήσεται δὲ ὁ ἑκάστου βίος ἀκριβῶς . 
Κράτης καὶ Διογένης . 
Κράτης 
Μοίριχον τὸν πλούσιον ἐγίνωσκες , ὦ 
Διόγενες , τὸν πάνυ πλούσιον , τὸν ἐκ Κορίνθου , τὸν τὰς πολλὰς ὁλκάδας ἔχοντα , οὗ ἀνεψιὸς Ἀριστέας , πλούσιος καὶ αὐτὸς ὤν ; 
ὃς τὸ Ὁμηρικὸν ἐκεῖνο εἰώθει ἐπιλέγειν , 
ἤ μ) ἀνάειῤ ἢ ἐγὼ σέ . 
Διογένης 
Τίνος ἕνεκα , ὦ Κράτης ; 
Κράτης 
Ἐθεράπευον ἀλλήλους τοῦ κλήρου ἕνεκα ἑκάτερος ἡλικιῶται ὄντες , καὶ τὰς διαθήκας ἐς τὸ φανερὸν ἐτίθεντο , Ἀριστέαν μὲν ὁ Μοίριχος , εἰ προαποθάνοι , δεσπότην ἀφιεὶς τῶν ἑαυτοῦ πάντων , Μοίριχον δὲ ὁ Ἀριστέας , εἰ προαπέλθοι αὐτοῦ . 
ταῦτα μὲν ἐγέγραπτο , οἱ δ) ἐθεράπευον ὑπερβαλλόμενοι ἀλλήλους τῇ κολακείᾳ · 
καὶ οἱ μάντεις , οἵ τε ἀπὸ τῶν ἄστρων τεκμαιρόμενοι τὸ μέλλον οἵ τε ἀπὸ τῶν ὀνειράτων , ὥς γε Χαλδαίων παῖδες , ἀλλὰ καὶ ὁ Πύθιος αὐτὸς ἄρτι μὲν Ἀριστέᾳ παρεῖχε τὸ κράτος , ἄρτι δὲ Μοιρίχῳ , καὶ τὰ τάλαντα ποτὲ μὲν ἐπ) ἐκεῖνον , νῦν δ) ἐπὶ τοῦτον ἔρρεπε . 
Διογένης 
Τί οὖν πέρας ἐγένετο , ὦ Κράτης ; 
ἀκοῦσαι γὰρ ἄξιον . 
Κράτης 
Ἄμφω τεθνᾶσιν ἐπὶ μιᾶς ἡμέρας , οἱ δὲ κλῆροι ἐς Εὐνόμιον καὶ Θρασυκλέα περιῆλθον ἄμφω συγγενεῖς ὄντας οὐδὲ πώποτε προμαντευομένους οὕτω γενέσθαι ταῦτα · διαπλέοντες γὰρ ἀπὸ Σικυῶνος ἐς Κίρραν κατὰ μέσον τὸν πόρον πλαγίῳ περιπεσόντες τῷ Ἰάπυγι ἀνετράπησαν . 
Διογένης 
Εὖ ἐποίησαν . 
ἡμεῖς δὲ ὁπότε ἐν τῷ βίῳ ἦμεν , οὐδὲν τοιοῦτον ἐνενοοῦμεν περὶ ἀλλήλων · οὔτε ἐγώ ποτε ηὐξάμην Ἀντισθένην ἀποθανεῖν , ὡς κληρονομήσαιμι τῆς βακτηρίας αὐτοῦ — 
εἶχε δὲ πάνυ καρτερὰν ἐκ κοτίνου ποιησάμενος — 
οὔτε οἶμαι σὺ ὁ Κράτης ἐπεθύμεις κληρονομεῖν ἀποθανόντος ἐμοῦ τὰ κτήματα καὶ τὸν πίθον καὶ τὴν πήραν χοίνικας δύο θέρμων ἔχουσαν . 
Κράτης 
Οὐδὲν γάρ μοι τούτων ἔδει , ἀλλ) οὐδὲ σοί , ὦ Διόγενες · ἃ γὰρ ἐχρῆν , σύ τε Ἀντισθένους ἐκληρονόμησας καὶ ἐγὼ σοῦ , πολλῷ μείζω καὶ σεμνότερα τῆς Περσῶν ἀρχῆς . 
Διογένης 
Τίνα ταῦτα φής ; 
Κράτης 
Σοφίαν , αὐτάρκειαν , ἀλήθειαν , παρρησίαν , ἐλευθερίαν . 
Διογένης 
Νὴ Δία , μέμνημαι καὶ τοῦτον διαδεξαμενος τὸν πλοῦτον παρὰ Ἀντισθένους καὶ σοὶ ἔτι πλείω καταλιπών . 
Κράτης 
Ἀλλ) οἱ ἄλλοι ἠμέλουν τῶν τοιούτων κτημάτων καὶ οὐδεὶς ἐθεράπευεν ἡμᾶς κληρονομήσειν προσδοκῶν , ἐς δὲ τὸ χρυσίον πάντες ἔβλεπον . 
Διογένης 
Εἰκότως · οὐ γὰρ εἶχον ἔνθα ἂν δέξαιντο τὰ τοιαῦτα παῤ ἡμῶν διερρυηκότες ὑπὸ τρυφῆς , καθάπερ τὰ σαπρὰ τῶν βαλαντίων · ὥστε εἴ ποτε καὶ ἐμβάλοι τις ἐς αὐτοὺς ἢ σοφίαν ἢ παρρησίαν ἢ ἀλήθεια , ἐξέπιπτεν εὐθὺς καὶ διέρρει , τοῦ πυθμένος στέγειν οὐ δυναμένου , οἷόν τι πάσχουσιν αἱ τοῦ Δαναοῦ αὗται παρθένοι εἰς τὸν τετρημένον πίθον ἐπαντλοῦσαι · τὸ δὲ χρυσίον ὀδοῦσι καὶ ὄνυξι καὶ πάσῃ μηχανῇ ἐφύλαττον . 
Κράτης 
Οὐκοῦν ἡμεῖς μὲν ἕξομεν κἀνταῦθα τὸν πλοῦτον , οἱ δὲ ὀβολὸν ἥξουσι κομίζοντες καὶ τοῦτον ἄχρι τοῦ πορθμέως . 
Ἀλέξανδρος , Ἀννίβας , Μίνως καὶ Σκηπίων . 
Ἀλέξανδρος 
Ἐμὲ δεῖ προκεκρίσθαι σου , ὦ Λίβυ · ἀμείνων γάρ εἰμι . 
Ἀννίβας 
Οὐ μὲν οὖν , ἀλλ) ἐμέ . 
Ἀλέξανδρος 
Οὐκοῦν ὁ Μίνως δικασάτω . 
Μίνως 
Τίνες δὲ ἐστέ ; 
Ἀλέξανδρος 
Οὗτος μὲν Ἀννίβας ὁ Καρχηδόνιος , ἐγὼ δὲ 
Ἀλέξανδρος ὁ Φιλίππου . 
Μίνως 
Νὴ Δία ἔνδοξοί γε ἀμφότεροι . 
ἀλλὰ περὶ τίνος ὑμῖν ἡ ἔρις ; 
Ἀλέξανδρος 
Περὶ προεδρίας · φησὶ γὰρ οὗτος ἀμείνων 
γεγενῆσθαι στρατηγὸς ἐμοῦ , ἐγὼ δέ , ὥσπερ ἅπαντες ἴσασιν , οὐχὶ τούτου μόνον , ἀλλὰ πάντων σχεδὸν τῶν πρὸ ἐμοῦ φημὶ διενεγκεῖν τὰ πολέμια . 
Μίνως 
Οὐκοῦν ἐν μέρει ἑκάτερος εἰπάτω , σὺ δὲ πρῶτος ὁ Λίβυς λέγε . 
Ἀννίβας 
Ἓν μὲν τοῦτο , ὦ Μίνως , ὠνάμην , ὅτι ἐνταῦθα καὶ τὴν Ἑλλάδα φωνὴν ἐξέμαθον · ὥστε οὐδὲ ταύτῃ πλέον οὗτος ἐνέγκαιτό μου . 
φημὶ δὲ τούτους μάλιστα ἐπαίνου ἀξίους εἶναι , ὅσοι τὸ μηδὲν ἐξ ἀρχῆς ὄντες ὅμως ἐπὶ μέγα προεχώρησαν δἰ αὑτῶν δύναμίν τε περιβαλόμενοι καὶ ἄξιοι δόξαντες ἀρχῆς . 
ἔγωγ) οὖν μετ) ὀλίγων ἐξορμήσας εἰς τὴν Ἰβηρίαν τὸ πρῶτον ὕπαρχος ὢν τῷ ἀδελφῷ μεγίστων ἠξιώθην ἄριστος κριθείς , καὶ τούς τε 
Κελτίβηρας εἷλον καὶ Γαλατῶν ἐκράτησα τῶν ἐσπερίων καὶ τὰ μεγάλα ὄρη ὑπερβὰς τὰ περὶ τὸν Ἠριδανὸν ἅπαντα κατέδραμον καὶ ἀναστάτους ἐποίησα τοσαύτας πόλεις καὶ τὴν πεδινὴν Ἰταλίαν ἐχειρωσάμην καὶ μέχρι τῶν προαστείων τῆς προὐχούσης πόλεως ἦλθον καὶ τοσούτους ἀπέκτεινα μιᾶς ἡμέρας , ὥστε τοὺς δακτυλίους αὐτῶν μεδίμνοις ἀπομετρῆσαι καὶ τοὺς ποταμοὺς γεφυρῶσαι νεκροῖς . 
καὶ ταῦτα πάντα ἔπραξα οὔτε Ἄμμωνος υἱὸς ὀνομαζόμενος οὔτε θεὸς εἶναι προσποιούμενος ἢ ἐνύπνια τῆς μητρὸς διεξιών , ἀλλ) ἄνθρωπος εἶναι ὁμολογῶν , στρατηγοῖς τε τοῖς συνετωτάτοις ἀντεξεταζόμενος καὶ στρατιώταις τοῖς μαχιμωτάτοις συμπλεκόμενος , οὐ Μήδους καὶ Ἀρμενίους καταγωνιζόμενος ὑποφεύγοντας πρὶν διώκειν τινὰ καὶ τῷ τολμήσαντι παραδιδόντας εὐθὺς τὴν νίκην . 
Ἀλέξανδρος δὲ πατρῴαν ἀρχὴν παραλαβὼν ηὔξησε καὶ παρὰ πολὺ ἐξέτεινε χρησάμενος τῇ τῆς τύχης ὁρμῇ . 
ἐπεὶ δ) οὖν ἐνίκησέ τε καὶ τὸν ὄλεθρον ἐκεῖνον 
Δαρεῖον ἐν Ἰσσῷ τε καὶ Ἀρβήλοις ἐκράτησεν , ἀποστὰς τῶν πατρῴων προσκυνεῖσθαι ἠξίου καὶ ἐς δίαιταν τὴν 
Μηδικὴν μετεδιῄτησεν ἑαυτὸν καὶ ἐμιαιφόνει ἐν τοῖς συμποσίοις τοὺς φίλους καὶ συνελάμβανεν ἐπὶ θανάτῳ . 
ἐγὼ δὲ ἦρξα ἐπ) ἴσης τῆς πατρίδος , καὶ ἐπειδὴ μετεπέμπετο τῶν πολεμίων μεγάλῳ στόλῳ ἐπιπλευσάντων τῇ 
Λιβύῃ , τὰχέως ὑπήκουσα , καὶ ἰδιώτην ἐμαυτὸν παρέσχον καὶ καταδικασθεὶς ἤνεγκα εὐγνωμόνως τὸ πρᾶγμα . 
καὶ ταῦτα ἔπραξα βάρβαρος ὢν καὶ ἀπαίδευτος παιδείας τῆς 
Ἑλληνικῆς καὶ οὔτε Ὅμηρον ὥσπερ οὗτος ῥαψῳδῶν οὔτε ὑπ) Ἀριστοτέλει τῷ σοφιστῇ παιδευθείς , μόνῃ δὲ τῇ φύσει 
ἀγαθῇ χρησάμενος . 
ταῦτά ἐστιν ἃ ἐγὼ Ἀλεξάνδρου ἀμείνων φημὶ εἶναι . 
εἰ δέ ἐστι καλλίων οὑτοσί , διότι διαδήματι τὴν κεφαλὴν διεδέδετο , Μακεδόσι μὲν ἴσως καὶ ταῦτα σεμνά , οὐ μὴν διὰ τοῦτο ἀμείνων δόξειεν ἂν γενναίου καὶ στρατηγικοῦ ἀνδρὸς τῇ γνώμῃ πλέον ἤπερ τῇ τύχῃ κεχρημένου . 
Μίνως 
Ὁ μὲν εἴρηκεν οὐκ ἀγεννῆ τὸν λόγον οὐδὲ ὡς 
Λίβυν εἰκὸς ἦν ὑπὲρ αὑτοῦ . 
σὺ δέ , ὦ Ἀλέξανδρε , τί πρὸς ταῦτα φής ; 
Ἀλέξανδρος 
Ἐχρῆν μέν , ὦ Μίνως , μηδὲν πρὸς ἄνδρα οὕτω θρασὺν ἀποκρίνασθαι · ἱκανὴ γὰρ ἡ φήμη διδάξαι σε , οἷος μὲν ἐγὼ βασιλεύς , οἷος δὲ οὗτος λῃστὴς ἐγένετο . 
ὅμως δὲ ὅρα εἰ κατ) ὀλίγον αὐτοῦ διήνεγκα , ὃς νέος ὢν ἔτι παρελθὼν ἐπὶ τὰ πράγματα καὶ τὴν ἀρχὴν τεταραγμένην κατέσχον καὶ τοὺς φονέας τοῦ πατρὸς μετῆλθον , κᾆτα φοβήσας τὴν Ἑλλάδα τῇ Θηβαίων ἀπωλείᾳ στρατηγός τε ὑπ) αὐτῶν χειροτονηθεὶς οὐκ ἠξίωσα τὴν Μακεδόνων ἀρχὴν περιέπων ἀγαπᾶν ἄρχειν ὁπόσων ὁ πατὴρ κατέλιπεν , ἀλλὰ πᾶσαν ἐπινοήσας τὴν γῆν καὶ δεινὸν ἡγησάμενος , εἰ μὴ ἁπάντων κρατήσαιμι , ὀλίγους ἄγων ἐσέβαλον ἐς τὴν Ἀσίαν , καὶ ἐπί τε Γρανικῷ ἐκράτησα μεγάλῃ μάχῃ καὶ τὴν Λυδίαν λαβὼν καὶ Ἰωνίαν καὶ Φρυγίαν καὶ ὅλως τὰ ἐν ποσὶν ἀεὶ χειρούμενος ἦλθον ἐπὶ Ἰσσόν , ἔνθα Δαρεῖος ὑπέμεινε μυριάδας πολλὰς στρατοῦ ἄγων . 
καὶ τὸ ἀπὸ τούτου , ὦ Μίνως , ὑμεῖς ἴστε ὅσους ὑμῖν νεκροὺς ἐπὶ μιᾶς ἡμέρας κατέπεμψα · φησὶ γοῦν ὁ πορθμεὺς μὴ διαρκέσαι αὐτοῖς τότε τὸ σκάφος . 
ἀλλα σχεδίας πηξαμένους τοὺς πολλοὺς αὐτῶν διαπλεῦσαι . 
καὶ ταῦτα διέπραττον αὐτὸς προκινδυνεύων καὶ τιτρωσκεσθαι ἀξιῶν · καὶ ἵνα σοὶ μὴ τὰ ἐν Τύρῳ μηδὲ τὰ ἐν Ἀρ βήλοις διηγήσωμαι , ἀλλὰ καὶ μέχρι Ἰνδῶν ἦλθον καὶ τὸν 
Ὠκεανὸν ὅρον ἐποιησάμην τῆς ἀρχῆς καὶ τοὺς ἐλέφαντας αὐτῶν εἷλον καὶ Πῶρον ἐχειρωσάμην , καὶ Σκύθας δὲ οὐκ εὐκαταφρονήτους ἄνδρας ὑπερβὰς τὸν Τάναϊν ἐνίκησα μεγάλῃ ἱππομαχίᾳ , καὶ τοὺς φίλους εὖ ἐποίησα καὶ τοὺς ἐχθροὺς ἠμυνάμην . 
εἰ δὲ καὶ θεὸς ἐδόκουν τοῖς ἀνθρώποις , συγγνωστοὶ ἐκεῖνοι πρὸς τὸ μέγεθος τῶν πραγμάτων καὶ τοιοῦτόν τι πιστεύσαντες περὶ ἐμοῦ . 
τὸ δ) οὖν τελευταῖον ἐγὼ μὲν βασιλεύων ἀπέθανον , οὗτος δὲ ἐν φυγῇ ὢν παρὰ Προυσίᾳ τῷ Βιθυνῷ , καθάπερ ἄξιον ἦν πανουργότατον καὶ ὠμότατον ὄντα · ὡς γὰρ δὴ ἐκράτησε τῶν Ἰταλῶν , ἐῶ λέγειν ὅτι οὐκ ἰσχύι , ἀλλὰ πονηρίᾳ καὶ ἀπιστίᾳ καὶ δόλοις , νόμιμον δὲ ἢ προφανὲς οὐδέν . 
ἐπεὶ δέ μοι ὠνείδισε τὴν τρυφήν , ἐκλελῆσθαί μοι δοκεῖ οἷα ἐποίει ἐν Καπύῃ ἑταίραις συνὼν καὶ τοὺς τοῦ ποκέμου καιροὺς ὁ θαυμάσιος καθηδυπαθῶν . 
ἐγὼ δὲ εἰ μὴ μικρὰ τὰ ἑσπέρια δόξας ἐπὶ τὴν ἕω μᾶλλον ὥρμησα , τί ἂν μέγα ἔπραξα Ἰταλίαν ἀναιμωτὶ λαβὼν καὶ Λιβύην καὶ τὰ μέχρι Γαδείρων ὑπαγόμενος ; 
ἀλλ) οὐκ ἀξιόμαχα ἔδοξέ μοι ἐκεῖνα ὑποπτήσσοντα ἤδη καὶ δεσπότην ὁμολογοῦντα . 
εἴρηκα · σὺ δέ , ὦ Μίνως , δίκαζε · ἱκανὰ γὰρ ἀπὸ πολλῶν καὶ ταῦτα . 
Σκηπίων 
Μὴ πρότερον , ἢν μὴ καὶ ἐμοῦ ἀκούσῃς . 
Μίνως 
Τίς γὰρ εἶ , ὦ βέλτιστε ; 
ἢ πόθεν ὢν ἐρεῖς ; 
Σκηπίων 
Ἰταλιώτης Σκηπίων στρατηγὸς ὁ καθελὼν 
Καρχηδόνα καὶ κρατήσας Λιβύων μεγάλαις μάχαις . 
Μίνως 
Τί οὖν καὶ σὺ ἐρεῖς ; 
Σκηπίων 
Ἀλεξάνδρου μὲν ἥττων εἶναι , τοῦ δὲ Ἀννίβου 
ἀμείνων , ὃς ἐδίωξα νικήσας αὐτὸν καὶ φυγεῖν κατηναγκασα ἀτίμως . 
πῶς οὖν οὐκ ἀναίσχυντος οὗτος , ὃς προς Ἀλέξανδρον ἁμιλλᾶται , ᾧ οὐδὲ Σκηπίων ἐγὼ ὁ νενικηκὼς ἐμαυτὸν παραβάλλεσθαι ἀξιῶ ; 
Μίνως 
Νὴ Δἴ εὐγνώμονα φής , ὦ Σκηπίων · ὥστε πρῶτος μὲν κεκρίσθω Ἀλέξανδρος , μετ) αὐτὸν δὲ σύ , εἶτα , εἰ δοκεῖ , τρίτος Ἀννίβας οὐδὲ οὗτος εὐκαταφρόνητος ὤν . 
Διογένης καὶ Ἀλέξανδρος . 
Διογένης 
Τί τοῦτο , ὦ Ἀλέξανδρε ; 
καὶ συ τέθνηκας ὥσπερ καὶ ἡμεῖς ἅπαντες ; 
Ἀλέξανδρος 
Ὁρᾷς , ὦ Διόγενες · οὐ παράδοξον δέ , εἰ ἄνθρωπος ὢν ἀπέθανον . 
Διογένης 
Οὐκοῦν ὁ Ἄμμων ἐψεύδετο λέγων ἑαυτοῦ σε εἶναι , σὺ δὲ Φιλίππου ἄρα ἦσθα ; 
Ἀλέξανδρος 
Φιλίππου δηλαδή · οὐ γὰρ ἂν ἐτεθνήκειν Ἄμμωνος ὤν . 
Διογένης 
Καὶ μὴν καὶ περὶ τῆς Ὀλυμπιάδος ὅμοια ἐλέγετο , δράκοντα ὁμιλεῖν αὐτῇ καὶ βλέπεσθαι ἐν τῇ εὐνῇ , εἶτα οὕτω σε τεχθῆναι , τὸν δὲ Φίλιππον ἐξηπατῆσθαι οἰόμενον παῤ ἑαυτοῦ σε εἶναι . 
Ἀλέξανδρος 
Κἀγὼ ταῦτα ἤκουον ὥσπερ σύ , νῦν δὲ ὁρῶ , ὅτι οὐδὲν ὑγιὲς οὔτε ἡ μήτηρ οὔτε οἱ τῶν Ἀμμωνίων προφῆται ἔλεγον . 
Διογένης 
Ἀλλὰ τὸ ψεῦδος αὐτῶν οὐκ ἄχρηστόν σοι , 
ὦ Ἀλέξανδρε , πρὸς τὰ πράγματα ἐγένετο · πολλοὶ γὰρ ὑπέπτησσον θεὸν εἶναί σε νομίζοντες . 
ἀτὰρ εἰπέ μοι , τίνι τὴν τοσαύτην ἀρχὴν καταλέλοιπας ; 
Ἀλέξανδρος 
Οὐκ οἶδα , ὦ Διόνενες · οὐ γὰρ ἔφθασα ἐπισκῆψαί τι περὶ αὐτῆς ἢ τοῦτο μόνον , ὅτι ἀποθνήσκων 
Περδίκκᾳ τὸν δακτύλιον ἐπέδωκα . 
πλὴν ἀλλὰ τί γελᾷς , ὦ Διόγενες ; 
Διογένης 
Τί γὰρ ἄλλο ἢ ἀνεμνήσθην οἷα ἐποίει ἡ Ἑλλάς , ἄρτι σε παρειληφότα τὴν ἀρχὴν κολακεύοντες καὶ προστάτην αἱρούμενοι καὶ στρατηγὸν ἐπὶ τοὺς βαρβάρους , ἔνιοι δὲ καὶ τοῖς δώδεκα θεοῖς προστιθέντες καὶ οἰκοδομοῦντές σοι νεὼς καὶ θύοντες ὡς δράκοντος υἱῷ . 
ἀλλ) εἰπέ μοι , ποῦ σε οἱ Μακεδόνες ἔθαψαν ; 
Ἀλέξανδρος 
Ἔτι ἐν Βαβυλῶνι κεῖμαι τριακοστὴν ταύτην ἡμέραν , ὑπισχνεῖται δὲ Πτολεμαῖος ὁ ὑπασπιστής , ἤν ποτε ἀγάγῃ σχολὴν ἀπὸ τῶν θορύβων τῶν ἐν ποσίν , ἐς 
Αἴγυπτον ἀπαγαγὼν θάψειν ἐκεῖ , ὡς γενοίμην εἷς τῶν Αἰγυπτίων θεῶν . 
Διογένης 
Μὴ γελάσω οὖν , ὦ Ἀλέξανδρε , ὁρῶν καὶ ἐν ᾅδου ἔτι σε μωραίνοντα καὶ ἐλπίζοντα Ἄνουβιν ἢ Ὄσιριν γενήσεσθαι ; 
πλὴν ἀλλὰ ταῦτα μέν , ὦ θειότατε , μὴ ἐλπίσῃς · οὐ γὰρ θέμις ἀνελθεῖν τινα τῶν ἅπαξ διαπλευσάντων τὴν λίμνην καὶ ἐς τὸ εἴσω τοῦ στομίου παρελθόντων · 
οὐ γὰρ ἀμελὴς ὁ Αἰακὸς οὐδ) ὁ Κέρβερος εὐκαταφρόνητος . 
ἐκεῖνο δέ γε ἡδέως ἂν μάθοιμι παρὰ σοῦ , πῶς φέρεις , ὁπόταν ἐννοήσῃς , ὅσην εὐδαιμονίαν ὑπὲρ γῆς ἀπολιπὼν ἀφῖξαι , σωματοφύλακας καὶ ὑπασπιστὰς καὶ σατράπας καὶ χρυσὸν τοσοῦτον καὶ ἔθνη προσκυνοῦντα καὶ Βαβυλῶνα καὶ Βάκτρα καὶ τὰ μεγάλα θηρία καὶ τιμὴν καὶ δόξαν καὶ τὸ ἐπίσημον εἶναι ἐξελαύνοντα διαδεδεμένον ταινίᾳ λευκῇ τὴν κεφαλὴν πορφυρίδα ἐμπεπορπημένον . 
οὐ λυπεῖ ταῦτά σε ὑπὸ τὴν μνήμην ἰόντα ; 
τί δακρύεις , ὦ μάταιε ; 
οὐδὲ ταῦτά σε ὁ σοφὸς 
Ἀριστοτέλης ἐπαίδευσε μὴ οἴεσθαι βέβαια εἶναι τὰ παρὰ τῆς τύχης ; 
Ἀλέξανδρος 
Ὁ σοφός ; 
ἁπάντων ἐκεῖνος κολάκων ἐπιτριπτότατος ὤν . 
ἐμὲ μόνον ἔασον τὰ Ἀριστοτέλους εἰδέναι , ὅσα μὲν ᾔτησε παῤ ἐμοῦ , οἷα δὲ ἐπέστελλεν , ὡς δὲ κατεχρῆτό μου τῇ περὶ παιδείαν φιλοτιμίᾳ θωπεύων καὶ ἐπαινῶν ἄρτι μὲν πρὸς τὸ κάλλος , ὡς καὶ τοῦτο μέρος ὂν τἀγαθοῦ , ἄρτι δὲ ἐς τὰς πράξεις καὶ τὸν πλοῦτον . 
καὶ γὰρ αὖ καὶ τοῦτο ἀγαθὸν ἡγεῖτο εἶναι , ὡς μὴ αἰσχύνοιτο καὶ αὑτὸς λαμβάνων · γόης , ὦ Διόγενες , ἄνθρωπος καὶ τεχνίτης . 
πλὴν ἀλλὰ τοῦτό γε ἀπολέλαυκα αὐτοῦ τῆς σοφίας , 
τὸ λυπεῖσθαι ὡς ἐπὶ μεγίστοις ἀγαθοῖς ἐκείνοις . 
ἃ κατηριθμήσω μικρῷ γε ἔμπροσθεν . 
Διογένης 
Ἀλλ) οἶσθα ὃ δράσεις ; 
ἄκος γάρ σοι τῆς λύπης ὑποθήσομαι . 
ἐπεὶ ἐνταῦθά γε ἐλλέβορος οὐ φύε ται , σὺ δὲ κἂν τὸ Λήθης ὕδωρ χανδὸν ἐπισπασάμενος πίε καὶ αὖθις πίε καὶ πολλάκις · οὕτως γὰρ παύσῃ ἐπὶ τοῖς Ἀριστοτέλους ἀγαθοῖς ἀνιώμενος . 
καὶ γὰρ Κλεῖτον ἐκεῖνον ὁρῶ καὶ Καλλισθένην καὶ ἄλλους πολλοὺς ἐπὶ σὲ ὁρμῶντας , ὡς διασπάσαιντο καὶ ἀμύναιντό σε ὧν ἔδρασας αὐτούς . 
ὥστε τὴν ἑτέραν σὺ ταύτην βάδιζε καὶ πῖνε πολλάκις , ὡς ἔφην . 
Φίλιππος καὶ Ἀλέξανδρος . 
φιλόσοφος 
Νῦν μέν , ὦ Ἀλέξανδρε , οὐκ ἂν ἔξαρνος 
γένοιο μὴ οὐκ ἐμὸς υἱὸς εἶναι · οὐ γὰρ ἂν ἐτεθνήκεις 
Ἄμμωνός γε ὤν . 
Ἀλέξανδρος 
Οὐδ) αὐτὸς ἠγνόουν , ὦ πάτερ , ὡς Φιλίππου τοῦ Ἀμύντου υἱός εἰμι , ἀλλ) ἐδεξάμην τὸ μάντευμα ὡς χρήσιμον ἐς τὰ πράγματα οἰόμενος εἶναι . 
φιλόσοφος 
Τί λέγεις ; 
χρήσιμον ἐδόκει σοι το παρέχειν σεαυτὸν ἐξαπατηθησόμενον ὑπὸ τῶν προφητῶν ; 
Ἀλέξανδρος 
Οὐ τοῦτο , ἀλλ) οἱ βάρβαροι κατεπλάγησάν με καὶ οὐδεὶς ἔτι ἀνθίστατο οἰόμενοι θεῷ μάχεσθαι , ὥστε ῥᾷον ἐκράτουν αὐτῶν . 
φιλόσοφος 
Τίνων δὲ ἐκράτησας σύ γε ἀξιομάχων ἀνδρῶν , ὃς δειλοῖς ἀεὶ ξυνηνέχθης τοξάρια καὶ πελτάρια καὶ γέρρα οἰσύϊνα προβεβλημένοις ; 
Ἑλλήνων κρατεῖν ἔργον ἦν , Βοιωτῶν καὶ Φωκέων καὶ Ἀθηναίων , καὶ τὸ 
Ἀρκάδων ὁπλιτικὸν καὶ τὴν Θετταλὴν ἵππον καὶ τοὺς 
Ἠλείων ἀκοντιστὰς καὶ τὸ Μαντινέων πελταστικὸν ἢ 
Θρᾷκας ἢ Ἰλλυριοὺς ἢ καὶ Παίονας χειρώσασθαι , ταῦτα μεγάλα · Μήδων δὲ καὶ Περσῶν καὶ Χαλδαίων , χρυσοφόρων ἀνθρώπων καὶ ἁβρῶν , οὐκ οἶσθα ὡς πρὸ σοῦ μύριοι μετὰ Κλεάρχου ἀνελθόντες ἐκράτησαν οὐδ) ἐς χεῖρας ὑπομεινάντων ἐλθεῖν ἐκείνων , ἀλλὰ πρὶν ἢ τὸ τόξευμα ἐξικνεῖσθαι φυγόντων ; 
Ἀλέξανδρος 
Ἀλλ) οἱ Σκύθαι γε , ὦ πάτερ , καὶ οἱ Ἰνδῶν ἐλέφαντες οὐκ εὐκαταφρόνητόν τι ἔργον , καὶ ὅμως οὐ διαστήσας αὐτοὺς οὐδὲ προδοσίαις ὠνούμενος τὰς νίκας ἐκράτουν αὐτῶν · οὐδ) ἐπιώρκησα πώποτε ἢ ὑποσχόμενος ἐψευσάμην ἢ ἄπιστον ἔπραξά τι τοῦ νικᾶν ἕνεκα . 
καὶ τοὺς Ἕλληνας δὲ τοὺς μὲν ἀναιμωτὶ παρέλαβον , Θηβαίους δὲ ἴσως ἀκούεις ὅπως μετῆλθον . 
φιλόσοφος 
Οἶδα ταῦτα πάντα · Κλεῖτος γὰρ ἀπήγγειλέ μοι , ὃν σὺ τῷ δορατίῳ διελάσας μεταξὺ δειπνοῦντα ἐφόνευσας , ὅτι με πρὸς τὰς σὰς πράξεις ἐπαινέσαι ἐτόλμησε . 
σὺ δὲ καὶ τὴν Μακεδονικὴν χλαμύδα καταβαλὼν κάνδυν , ὥς φασι , μετενέδυς καὶ τιάραν ὀρθὴν ἐπέθου καὶ προσκυνεῖσθαι ὑπὸ Μακεδόνων , ὑπ) ἐλευθέρων ἀνδρῶν , ἠξίους , καὶ τὸ πάντων γελοιότατον , ἐμιμοῦ τὰ τῶν νενικημένων . 
ἐῶ γὰρ λέγειν ὅσα ἄλλα ἔπραξας , λέουσι συγκατακλείων πεπαιδευμένους ἄνδρας καὶ γάμους τοιούτους γαμῶν καὶ Ἡφαιστίωνα ὑπεραγαπῶν . 
ἓν ἐπῄνεσα μόνον ἀκούσας , ὅτι ἀπέσχου τῆς τοῦ Δαρείου γυναικὸς καλῆς οὔσης , καὶ τῆς μητρὸς αὐτοῦ καὶ τῶν θυγατέρων ἐπεμελήθης · βασιλικὰ γὰρ ταῦτα . 
Ἀλέξανδρος 
Τὸ φιλοκίνδυνον δέ , ὦ πάτερ , οὐκ ἐπαινεῖς καὶ τὸ ἐν Ὀξυδράκαις πρῶτον καθαλέσθαι ἐντὸς τοῦ τείχους καὶ τοσαῦτα λαβεῖν τραύματα ; 
φιλόσοφος 
Οὐκ ἐπαινῶ τοῦτο , ὦ Ἀλέξανδρε , οὐχ ὅτι μὴ καλὸν οἴομαι εἶναι καὶ τιτρώσκεσθαί ποτε τον βασιλέα καὶ προκινδυνεύειν τοῦ στρατοῦ , ἀλλ) ὅτι σοι τὸ τοιοῦτον ἥκιστα συνέφερε · θεὸς γὰρ εἶναι δοκῶν εἴ ποτε τρωθείης , καὶ βλέποιέν σε φοράδην τοῦ πολέμου ἐκκομιζόμενον , αἵματι ῥεόμενον , οἰμώζοντα ἐπὶ τῷ τραύματι , 
ταῦτα γέλως ἦν τοῖς ὁρῶσιν , ᾗ καὶ ὁ Ἄμμων γόης καὶ ψευδόμαντις ἠλέγχετο καὶ οἱ προφῆται κόλακες . 
ἢ τίς οὐκ ἂν ἐγέλασεν ὁρῶν τὸν τοῦ Διὸς υἱὸν λειποψυχοῦντα , δεόμενον τῶν ἰατρῶν βοηθεῖν ; 
νῦν μὲν γὰρ ὁπότε ἤδη τέθνηκας , οὐκ οἴει πολλοὺς εἶναι τοὺς τὴν προσποίησιν ἐκείνην ἐπικερτομοῦντας , ὁρῶντας τὸν νεκρὸν τοῦ θεοῦ ἐκτάδην κείμενον , μυδῶντα ἤδη καὶ ἐξῳδηκότα κατὰ νόμον σωμάτων ἁπάντων ; 
ἄλλως τε καὶ τοῦτο , ὃ χρήσιμον ἔφης , ὦ Ἀλέξανδρε , τὸ διὰ τοῦτο κρατεῖν ῥᾳδίως , πολὺ τῆς δόξης ἀφῄρει τῶν κατορθουμένων · πᾶν γὰρ ἐδόκει ἐνδεὲς ὑπὸ θεοῦ γίγνεσθαι δοκοῦν . 
Ἀλέξανδρος 
Οὐ ταῦτα φρονοῦσιν οἱ ἄνθρωποι περὶ ἐμοῦ , ἀλλὰ Ἡρακλεῖ καὶ Διονύσῳ ἐνάμιλλον τιθέασί με . 
καίτοι τὴν Ἄορνον ἐκείνην , οὐδετέρου ἐκείνων λαβόντος , ἐγὼ μόνος ἐχειρωσάμην . 
φιλόσοφος 
Ὁρᾷς ὅτι ταῦτα ὡς υἱὸς Ἄμμωνος λέγεις , ὃς 
Ἡρακλεῖ καὶ Διονύσῳ παραβάλλεις ἑαυτόν ; 
καὶ οὐκ αἰσχύνῃ , ὦ Ἀλέξανδρε , οὐδὲ τὸν τῦφον ἀπομαθήσῃ καὶ γνώσῃ σεαυτὸν καὶ συνήσῃ ἤδη νεκρὸς ὤν ; 
Ἀχιλλεὺς καὶ Ἀντίλοχος . 
Ἀντίλοχος 
Οἷα πρῴην , Ἀχιλλεῦ , πρὸς τὸν Ὀδυσσέα σοι εἴρηται περὶ τοῦ θανάτου , ὡς ἀγεννῆ καὶ ἀνάξια τοῖν διδασκάλοιν ἀμφοῖν , Χείρωνός τε καὶ Φοίνικος . 
ἠκροώμην γάρ , ὁπότε ἔφης βούλεσθαι ἐπάρουρος ὢν θητεύειν παρά τινι τῶν ἀκλήρων , ᾧ μὴ βίοτος πολὺς εἴη , μᾶλλον ἢ πάντων ἀνάσσειν τῶν νεκρῶν . 
ταῦτα μὲν οὖν ἀγεννῆ τινα Φρύγα δειλὸν καὶ πέρα τοῦ καλῶς ἔχοντος φιλόζῳον ἴσως ἐχρῆν λέγειν , τὸν Πηλέως δὲ υἱόν , τὸν φιλοκινδυνότατον ἡρώων ἁπάντων , ταπεινὰ οὕτω περὶ κὑτοῦ διανοεῖσθαι πολλὴ αἰσχύνη καὶ ἐναντιότης πρὸς τὰ πεπραγμένα σοι ἐν τῷ βίῳ , ὃς ἐξὸν ἀκλεῶς ἐν τῇ 
Φθιώτιδι πολυχρόνιον βασιλεύειν , ἑκὼν προείλου τὸν μετὰ τῆς ἀγαθῆς δόξης θάνατον . 
Ἀχιλλεύς 
Ὦ παῖ Νέστορος , ἀλλὰ τότε μὲν ἄπειρος ἔτι τῶν ἐνταῦθα ὢν καὶ τὸ βέλτιον ἐκείνων ὁπότερον ἦν ἀγνοῶν τὸ δύστηνον ἐκεῖνο δοξάριον προετίμων τοῦ βίου , νῦν δὲ συνίημι ἤδη ὡς ἐκείνη μὲν ἀνωφελής , εἰ καὶ ὅτι μάλιστα οἱ ἄνω ῥαψῳδήσουσι · μετὰ νεκρῶν δὲ ὁμοτιμία , καὶ οὔτε τὸ κάλλος ἐκεῖνο , ὦ Ἀντίλοχε , οὔτε ἡ ἰσχὺς πάρεστιν , ἀλλὰ κείμεθα ἅπαντες ὑπὸ τῷ αὐτῷ ζόφῳ ὅμοιοι καὶ κατ) οὐδὲν ἀλλήλων διαφέροντες , καὶ οὔτε οἱ τῶν Τρώων νεκροὶ δεδίασί με οὔτε οἱ τῶν Ἀχαιῶν θεραπεύουσιν , ἰσηγορία δὲ ἀκριβὴς καὶ νεκρὸς ὅμοιος ἠμὲν κακὸς ἠδὲ καὶ ἐσθλός. ταῦτά με ἀνιᾷ καὶ ἄχθομαι , ὅτι μὴ θητεύω ζῶν . 
Ἀντίλοχος 
Ὅμως τί οὖν ἄν τις πάθοι , ὦ Ἀχιλλεῦ ; 
ταῦτα γὰρ ἔδοξε τῇ φύσει , πάντως ἀποθνήσκειν ἅπαντας , ὥστε χρὴ ἐμμένειν τῷ νόμῳ καὶ μὴ ἀνιᾶσθαι τοῖς διατεταγμένοις . 
ἄλλως τε ὁρᾷς τῶν ἑταίρων ὅσοι περὶ σέ ἐσμεν ὧδε · μετὰ μικρὸν δὲ καὶ Ὀδυσσεὺς ἀφίξεται πάντως . 
φέρει δὲ παραμυθίαν καὶ ἡ κοινωνία τοῦ πράγματος καὶ τὸ μὴ μόνον αὐτὸν πεπονθέναι . 
ὁρᾷς τὸν 
Ηρακλέα καὶ τὸν Μελέαγρον καὶ ἄλλους θαυμαστοὺς ἄνδρας , οἳ οὐκ ἂν οἶμαι δέξαιντο ἀνελθεῖν , εἴ τις αὐτοὺς ἀναπέμψειε θητεύσοντας ἀκλήροις καὶ ἀβίοις ἀνδράσιν . 
Ἀχιλλεύς 
Ἑταιρικὴ μὲν ἡ παραίνεσις , ἐμὲ δὲ οὐκ οἶδ) ὅπως ἡ μνήμη τῶν παρὰ τὸν βίον ἀνιᾷ , οἶμαι δὲ καὶ ὑμῶν ἕκαστον · εἰ δὲ μὴ ὁμολογεῖτε , ταύτῃ χείρους ἐστὲ καθ) ἡσυχίαν αὐτὸ πάσχοντες . 
Ἀντίλοχος 
Οὔκ , ἀλλ) ἀμείνους , ὦ Ἀχιλλεῦ · τὸ γὰρ ἀνωφελὲς τοῦ λέγειν ὁρῶμεν · σιωπᾶν γὰρ καὶ φέρειν και ἀνέχεσθαι δέδοκται ἡμῖν , μὴ καὶ γέλωτα ὄφλωμεν ὥσπερ καὶ σὺ τοιαῦτα εὐχόμενοι . 
Διογένης καὶ Ἡρακλῆς . 
Διογένης 
Οὐχ Ἡρακλῆς οὗτός ἐστιν ; 
οὐ μὲν οὖν ἄλλος , μὰ τὸν Ἡρακλέα . 
τὸ τόξον , τὸ ῥόπαλον , ἡ λεοντῆ , τὸ μέγεθος , ὅλος Ἡρακλῆς ἐστιν . 
εἶτα τέθνηκε Διὸς υἱὸς ὤν ; 
εἰπέ μοι , ὦ καλλίνικε , νεκρὸς εἶ ; 
ἐγὼ γάρ σοι ἔθυον ὑπὲρ γῆς ὡς θεῷ . 
Ἡρακλῆς 
Καὶ ὀρθῶς ἔθυες · αὐτὸς μὲν γὰρ ὁ Ἡρακλῆς ἐν τῷ οὐρανῷ τοῖς θεοῖς σύνεστι καὶ ἔχει καλλίσφυρον 
Ἥβην , ἐγὼ δ) εἴδωλόν εἰμι αὐτοῦ . 
Διογένης 
Πῶς λέγεις ; 
εἴδωλον τοῦ θεοῦ ; 
καὶ δυνατὸν ἐξ ἡμισείας μέν τινα θεὸν εἶναι , τεθνάναι δὲ τῷ ἡμίσει ; 
Ἡρακλῆς 
Ναί · οὐ γὰρ ἐκεῖνος τέθνηκεν , ἀλλ) ἐγω ἡ εἰκῶν αὐτοῦ . 
Διογένης 
Μανθάνω · ἄντανδρον σε τῷ Πλούτωνι παρέδωκεν ἀνθ) ἑαυτοῦ , καὶ σὺ τοίνυν ἀντ) ἐκείνου νεκρὸς εἶ . 
Ἡρακλῆς 
Τοιοῦτό τι . 
Διογένης 
Πῶς οὖν ἀκριβὴς ὁ Αἰακὸς ὢν οὐ διέγνω σε μὴ ὄντα ἐκεῖνον , ἀλλὰ παρεδέξατο ὑποβολιμαῖον Ἡρακλέα παρόντα ; 
Ἡρακλῆς 
Ὅτι ἐῴκειν ἀκριβῶς . 
Διογένης 
Ἀληθῆ λέγεις · ἀκριβῶς γάρ , ὥστε αὐτὸς εἶναι . 
ὅρα γοῦν μὴ τὸ ἐναντίον ἐστὶ καὶ σὺ μὲν εἶ ὁ Ἡρακλῆς , τὸ δὲ εἴδωλον γεγάμηκε τὴν Ἥβην παρὰ τοῖς θεοῖς . 
Ἡρακλῆς 
Θρασὺς εἶ καὶ λάλος , καὶ εἰ μὴ παύσῃ σκώπτων ἐς ἐμέ , εἴσῃ αὐτίκα οἵου θεοῦ εἴδωλόν εἰμι . 
Διογένης 
Τὸ μὲν τόξον γυμνὸν καὶ πρόχειρον · ἐγὼ δὲ τί ἂν ἔτι φοβοίμην σε ἅπαξ τεθνηκώς ; 
ἀτὰρ εἰπέ μοι πρὸς τοῦ σοῦ Ἡρακλέους , ὁπότε ἐκεῖνος ἔζη , συνῆς αὐτῷ καὶ τότε εἴδωλον ὤν ; 
ἢ εἷς μὲν ἦτε παρὰ τὸν βίον , ἐπεὶ δὲ ἀπεθάνετε , διαιρεθέντες ὁ μὲν ἐς θεοὺς ἀπέπτατο , σὺ δὲ τὸ εἴδωλον , ὥσπερ εἰκὸς ἦν , ἐς ᾅδου πάρει ; 
Ἡρακλῆς 
Ἐχρῆν μὲν μηδὲ ἀποκρίνασθαι πρὸς ἄνδρα οὕτως ἐρεσχηλοῦντα · ὅμως δ) οὖν καὶ τοῦτο ἄκουσον · ὁπόσον μὲν γὰρ Ἀμφιτρύωνος ἐν τῷ Ἡρακλεῖ ἦν , τοῦτο τέθνηκε καί εἰμι ἐγὼ ἐκεῖνο πᾶν , ὃ δὲ ἦν τοῦ Διός , ἐν οὐρανῷ σύνεστι τοῖς θεοῖς . 
Διογένης 
Σαφῶς νῦν μανθάνω · δύο γὰρ φὴς ἔτεκεν ἡ Ἀλκμήνη κατὰ τὸ αὐτὸ Ἡρακλέας , τὸν μὲν ὑπ) 
Ἀμφιτρύωνι , τὸν δὲ παρὰ τοῦ Διός , ὥστε ἐλελήθειτε δίδυμοι ὄντες ὁμομήτριοι . 
Ἡρακλῆς 
Οὔκ , ὦ μάταιε · ὁ γὰρ αὐτὸς ἄμφω ἦμεν . 
Διογένης 
Οὐκ ἔστι μαθεῖν τοῦτο ῥᾴδιον , συνθέτους δύο ὄντας Ἡρακλέας , ἐκτὸς εἰ μὴ ὥσπερ ἱπποκένταυρός τις ἦτε ἐς ἓν συμπεφυκότες ἄνθρωπος καὶ θεός . 
Ἡρακλῆς 
Οὐ γὰρ καὶ πάντες οὕτω σοι δοκοῦσι συγκεῖσθαι ἐκ δυεῖν , ψυχῆς καὶ σώματος ; 
ὥστε τί τὸ κωλῦόν 
ἐστι τὴν μὲν ψυχὴν ἐν οὐρανῷ εἶναι , ἥπερ ἦν ἐκ Διός , τὸ δὲ θνητὸν ἐμὲ παρὰ τοῖς νεκροῖς ; 
Διογένης 
Ἀλλ) , ὦ βέλτιστε Ἀμφιτρυωνιάδη , καλῶς ἂν ταῦτα ἔλεγες , εἰ σῶμα ἦσθα , νῦν δὲ ἀσώματον εἴδωλον εἶ · ὥστε κινδυνεύεις τριπλοῦν ἤδη ποιῆσαι τὸν Ἡρακλέα . 
Ἡρακλῆς 
Πῶς τριπλοῦν ; 
Διογένης 
Ὧδέ πως · εἰ γὰρ ὁ μέν τις ἐν οὐρανῷ , ὁ δὲ παῤ ἡμῖν σὺ τὸ εἴδωλον , τὸ δὲ σῶμα ἐλύθη κόνις ἤδη γενόμενον , τρία ταῦτα δὴ γίγνεται . 
καὶ σκόπει , ὅντινα δὴ πατέρα τὸν τρίτον ἐπινοήσεις τῷ σώματι . 
Ἡρακλῆς 
Θρασὺς εἶ καὶ σοφιστής · τίς δὲ καὶ ὢν τυγχάνεις ; 
Διογένης 
Διογένους τοῦ Σινωπέως εἴδωλον , αὐτὸς δὲ οὐ μὰ Δία μετ) ἀθανάτοισι θεοῖσιν , ἀλλὰ τοῖς βελτίστοις νεκρῶν ἀνδρῶν συνὼν Ὁμήρου καὶ τῆς τοσαύτης ψυχρολογίας καταγελῶ . 
Μένιππος καὶ Τάνταλος . 
Μένιππος 
Τί κλάεις , ὦ Τάνταλε ; 
ἢ τί σεαυτὸν ὀδύρῃ ἐπὶ τῇ λίμνῃ ἑστώς ; 
Τάνταλος 
Ὅτι , ὦ Μένιππε , ἀπόλωλα ὑπὸ τοῦ δίψους 
Μένιππος 
Οὕτως ἀργὸς εἶ , ὡς μὴ ἐπικύψας πιεῖν ἢ καὶ νη Δἴ αρυσάμενος κοίλῃ τῇ χειρί ; 
Τάνταλος 
Οὐδὲν ὄφελος , εἰ ἐπικύψαιμι · φεύγει γὰρ τὸ ὕδωρ , ἐπειδὰν προσιόντα αἴσθηταί με · ἢν δέ ποτε καὶ ἀρύσωμαι καὶ προσενέγκω τῷ στόματι , οὐ φθάνω βρέξας ἄκρον τὸ χεῖλος , καὶ διὰ τῶν δακτύλων διαρρυὲν οὐκ οἶδ) ὅπως αὖθις ἀπολείπει ξηρὰν τὴν χεῖρά μοι . 
Μένιππος 
Τεράστιόν τι πάσχεις , ὦ Τάνταλε . 
ἀτὰρ εἰπέ μοι , τί δαὶ καὶ δέῃ τοῦ πιεῖν ; 
οὐ γὰρ σῶμα ἔχεις , ἀλλ) ἐκεῖνο μὲν ἐν Λυδίᾳ που τέθαπται , ὅπερ καὶ πεινῆν καὶ διψῆν ἐδύνατο , σὺ δὲ ἡ ψυχὴ πῶς ἂν ἔτι ἢ διψῴης ἢ πίνοις ; 
Τάνταλος 
Τοῦτ) αὐτὸ ἡ κόλασίς ἐστι , τὸ διψῆν τὴν ψυχὴν ὡς σῶμα οὖσαν . 
Μένιππος 
Ἀλλὰ τοῦτο μὲν οὕτως πιστεύσομεν , ἐπεὶ φὴς κολάζεσθαι τῷ δίψει . 
τί δ) οὖν σοι τὸ δεινὸν ἔσται ; 
ἢ δέδιας μὴ ἐνδείᾳ τοῦ ποτοῦ ἀποθάνῃς ; 
οὐχ ὁρῶ γὰρ ἄλλον ᾅδην μετὰ τοῦτον ἢ θάνατον ἐντεῦθεν εἰς ἕτερον τόπον . 
Τάνταλος 
Ὀρθῶς μὲν λέγεις · καὶ τοῦτο δ) οὖν μέρος τῆς καταδίκης , τὸ ἐπιθυμεῖν πιεῖν μηδὲν δεόμενον . 
Μένιππος 
Ληρεῖς , ὦ Τάνταλε , καὶ ὡς ἀληθῶς ποτοῦ δεῖσθαι δοκεῖς , ἀκράτου γε ἐλλεβόρου νὴ Δία , ὅστις τοὐναντίον τοῖς ὑπὸ τῶν λυττώντων κυνῶν δεδηγμένοις πέπονθας οὐ τὸ ὕδωρ , ἀλλὰ τὴν δίψαν πεφοβημένος . 
Τάνταλος 
Οὐδὲ τὸν ἐλλέβορον , ὦ Μένιππε , ἀναίνομαι πιεῖν , γένοιτό μοι μόνον . 
Μένιππος 
Θάρρει , ὦ Τάνταλε , ὡς οὔτε σὺ οὔτε ἄλλος πίεται τῶν νεκρῶν · ἀδύνατον γάρ · καίτοι οὐ πάντες ὥσπερ σὺ ἐκ καταδίκης διψῶσι τοῦ ὕδατος αὐτοὺς οὐχ ὑπομένοντος . 
Μένιππος καὶ Ἑρμῆς . 
Μένιππος 
Ποῦ δὲ οἱ καλοί εἰσιν ἢ αἱ καλαί , Ἑρμῆ ; 
ξενάγησόν με νέηλυν ὄντα . 
Ἑρμῆς 
Οὐ σχολή μοι , ὦ Μένιππε · πλὴν κατ) ἐκεῖνο ἀπόβλεψον , ἐπὶ τὰ δεξιά , ἔνθα ὁ Ὑάκινθός τέ ἐστι καὶ 
Νάρκισσος καὶ Νιρεὺς καὶ Ἀχιλλεὺς καὶ Τυρὼ καὶ Ἑλένη καὶ Λήδα καὶ ὅλως τὰ ἀρχαῖα πάντα κάλλη . 
Μένιππος 
Ὀστᾶ μόνα ὁρῶ καὶ κρανία τῶν σαρκῶν γυμνά , ὅμοια τὰ πολλά . 
Ἑρμῆς 
Καὶ μὴν ἐκεῖνά ἐστιν ἃ πάντες οἱ ποιηταὶ θαυμάζουσι τὰ ὀστᾶ , ὧν σὺ ἔοικας καταφρονεῖν . 
Μένιππος 
Ὅμως τὴν Ἑλένην μοι δεῖξον · οὐ γὰρ ἂν διαγνοίην ἔγωγε . 
Ἑρμῆς 
Τουτὶ τὸ κρανίον ἡ Ἑλένη ἐστίν . 
Μένιππος 
Εἶτα διὰ τοῦτο αἱ χίλιαι νῆες ἐπληρώθησαν ἐξ ἁπάσης τῆς Ἑλλάδος καὶ τοσοῦτοι ἔπεσον Ἕλληνές τε καὶ βάρβαροι καὶ τοσαῦται πόλεις ἀνάστατοι γεγόνασιν ; 
Ἑρμῆς 
Ἀλλ) οὐκ εἶδες , ὦ Μένιππε , ζῶσαν τὴν γυναῖκα · 
ἔφης γὰρ ἂν καὶ σὺ ἀνεμέσητον εἶναι τοιῇδ) ἀμφὶ γυναικὶ πολὺν χρόνον ἄλγεα πάσχειν · 
ἐπεὶ καὶ τὰ ἄνθη ξηρὰ ὄντα εἴ τις βλέποι ἀποβεβληκότα τὴν βαφήν , ἄμορφα δῆλον ὅτι αὐτῷ δόξει , ὅτε μέντοι ἀνθεῖ καὶ ἔχει τὴν χρόαν , κάλλιστά ἐστιν . 
Μένιππος 
Οὐκοῦν τοῦτο , ὦ Ἑρμῆ , θαυμάζω , εἰ μὴ συνίεσαν οἱ Ἀχαιοὶ περὶ πράγματος οὕτως ὀλιγοχρονίου καὶ ῥᾳδίως ἀπανθοῦντος πονοῦντες . 
Ἑρμῆς 
Οὐ σχολή μοι , ὦ Μένιππε , συμφιλοσοφεῖν σοι . 
ὥστε σὺ μὲν ἐπιλεξάμενος τόπον , ἔνθα ἂν ἐθέλῃς , κεῖσο καταβαλὼν σεαυτόν , ἐγὼ δὲ τοὺς ἄλλους νεκροὺς ἤδη μετελεύσομαι . 
Αἰακὸς , Πρωτεσίλεως , Μενέλαος , καὶ Πάρις . 
Αἰακός 
Τί ἄγχεις , ὦ Πρωτεσίλαε , τὴν Ἑλένην προσπεσών ; 
Πρωτεσίλεως 
Ὅτι διὰ ταύτην , ὦ Αἰακέ , ἀπέθανον ἡμιτελῆ μὲν τὸν δόμον καταλιπών , χήραν τε τὴν νεόγαμον γυναῖκα . 
Αἰακός 
Αἰτιῶ τοίνυν τὸν Μενέλαον , ὅστις ὑμᾶς ὑπὲρ τοιαύτης γυναικὸς ἐπὶ Τροίαν ἤγαγεν . 
Πρωτεσίλεως 
Εὖ λέγεις · ἐκεῖνόν μοι αἰτιατέον . 
Μενέλαος 
Οὐκ ἐμέ , ὦ βέλτιστε , ἀλλὰ δικαιότερον τὸν 
Πάριν , ὃς ἐμοῦ τοῦ ξένου τὴν γυναῖκα παρὰ πάντα τα δίκαια ᾤχετο ἁρπάσας · οὗτος γὰρ οὐχ ὑπὸ σοῦ μόνου , ἀλλ) ὑπὸ πάντων Ἑλλήνων τε καὶ βαρβάρων ἄξιος ἄγχεσθαι τοσούτοις θανάτου αἴτιος γεγενημένος . 
Πρωτεσίλεως 
Ἄμεινον οὕτω · σὲ τοιγαροῦν , ὦ Δύσπαρι , οὐκ ἀφήσω ποτὲ ἀπὸ τῶν χειρῶν . 
Πάρις 
Ἄδικα ποιῶν , ὦ Πρωτεσίλαε , καὶ ταῦτα ὁμότεχνον ὄντα σοι · ἐρωτικὸς γὰρ καὶ αὐτός εἰμι καὶ τῷ αὐτῷ θεῷ κατέσχημαι · οἶσθα δὲ ὡς ἀκούσιόν τί ἐστι καί τις ἡμᾶς δαίμων ἄγει ἔνθα ἂν ἐθέλῃ , καὶ ἀδύνατόν ἐστιν ἀντιτάττεσθαι αὐτῷ . 
Πρωτεσίλεως 
Εὖ λέγεις . 
εἴθε οὖν μοι τὸν Ἔρωτα ἐνταῦθα λαβεῖν δυνατὸν ἦν . 
Αἰακός 
Ἐγώ σοι καὶ περὶ τοῦ Ἔρωτος ἀποκρινοῦμαι τὰ δίκαια · φήσει γὰρ αὐτὸς μὲν τοῦ ἐρᾶν τῷ Πάριδι ἴσως γεγενῆσθαι αἴτιος , τοῦ θανάτου δέ σοι οὐδένα ἄλλον , ὦ 
Πρωτεσίλαε , ἢ σεαυτόν , ὃς ἐκλαθόμενος τῆς νεογάμου γυναικός , ἐπει προσεφέρεσθε τῇ Τρῳάδι , οὕτως φιλοκινδύνως καὶ ἀπονενοημένως προεπήδησας τῶν ἄλλων δόξης ἐρασθείς , δἰ ἣν πρῶτος ἐν τῇ ἀποβάσει ἀπέθανες . 
Πρωτεσίλεως 
Οὐκοῦν καὶ ὑπὲρ ἐμαυτοῦ σοι , ὦ Αἰακἑ , ἀποκρινοῦμαι δικαιότερα · οὐ γὰρ ἐγὼ τούτων αἴτιος , ἀλλ) ἡ Μοῖρα καὶ τὸ ἐξ ἀρχῆς οὕτως ἐπικεκλῶσθαι 
Αἰακός 
Ὀρθῶς · τί οὖν τούτους αἰτιᾷ ; 
Μένιππος , Αἰακός καὶ Πυθαγόρας . 
Μένιππος 
Πρὸς τοῦ Πλούτωνος , ὦ Αἰακέ , περιήγησαί μοι τὰ ἐν ᾅδου πάντα . 
Αἰακός 
Οὐ ῥᾴδιον , ὦ Μένιππε , ἅπαντα · ὅσα μέντοι κεφαλαιώδη , μάνθανε · οὑτοσὶ μὲν ὅτι Κέρβερός ἐστιν οἶσθα , καὶ τὸν πορθμέα τοῦτον , ὅς σε διεπέρασε , καὶ τὴν λίμνην καὶ τὸν Πυριφλεγέθοντα ἤδη ἑώρακας ἐσιών . 
Μένιππος 
Οἶδα ταῦτα καὶ σέ , ὅτι πυλωρεῖς , καὶ τὸν βασιλέα εἶδον καὶ τὰς Ἐρινῦς · τοὺς δὲ ἀνθρώπους μοι τοὺς πάλαι δεῖξον καὶ μάλιστα τοὺς ἐνδόξους αὐτῶν . 
Αἰακός 
Οὗτος μὲν Ἀγαμέμνων , οὗτος δὲ Ἀχιλλεύς , οὗτος δὲ Ἰδομενεὺς πλησίον , οὗτος δὲ Ὀδυσσεύς , εἶτα 
Αἴας καὶ Διομήδης καὶ οἱ ἄριστοι τῶν Ἑλλήνων . 
Μένιππος 
Βαβαῖ , ὦ Ὅμηρε , οἷά σοι τῶν ῥαψῳδιῶν τὰ κεφάλαια χαμαὶ ἔρριπται ἄγνωστα καὶ ἄμορφα , κόνις πάντα καὶ λῆρος πολύς , ἀμενηνὰ ὡς ἀληθῶς κάρηνα οὗτος δέ , ὦ Αἰακέ , τίς ἐστι ; 
Αἰακός 
Κῦρός ἐστιν · οὗτος δὲ Κροῖσος , ὁ δ) ὑπὲρ αὐτὸν Σαρδανάπαλλος , ὁ δ) ὑπὲρ τούτους Μίδας , ἐκεῖνος δὲ Ξέρξης . 
Μένιππος 
Εἶτα σέ , ὦ κάθαρμα , ἡ Ἑλλὰς ἔφριττε ζευγνύντα μὲν τὸν Ἑλλήσποντον , διὰ δὲ τῶν ὀρῶν πλεῖν ἐπιθυμοῦντα ; 
οἷος δὲ καὶ ὁ Κροῖσός ἐστι . 
τὸν Σαρδανάπαλλον δέ , ὦ Αἰακέ , πατάξαι μοι κατὰ κόρρης ἐπίτρεψον . 
Αἰακός 
Μηδαμῶς · διαθρύπτεις γὰρ αὐτοῦ τὸ κρανίον γυναικεῖον ὄν . 
Μένιππος 
Οὐκοῦν ἀλλὰ προσπτύσομαί γε πάντως ἀνδρογύνῳ γε ὄντι . 
Αἰακός 
Βούλει σοὶ ἐπιδείξω καὶ τοὺς σοφούς ; 
Μένιππος 
Νὴ Δία γε . 
Αἰακός 
Πρῶτος οὗτός σοι ὁ Πυθαγόρας ἐστί . 
Μένιππος 
Χαῖρε , ὦ Εὔφορβε ἢ Ἄπολλον ἢ ὅ τι ἂν ἐθέλῃς . 
Πυθαγόρας 
Νὴ Δία καὶ σύ γε , ὦ Μένιππε . 
Μένιππος 
Οὐκέτι χρυσοῦς ὁ μηρός ἐστί σοι ; 
Πυθαγόρας 
Οὐ γάρ · ἀλλὰ φέρε ἴδω εἴ τί σοι ἐδώδιμον ἡ πήρα ἔχει . 
Μένιππος 
Κυάμους , ὦγαθέ · ὥστε οὐ τοῦτό σοι ἐδώδιμον . 
Πυθαγόρας 
Δὸς μόνον · ἄλλα παρὰ νεκροῖς δόγματα · ἔμαθον γάρ , ὡς οὐδὲν ἴσον κύαμοι καὶ κεφαλαὶ τοκήων ἐνθάδε . 
Αἰακός 
Οὗτος δὲ Σόλων ὁ Ἐξηκεστίδου καὶ Θαλῆς ἐκεῖνος καὶ παῤ αὐτοὺς Πιττακὸς καὶ οἱ ἄλλοι · ἑπτὰ δὲ πάντες εἰσὶν ὡς ὁρᾷς . 
Μένιππος 
Ἄλυποι , ὦ Αἰακέ , οὗτοι μόνοι καὶ φαιδροὶ τῶν ἄλλων . 
ὁ δὲ σποδοῦ πλέως ὥσπερ ἐγκρυφίας ἄρτος , ὁ τὰς φλυκταίνας ἐξηνθηκώς , τίς ἐστιν ; 
Αἰακός 
Ἐμπεδοκλῆς , ὦ Μένιππε , ἡμίεφθος ἀπὸ τῆς Αἴτνης παρών . 
Μένιππος 
Ὦ χαλκόπου βέλτιστε , τί παθὼν σαυτὸν ἐς τοὺς κρατῆρας ἐνέβαλες ; 
Ἐμπεδοκλῆς 
Μελαγχολία τις , ὦ Μένιππε . 
Μένιππος 
Οὐ μὰ Δἴ , ἀλλὰ κενοδοξία καὶ τῦφος καὶ πολλὴ κόρυζα , ταῦτά σε ἀπηνθράκωσεν αὐταῖς κρηπῖσιν οὐκ ἀνάξιον ὄντα · πλὴν ἀλλ) οὐδέν σε τὸ σόφισμα ὤνησεν · 
ἐφωράθης γὰρ τεθνεώς . 
ὁ Σωκράτης δέ , ὦ Αἰακέ , ποῦ ποτε ἄρα ἐστίν ; 
Αἰακός 
Μετὰ Νέστορος καὶ Παλαμήδους ἐκεῖνος ληρεῖ τὰ πολλά . 
Μένιππος 
Ὅμως ἐβουλόμην ἰδεῖν αὐτόν , εἴ που ἐνθάδε ἐστίν . 
Αἰακός 
Ὁρᾷς τὸν φαλακρόν ; 
Μένιππος 
Ἅπαντες φαλακροί εἰσιν · ὥστε πάντων ἂν εἴη τοῦτο τὸ γνώρισμα . 
Αἰακός 
Τὸν σιμὸν λέγω . 
Μένιππος 
Καὶ τοῦτο ὅμοιον · σιμοὶ γὰρ ἅπαντες . 
Σωκράτης 
Ἐμὲ ζητεῖς , ὦ Μένιππε ; 
Μένιππος 
Καὶ μάλα , ὦ Σώκρατες . 
Σωκράτης 
Τί τὰ ἐν Ἀθήναις ; 
Μένιππος 
Πολλοὶ τῶν νέων φιλοσοφεῖν λέγουσι , καὶ τά γε σχήματα αὐτὰ καὶ τὰ βαδίσματα εἰ θεάσαιτό τις , ἄκροι φιλόσοφοι . 
Σωκράτης 
Μάλα πολλοὺς ἑώρακα . 
Μένιππος 
Ἀλλὰ ἑώρακας , οἶμαι , οἷος ἧκε παρὰ σοὶ Ἀρίστιππος καὶ Πλάτων αὐτός , ὁ μὲν ἀποπνέων μύρου , ὁ δὲ τοὺς ἐν Σικελίᾳ τυράννους θεραπεύειν ἐκμαθών . 
Σωκράτης 
Περὶ ἐμοῦ δὲ τί φρονοῦσιν ; 
Μένιππος 
Εὐδαίμων , ὦ Σώκρατες , ἄνθρωπος εἶ τά γε τοιαῦτα · πάντες γοῦν σε θαυμάσιον οἴονται ἄνδρα γεγενῆσθαι 
καὶ πάντα ἐγνωκέναι καὶ ταῦτα — 
δεῖ γάρ , οἶμαι , τἀληθῆ λέγειν — 
οὐδὲν εἰδότα . 
Σωκράτης 
Καὶ αὐτὸς ἔφασκον ταῦτα πρὸς αὐτούς , οἱ δὲ εἰρωνείαν ᾤοντο τὸ πρᾶγμα εἶναι . 
Μένιππος 
Τίνες δέ εἰσιν οὗτοι οἱ περὶ δέ ; 
Σωκράτης 
Χαρμίδης , ὦ Μένιππε , καὶ Φαῖδρος καὶ ὁ τοῦ Κλεινίου . 
Μένιππος 
Εὖ γε , ὦ Σώκρατες , ὅτι κἀνταῦθα μέτει τὴν σαυτοῦ τέχνην καὶ οὐκ ὀλιγωρεῖς τῶν καλῶν . 
Σωκράτης 
Τί γὰρ ἂν ἄλλο ἥδιον πράττοιμι ; 
ἀλλὰ πλησίον ἡμῶν κατάκεισο , εἰ δοκεῖ . 
Μένιππος 
Μὰ Δἴ , ἐπεὶ παρὰ τὸν Κροῖσον καὶ τὸν Σαρδανάπαλλον 
ἄπειμι πλησίον οἰκήσων αὐτῶν · ἔοικα γοῦν οὐκ ὀλίγα γελάσεσθαι οἰμωζόντων ἀκούων . 
Αἰακός 
Κἀγὼ ἤδη ἄπειμι , μὴ καί τις ἡμᾶς νεκρῶν λάθῃ διαφυγών . 
τὰ λοιπὰ δ) ἐσαῦθις ὄψει , ὦ Μένιππε . 
Μένιππος 
Ἄπιθι · καὶ ταυτὶ γὰρ ἱκανά , ὦ Αἰακέ . 
Μένιππος καὶ Κέρβερος . 
Μένιππος 
Ὦ Κέρβερε — 
συγγενὴς γάρ εἰμί σοι κύων καὶ αὐτὸς ὤν — 
εἰπέ μοι πρὸς τῆς Στυγός , οἷος ἦν ὁ 
Σωκράτης , ὁπότε κατῄει παῤ ὑμᾶς · εἰκὸς δέ σε θεὸν ὄντα μὴ ὑλακτεῖν μόνον , ἀλλὰ καὶ ἀνθρωπίνως φθέγγεσθαι , ὁπότ) ἐθέλοις . 
Κέρβερος 
Πόρρωθεν μέν , ὦ Μένιππε , παντάπασιν ἐδόκει ἀτρέπτῳ τῷ προσώπῳ προσιέναι καὶ οὐ πάνυ δεδιέναι τὸν θάνατον δοκῶν καὶ τοῦτο ἐμφῆναι τοῖς ἔξω τοῦ στομίου ἑστῶσιν ἐθέλων , ἐπεὶ δὲ κατέκυψεν εἴσω τοῦ χάσματος καὶ εἶδε τὸν ζόφον , κἀγὼ ἔτι διαμέλλοντα αὐτὸν δακὼν τῷ κωνείῳ κατέσπασα τοῦ ποδός , ὥσπερ τὰ βρέφη ἐκώκυε καὶ τὰ ἑαυτοῦ παιδία ὠδύρετο καὶ παντοῖος ἐγίνετο . 
Μένιππος 
Οὐκοῦν σοφιστὴς ὁ ἄνθρωπος ἦν καὶ οὐκ ἀληθῶς κατεφρόνει τοῦ πράγματος ; 
Κέρβερος 
Οὔκ , ἀλλ) ἐπείπερ ἀναγκαῖον αὐτὸ ἑώρα , κατεθρασύνετο ὡς δῆθεν οὐκ ἄκων πεισόμενος ὃ πάντως ἔδει παθεῖν , ὡς θαυμάσωνται οἱ θεαταί . 
καὶ ὅλως περὶ πάντων γε τῶν τοιούτων εἰπεῖν ἂν ἔχοιμι , ἕως τοῦ στομίου τολμηροὶ καὶ ἀνδρεῖοι , τὰ δὲ ἔνδοθεν ἔλεγχος ἀκριβής . 
Μένιππος 
Ἐγὼ δὲ πῶς σοι κατεληλυθέναι ἔδοξα ; 
Κέρβερος 
Μόνος , ὦ Μένιππε , ἀξίως τοῦ γένους , καὶ 
Διογένης πρὸ σοῦ , ὅτι μὴ ἀναγκαζόμενοι ἐσῄειτε μηδ) ὠθούμενοι , ἀλλ) ἐθελούσιοι , γελῶντες , οἰμώζειν παραγγείλαντες ἅπασιν . 
Χάρων , Ἑρμῆς , καὶ Μένιππος . 
Χάρων 
Ἀπόδος , ὦ κατάρατε , τὰ πορθμεῖα . 
Μένιππος 
Βόα , εἰ τοῦτό σοι , ὦ Χάρων , ἥδιον . 
Χάρων 
Ἀπόδος , φημί , ἀνθ) ὧν σε διεπορθμεύσαμεν . 
Μένιππος 
Οὐκ ἂν λάβοις παρὰ τοῦ μὴ ἔχοντος . 
Χάρων 
Ἔστι δέ τις ὀβολὸν μὴ ἔχων ; 
Μένιππος 
Εἰ μὲν καὶ ἄλλος τις οὐκ οἶδα , ἐγὼ δ) οὐκ ἔχω . 
Χάρων 
Καὶ μὴν ἄγξω σε νὴ τὸν Πλούτωνα , ὦ μιαρέ , ἢν μὴ ἀποδῷς . 
Μένιππος 
Κἀγὼ τῷ ξύλῳ σου πατάξας διαλύσω τὸ κρανίον . 
Χάρων 
Μάτην οὖν ἔσῃ πεπλευκὼς τοσοῦτον πλοῦν . 
Μένιππος 
Ὁ Ἑρμῆς ὑπὲρ ἐμοῦ σοι ἀποδότω , ὅς με παρέδωκέ σοι . 
Ἑρμῆς 
Νὴ Δἴ ὠνάμην γε , εἰ μέλλω καὶ ὑπερεκτίνειν τῶν νεκρῶν . 
Χάρων 
Οὐκ ἀποστήσομαί σου . 
Μένιππος 
Τούτου γε ἕνεκα καὶ νεωλκήσας τὸ πορθμεῖον παράμενε · πλὴν ἀλλ) ὅ γε μὴ ἔχω , πῶς ἂν λάβοις ; 
Χάρων 
Σὺ δ) οὐκ ᾔδεις ὡς κομίζεσθαι δέον ; 
Μένιππος 
Ἤιδειν μέν , οὐκ εἶχον δέ . 
τί οὖν ; 
ἐχρῆν διὰ τοῦτο μὴ ἀποθανεῖν ; 
Χάρων 
Μόνος οὖν αὐχήσεις προῖκα πεπλευκέναι ; 
Μένιππος 
Οὐ προῖκα , ὦ βέλτιστε · καὶ γὰρ ἤντλησα καὶ τῆς κώπης συνεπελαβόμην καὶ οὐκ ἔκλαον μόνος τῶν ἄλλων ἐπιβατῶν . 
Χάρων 
Οὐδὲν ταῦτα πρὸς πορθμέα · τὸν ὀβολὸν ἀποδοῦναί σε δεῖ · οὐ θέμις ἄλλως γενέσθαι . 
Μένιππος 
Οὐκοῦν ἄπαγέ με αὖθις ἐς τὸν βίον . 
Χάρων 
Χάριεν λέγεις , ἵνα καὶ πληγὰς ἐπὶ τούτῳ παρα τοῦ Αἰακοῦ προσλάβω . 
Μένιππος 
Μὴ ἐνόχλει οὖν . 
Χάρων 
Δεῖξον τί ἐν τῇ πήρᾳ ἔχεις . 
Μένιππος 
Θέρμους , εἰ θέλεις , καὶ τῆς Ἑκάτης τὸ δεῖπνον . 
Χάρων 
Πόθεν τοῦτον ἡμῖν , ὦ Ἑρμῆ , τὸν κύνα ἤγαγες ; 
οἷα δὲ καὶ ἐλάλει παρὰ τὸν πλοῦν τῶν ἐπιβατῶν ἁπάντων καταγελῶν καὶ ἐπισκώπτων καὶ μόνος ᾅδων οἰμωζόντων ἐκείνων . 
Ἑρμῆς 
Ἀγνοεῖς , ὦ Χάρων , ὅντινα ἄνδρα διεπόρ θμευσας ; 
ἐλεύθερον ἀκριβῶς , κοὐδενὸς αὐτῷ μέλει . 
οὗτός ἐστιν ὁ Μένιππος . 
Χάρων 
Καὶ μὴν ἄν σε λάβω ποτέ — 
Μένιππος 
Ἂν λάβῃς , ὦ βέλτιστε · δὶς δὲ οὐκ ἂν λάβοις . 
Πρωτεσίλεως , Πλούτων , καὶ Περσεφόνη . 
Πρωτεσίλεως 
Ὦ δέσποτα καὶ βασιλεῦ καὶ ἡμέτερε Ζεῦ καὶ σὺ Δήμητρος θύγατερ , μὴ ὑπερίδητε δέησιν ἐρωτικήν . 
Πλούτων 
Σὺ δὲ τίνων δέῃ παῤ ἡμῶν ; 
ἢ τίς ὢν τυγχάνεις ; 
Πρωτεσίλεως 
Εἰμὶ μὲν Πρωτεσίλεως ὁ Ἰφίκλου Φυλάκιος συστρατιώτης τῶν Ἀχαιῶν καὶ πρῶτος ἀποθανὼν τῶν ἐπ) 
Ἰλίῳ . 
δέομαι δὲ ἀφεθεὶς πρὸς ὀλίγον ἀναβιῶναι πάλιν . 
Πλούτων 
Τοῦτον μὲν τὸν ἔρωτα , ὦ Πρωτεσίλαε , πάντες νεκροὶ ἐρῶσι , πλὴν οὐδεὶς ἂν αὐτῶν τύχοι . 
Πρωτεσίλεως 
Ἀλλ) οὐ τοῦ ζῆν , Ἀϊδωνεῦ , ἐρῶ ἔγωγε , τῆς γυναικὸς δέ , ἣν νεόγαμον ἔτι ἐν τῷ θαλάμῳ καταλιπὼν ᾠχόμην ἀποπλέων , εἶτα ὁ κακοδαίμων ἐν τῇ ἀποβάσει ἀπέθανον ὑπὸ τοῦ Ἕκτορος . 
ὁ οὖν ἔρως τῆς γυναικὸς οὐ μετρίως ἀποκναίει με , ὦ δέσποτα , καὶ βούλομαι κἂν πρὸς ὀλίγον ὀφθεὶς αὐτῇ καταβῆναι πάλιν . 
Πλούτων 
Οὐκ ἔπιες , ὦ Πρωτεσίλαε , τὸ Λήθης ὕδωρ ; 
Πρωτεσίλεως 
Καὶ μάλα , ὦ δέσποτα · τὸ δὲ πρᾶγμα ὑπέρογκον ἦν . 
Πλούτων 
Οὐκοῦν περίμεινον · ἀφίξεται γὰρ κἀκείνη ποτὲ καὶ οὐδὲ σὲ ἀνελθεῖν δεήσει . 
Πρωτεσίλεως 
Ἀλλ) οὐ φέρω τὴν διατριβήν , ὦ Πλούτων · 
ἠράσθης δὲ καὶ αὐτὸς ἤδη καὶ οἶσθα οἷον τὸ ἐρᾶν ἐστιν . 
Πλούτων 
Εἶτα τί σε ὀνήσει μίαν ἡμέραν ἀναβιῶναι μετ) ὀλίγον τὰ αὐτὰ ὀδυρόμενον ; 
Πρωτεσίλεως 
Οἶμαι πείσειν κἀκείνην ἀκολουθεῖν παῤ ὑμᾶς , ὥστε ἀνθ) ἑνὸς δύο νεκροὺς λήψει μετ) ὀλίγον . 
Πλούτων 
Οὐ θέμις γενέσθαι ταῦτα οὐδὲ γέγονε πώποτε . 
Πρωτεσίλεως 
Ἀναμνήσω σε , ὦ Πλούτων · Ὀρφεῖ γὰρ δἰ αὐτὴν ταύτην τὴν αἰτίαν τὴν Εὐρυδίκην παρέδοτε καὶ τὴν ὁμογενῆ μου Ἄλκηστιν παρεπέμψατε Ἡρακλεῖ χαριζόμενοι . 
Πλούτων 
Θελήσεις δὲ οὕτως κρανίον γυμνὸν ὢν καὶ ἄμορφον τῇ καλῇ σου ἐκείνῃ νύμφῃ φανῆναι ; 
πῶς δὲ κἀκείνη προσήσεταί σε οὐδὲ δυναμένη διαγνῶναι ; 
φοβή σεται γὰρ εὖ οἶδα καὶ φεύξεταί σε καὶ μάτην ἔσῃ τοσαύτην ὁδὸν ἀνεληλυθώς . 
Περσεφόνη 
Οὐκοῦν , ὦ ἄνερ , σὺ καὶ τοῦτο ἴασαι καὶ τὸν 
Ἑρμῆν κέλευσον , ἐπειδὰν ἐν τῷ φωτὶ ἤδη ὁ Πρωτεσίλαος ᾖ , καθικόμενον ἐν τῇ ῥάβδῳ νεανίαν εὐθὺς καλὸν 
ἀπεργάσασθαι αὐτόν , οἷος ἦν ἐκ τοῦ παστοῦ . 
Πλούτων 
Ἐπεὶ Φερσεφόνῃ συνδοκεῖ , ἀναγαγὼν τοῦτον αὖθις ποίησον νυμφίον · σὺ δὲ μέμνησο μίαν λαβὼν ἡμέραν . 
Διογένης καὶ Μαύσωλος . 
Διογένης 
Ὦ Κάρ , ἐπὶ τίνι μέγα φρονεῖς καὶ πάντων ἡμῶν προτιμᾶσθαι ἀξιοῖς ; 
Μαύσωλος 
Καὶ ἐπὶ τῇ βασιλείᾳ μέν , ὦ Σινωπεῦ , ὃς ἐβασίλευσα Καρίας μὲν ἁπάσης , ἦρξα δὲ καὶ Λυδῶν ἐνίων καὶ νήσους δέ τινας ὑπηγαγόμην καὶ ἄχρι Μιλήτου ἐπέβην τὰ πολλὰ τῆς Ἰωνίας καταστρεφόμενος · καὶ καλὸς ἦν καὶ μέγας καὶ ἐν πολέμοις καρτερός · τὸ δὲ μέγιστον , ὅτι ἐν Ἁλικαρνασσῷ μνῆμα παμμέγεθες ἔχω ἐπικείμενον , ἡλίκον οὐκ ἄλλος νεκρός , ἀλλ) οὐδὲ οὕτως ἐς κάλλος ἐξησκημένον , ἵππων καὶ ἀνδρῶν ἐς τὸ ἀκριβέστατον εἰκασμένων λίθου τοῦ καλλίστου , οἷον οὐδὲ νεὼν εὕροι τις ἂν ῥᾳδίως . 
οὐ δοκῶ σοι δικαίως ἐπὶ τούτοις μέγα φρονεῖν ; 
Διογένης 
Ἐπὶ τῇ βασιλείᾳ φὴς καὶ τῷ κάλλει καὶ τῷ βάρει τοῦ τάφου ; 
Μαύσωλος 
Νὴ Δἴ ἐπὶ τούτοις . 
Διογένης 
Ἀλλ) , ὦ καλὲ Μαύσωλε , οὔτε ἡ ἰσχὺς ἐκείνη ἔτι σοι οὔτε ἡ μορφὴ πάρεστιν · εἰ γοῦν τινα ἑλοίμεθα δικαστὴν εὐμορφίας πέρι , οὐκ ἔχω εἰπεῖν , τίνος ἕνεκα τὸ σὸν κρανίον προτιμηθείη ἂν τοῦ ἐμοῦ · φαλακρὰ γὰρ ἄμφω καὶ γυμνά , καὶ τοὺς ὀδόντας ὁμοίως προφαίνομεν καὶ τοὺς ὀφθαλμοὺς ἀφῃρήμεθα καὶ τὰς ῥῖνας ἀποσεσιμώμεθα . 
ὁ δὲ τάφος καὶ οἱ πολυτελεῖς ἐκεῖνοι λίθοι Ἁλικαρνασσεῦσι μὲν ἴσως εἶεν ἐπιδείκνυσθαι καὶ φιλοτιμεῖσθαι πρὸς τοὺς ξένους , ὡς δή τι μέγα οἰκοδόμημα αὐτοῖς ἐστι · σὺ δέ , ὦ βέλτιστε , οὐχ ὁρῶ ὅ τι ἀπολαύεις αὐτοῦ , πλὴν εἰ μὴ τοῦτο φης , ὅτι μᾶλλον ἡμῶν ἀχθοφορεῖς ὑπὸ τηλικούτοις λίθοις πιεζόμενος . 
Μαύσωλος 
Ἀνόνητα οὖν μοι ἐκεῖνα πάντα καὶ ἰσότιμος ἔσται Μαύσωλος καὶ Διογένης ; 
Διογένης 
Οὐκ ἰσότιμος , ὦ γενναιότατε , οὐ γάρ · Μαύσωλος μὲν γὰρ οἰμώξεται μεμνημένος τῶν ὑπὲρ γῆς , ἐν οἷς εὐδαιμονεῖν ᾤετο , Διογένης δὲ καταγελάσεται αὐτοῦ . 
καὶ τάφον ὁ μὲν ἐν Ἁλικαρνασσῷ ἐρεῖ ἑαυτοῦ ὑπὸ Ἀρτεμισίας τῆς γυναικὸς καὶ ἀδελφῆς κατεσκευασμένον , ὁ 
Διογένης δὲ τοῦ μὲν σώματος εἰ καί τινα τάφον ἔχει οὐκ οἶδεν · οὐδὲ γὰρ ἔμελεν αὐτῷ τούτου · λόγον δὲ τοῖς ἀρίστοις περὶ αὑτοῦ καταλέλοιπεν ἀνδρὸς βίον βεβιωκὼς ὑψηλότερον , ὦ Καρῶν ἀνδραποδωδέστατε , τοῦ σοῦ μνήματος καὶ ἐν βεβαιοτέρῳ χωρίῳ κατεσκευασμένον . 
Νιρεὺς καὶ Θερσίτης καὶ Μένιππος . 
Νιρεύς 
Ἰδοὺ δή , Μένιππος οὑτοσὶ δικάσει , πότερος 
εὐμορφότερός ἐστιν . 
εἰπέ , ὦ Μένιππε , οὐ καλλίων σοι δοκῶ ; 
Μένιππος 
Τίνες δὲ καὶ ἔστε ; 
πρότερον , οἶμαι , χρὴ γὰρ τοῦτο εἰδέναι . 
Νιρεύς 
Νιρεὺς καὶ Θερσίτης . 
Μένιππος 
Πότερος οὖν ὁ Νιρεὺς καὶ πότερος ὁ Θερσιτης ; 
οὐδέπω γὰρ τοῦτο δῆλον . 
Θερσίτης 
Ἓν μὲν ἤδη τοῦτο ἔχω , ὅτι ὅμοιός εἰμί σοι καὶ οὐδὲν τηλικοῦτον διαφέρεις ἡλίκον σε Ὅμηρος ἐκεῖνος ὁ τυφλὸς ἐπῄνεσεν ἁπάντων εὐμορφότερον προσειπών , ἀλλ) ὁ φοξὸς ἐγὼ καὶ ψεδνὸς οὐδὲν χείρων ἐφάνην τῷ δικαστῇ . 
ὅρα δὲ σύ , ὦ Μένιππε , ὅντινα καὶ εὐμορφότερον ἡγῇ . 
Νιρεύς 
Ἐμέ γε τὸν Ἀγλαΐας καὶ Χάροπος , ὃς κάλλιστος ἀνὴρ ὑπὸ Ἴλιον ἦλθον . 
Μένιππος 
Ἀλλ) οὐχὶ καὶ ὑπὸ γῆν , ὡς οἶμαι , κάλλιστος ἦλθες , ἀλλὰ τὰ μὲν ὀστᾶ ὅμοια , τὸ δὲ κρανίον ταύτῃ μόνον ἄρα διακρίνοιτο ἀπὸ τοῦ Θερσίτου κρανίου , ὅτι εὔθρυπτον τὸ σόν · ἀλαπαδνὸν γὰρ αὐτὸ καὶ οὐκ ἀνδρῶδες ἔχεις . 
Νιρεύς 
Καὶ μὴν ἐροῦ Ὅμηρον , ὁποῖος ἦν , ὁπότε συνεστράτευον τοῖς Ἀχαιοῖς . 
Μένιππος 
Ὀνείρατά μοι λέγεις · ἐγὼ δὲ βλέπω ἃ καὶ νῦν ἔχεις , ἐκεῖνα δὲ οἱ τότε ἴσασιν . 
Νιρεύς 
Οὔκουν ἐγὼ ἐνταῦθα εὐμορφότερός εἰμι , ὦ Μένιππε ; 
Μένιππος 
Οὔτε σὺ οὔτε ἄλλος εὔμορφος · ἰσοτιμία γὰρ ἐν ᾅδου καὶ ὅμοιοι ἅπαντες . 
Θερσίτης 
Ἐμοὶ μὲν οὖν καὶ τοῦτο ἱκανόν . 
Μένιππος καὶ Χείρων . 
Μένιππος 
Ἤκουσα , ὦ Χείρων , ὡς θεὸς ὢν ἐπιθυμήσειας ἀποθανεῖν . 
Χείρων 
Ἀληθῆ ταῦτα ἤκουσας , ὦ Μένιππε , καὶ τέθνηκα , ὡς ὁρᾷς , ἀθάνατος εἶναι δυνάμενος . 
Μένιππος 
Τίς δαί σε ἔρως τοῦ θανάτου ἔσχεν , ἀνεράστου τοῖς πολλοῖς χρήματος ; 
Χείρων 
Ἐρῶ πρὸς σὲ οὐκ ἀσύνετον ὄντα . 
οὐκ ἦν ἔτι ἡδὺ ἀπολαύειν τῆς ἀθανασίας . 
Μένιππος 
Οὐχ ἡδὺ ἦν ζῶντα ὁρᾶν τὸ φῶς ; 
Χείρων 
Οὔκ , ὦ Μένιππε · τὸ γὰρ ἡδὺ ἔγωγε ποικίλον τι καὶ οὐχ ἁπλοῦν ἡγοῦμαι εἶναι . 
ἐγὼ δὲ ζῶν ἀεὶ καὶ ἀπολαύων τῶν ὁμοίων , ἡλίου , φωτός , τροφῆς , αἱ ὧραι δὲ αἱ αὐταὶ καὶ τὰ γιγνόμενα ἅπαντα ἑξῆς ἕκαστον , ὥσπερ ἀκολουθοῦντα θάτερον θατέρῳ , ἐνεπλήσθην γοῦν αὐτῶν · οὐ γὰρ ἐν τῷ αὐτῷ ἀεί , ἀλλὰ καὶ ἐν τῷ μὴ μετασχεῖν ὅλως τὸ τερπνὸν ἦν . 
Μένιππος 
Εὖ λέγεις , ὦ Χείρων . 
τὰ ἐν ᾅδου δὲ πῶς φέρεις , ἀφ) οὗ προελόμενος αὐτὰ ἥκεις ; 
Χείρων 
Οὐκ ἀηδῶς , ὦ Μένιππε · ἡ γὰρ ἰσοτιμία πάνυ δημοτικὴ καὶ τὸ πρᾶγμα οὐδὲν ἔχει τὸ διάφορον ἐν φωτὶ εἶναι ἢ καὶ ἐν σκότῳ · ἄλλως τε οὔτε διψῆν ὥσπερ ἄνω οὔτε πεινῆν δεῖ , ἀλλ) ἀνεπιδεεῖς τούτων ἁπάντων ἐσμέν . 
Μένιππος 
Ὅρα , ὦ Χείρων , μὴ περιπίπτῃς σεαυτῷ καὶ ἐς τὸ αὐτό σοι ὁ λόγος περιπέσῃ . 
Χείρων 
Πῶς τοῦτο φής ; 
Μένιππος 
Ὅτι εἰ τῶν ἐν τῷ βίῳ τὸ ὅμοιον ἀεὶ καὶ ταὐτὸν ἐγένετό σοι προσκορές , καὶ τἀνταῦθα ὅμοια ὄντα προσκορῆ ὁμοίως ἂν γένοιτο , καὶ δεήσει μεταβολήν σε ζητεῖν τινα καὶ ἐντεῦθεν ἐς ἄλλον βίον , ὅπερ οἶμαι ἀδύνατον . 
Χείρων 
Τί οὖν ἂν πάθοι τις , ὦ Μένιππε ; 
Μένιππος 
Ὅπερ , οἶμαι , φασί , συνετὸν ὄντα ἀρέσκεσθαι καὶ ἀγαπᾶν τοῖς παροῦσι καὶ μηδὲν αὐτῶν ἀφόρητον οἴεσθαι . 
Διογένης καὶ Ἀντισθένης καὶ Κράτης . 
Διογένης 
Ἀντίσθενες καὶ Κράτης , σχολὴν ἄγομεν · 
ὥστε τί οὐκ ἄπιμεν εὐθὺ τῆς καθόδου περιπατήσαντες , ὀψόμενοι τοὺς κατιόντας , οἷοί τέ εἰσι καὶ τί ἕκαστος αὐτῶν ποιεῖ ; 
Ἀντισθένης 
Ἀπίωμεν , ὦ Διόγενες · καὶ γὰρ ἂν ἡδὺ τὸ θέαμα γένοιτο , τοὺς μὲν δακρυοντας αὐτῶν ὁρᾶν , τοὺς δὲ καὶ ἱκετεύοντας ἀφεθῆναι , ένίους δὲ μόλις κατιόντας καὶ ἐπὶ τράχηλον ὠθοῦντος τοῦ Ἑρμοῦ ὅμως ἀντιβαίνοντας καὶ ὑπτίους ἀντερείδοντας οὐδὲν δέον . 
Κράτης 
Ἔγωγ) οὖν καὶ διηγήσομαι ὑμῖν ἃ εἶδον ὁπότε κατῄειν κατὰ τὴν ὁδόν . 
Διογένης 
Διήγησαι , ὦ Κράτης · ἔοικας γάρ τινα ἑωρακέναι παγγέλοια . 
Κράτης 
Καὶ ἄλλοι μὲν πολλοὶ συγκατέβαινον ἡμῖν , ἐν αὐτοῖς δὲ ἐπίσημοι Ἰσμηνόδωρός τε ὁ πλούσιος ὁ ἡμέτερος καὶ Ἀρσάκης ὁ Μηδίας ὕπαρχος καὶ Ὀροίτης ὁ Ἀρμένιος . 
ὁ μὲν οὖν Ἰσμηνόδωρος — 
ἐπεφόνευτο γὰρ ὑπὸ τῶν λῃστῶν περὶ τὸν Κιθαιρῶνα ἐς Ἐλευσῖνα οἶμαι βαδίζων 
— 
ἔστενέ τε καὶ τὸ τραῦμα ἐν ταῖν χεροῖν εἶχε καὶ τὰ παιδία , ἃ νεογνὰ κατελελοίπει , ἀνεκαλεῖτο καὶ ἑαυτῷ ἐπεμέμφετο τῆς τόλμης , ὃς Κιθαιρῶνα ὑπερβάλλων καὶ τὰ περὶ τὰς Ἐλευθερὰς χωρία πανέρημα ὄντα ὑπὸ τῶν πολέμων διοδεύων δύο μόνους οἰκέτας ἐπηγάγετο , καὶ ταῦτα φιάλας πέντε χρυσᾶς καὶ κυμβία τέτταρα μεθ) ἑαυτοῦ ἔχων . 
ὁ δὲ Ἀρσάκης — 
γηραιὸς γὰρ ἤδη καὶ νὴ 
Δἴ οὐκ ἄσεμνος τὴν ὄψιν — 
ἐς τὸ βαρβαρικὸν ἤχθετο καὶ ἠγανάκτει πεζὸς βαδίζων καὶ ἠξίου τὸν ἵππον αὐτῷ προσαχθῆναι · καὶ γὰρ ὁ ἵππος αὐτῷ συνετεθνήκει , μιᾷ πληγῇ ἀμφότεροι διαπαρέντες ὑπὸ Θρᾳκός τινος πελταστοῦ ἐν τῇ ἐπὶ τῷ Ἀράξῃ πρὸς τὸν Καππαδόκην συμπλοκῇ . 
ὁ μὲν γὰρ Ἀρσάκης ἐπήλαυνεν , ὡς διηγεῖτο , πολὺ τῶν ἄλλων προϋπεξορμήσας , ὑποστὰς δὲ ὁ Θρᾷξ τῇ πέλτῃ μὲν ὑποδὺς ἀποσείεται τοῦ Ἀρσάκου τὸν κοντόν , ὑποθεὶς δὲ τὴν σάρισαν αὐτόν τε διαπείρει καὶ τὸν ἵππον . 
Ἀντισθένης 
Πῶς οἷόν τε , ὦ Κράτης , μιᾷ πληγῇ τοῦτο γενέσθαι ; 
Κράτης 
Ῥᾷστ) , ὦ Ἀντίσθενες · ὁ μὲν γὰρ ἐπήλαυνεν εἰκοσάπηχύν τινα προβεβλημένος κοντόν , ὁ Θρᾷξ δὲ ἐπειδὴ τῇ πέλτῃ ἀπεκρούσατο τὴν προσβολὴν καὶ παρῆλθεν αὐτὸν ἡ ἀκωκή , ἐς τὸ γόνυ ὀκλάσας δέχεται τῇ σαρίσῃ τὴν ἐπέλασιν καὶ τιτρώσκει τὸν ἵππον ὑπὸ τὸ στέρνον ὑπὸ θυμοῦ καὶ σφοδρότητος διαπείραντα ἑαυτόν · διελαύνεται δὲ καὶ ὁ Ἀρσάκης ἐκ τοῦ βουβῶνος διαμπὰξ ἄχρι ὑπὸ τὴν πυγήν . 
ὁρᾷς οἷόν τι ἐγένετο , οὐ τοῦ ἀνδρός , ἀλλὰ τοῦ ἵππου μᾶλλον τὸ ἔργον . 
ἠγανάκτει δ) ὅμως ὁμότιμος ὢν τῶν ἄλλων καὶ ἠξίου ἱππεὺς κατιέναι . 
ὁ δέ γε Ὀροίτης καὶ πάνυ ἁπαλὸς ἦν τὼ πόδε καὶ οὐδ) ἑστάναι χαμαί , οὐχ ὅπως βαδίζειν ἐδύνατο · πάσχουσι δ) αὐτὸ 
ἀτεχνῶς Μῆδοι πάντες , ἐπὰν ἀποβῶσι τῶν ἵππων , ὥσπερ ἐπὶ τῶν ἀκανθῶν βαίνοντες ἀκροποδητὶ μόλις βαδίζουσιν . 
ὥστε ἐπεὶ καταβαλὼν ἑαυτὸν ἔκειτο καὶ οὐδεμιᾷ μηχανῇ ἀνίστασθαι ἤθελεν , ὁ βέλτιστος Ἑρμῆς ἀράμενος αὐτὸν ἐκόμισεν ἄχρι πρὸς τὸ πορθμεῖον , ἐγὼ δὲ ἐγέλων . 
Ἀντισθένης 
Κἀγὼ δὲ ὁπότε κατῄειν , οὐδ) ἀνέμιξα ἐμαυτὸν τοῖς ἄλλοις , ἀλλ) ἀφεὶς οἰμώζοντας αὐτοὺς προσδραμὼν ἐπὶ τὸ πορθμεῖον προκατέλαβον χώραν , ὡς ἂν ἐπιτηδείως πλεύσαιμι · καὶ παρὰ τὸν πλοῦν οἱ μὲν ἐδάκρυόν τε καὶ ἐναυτίων , ἐγὼ δὲ μάλα ἐτερπόμην ἐπ) αὐτοῖς . 
Διογένης 
Σὺ μέν , ὦ Κράτης καὶ Ἀντίσθενες , τοιούτων ἐτύχετε τῶν ξυνοδοιπόρων , ἐμοὶ δὲ Βλεψίας τε ὁ δανειστικὸς ὁ ἐκ Πίσης καὶ Λάμπις ὁ Ἀκαρνὰν ξεναγὸς ὢν καὶ Δᾶμις ὁ πλούσιος ὁ ἐκ Κορίνθου συγκατῄεσαν , 
ὁ μὲν Δᾶμις ὑπὸ τοῦ παιδὸς ἐκ φαρμάκων ἀποθανών , ὁ δὲ Λάμπις δἰ ἔρωτα Μυρτίου τῆς ἑταίρας ἀποσφάξας ἑαυτόν , ὁ δὲ Βλεψίας λιμῷ ὁ ἄθλιος ἐλέγετο ἀπεσκληκέναι καὶ ἐδήλου δέ γε ὠχρὸς ἐς ὑπερβολὴν καὶ λεπτος ἐς τὸ ἀκριβέστατον φαινόμενος . 
ἐγὼ δὲ καίπερ εἰδὼς ἀνέκρινον , ὃν τρόπον ἀποθάνοιεν . 
εἶτα τῷ μὲν Δάμιδι αἰτιωμένῳ τὸν υἱόν , Οὐκ ἄδικα μέντοι ἔπαθες , ἔφην , ὑπ) αὐτοῦ , εἰ τάλαντα ἔχων ὁμοῦ χίλια καὶ τρυφῶν αὐτὸς ἐνενηκοντούτης ὢν ὀκτωκαιδεκαέτει νεανίσκῳ τέτταρας ὀβολοὺς παρεῖχες . 
σὺ δέ , ὦ Ἀκαρνάν , — 
ἔστενε γὰρ κἀκεῖνος καὶ κατηρᾶτο τῇ Μυρτίῳ — 
τί αἰτιᾷ τὸν Ἔρωτα , σεαυτὸν δέον , ὃς τοὺς μὲν πολεμίους οὐδεπώποτε ἔτρεσας , ἀλλὰ φιλοκινδύνως ἠγωνίζου πρὸ τῶν ἄλλων , ὑπὸ δὲ τοῦ τυχόντος παιδισκαρίου καὶ δακρύων ἐπιπλάστων καὶ στεναγμῶν ἑάλως ὁ γενναῖος . 
ὁ μὲν γὰρ Βλεψίας αὐτὸς ἑαυτοῦ κατηγόρει φθάσας πολλὴν τὴν ἄνοιαν , ὡς τὰ χρήματα ἐφύλαττε τοῖς οὐδὲν προσήκουσι κληρονόμοις , ἐς ἀεὶ βιώσεσθαι ὁ μάταιος νομίζων . 
πλὴν ἔμοιγε οὐ τὴν τυχοῦσαν τερπωλὴν παρέσχον τότε στένοντες . 
ἀλλ) ήδη μὲν ἐπὶ τῷ στομίῳ ἐσμέν , ἀποβλέπειν δὲ χρὴ καὶ ἀποσκοπεῖν πόρρωθεν τοὺς ἀφικνουμένους . 
βαβαῖ , πολλοί γε καὶ ποικίλοι καὶ πάντες δακρύοντες πλὴν τῶν νεογνῶν τούτων καὶ νηπίων . 
ἀλλὰ καὶ οἱ πάνυ γέροντες ὀδύρονται . 
τί τοῦτο ; 
ἆρα τὸ φίλτρον αὐτοὺς ἔχει τοῦ βίου ; 
τοῦτον οὖν τὸν ὑπέργηρων ἐρέσθαι βούλομαι . 
τί δακρύεις τηλικοῦτος ἀποθανών ; 
τί ἀγανακτεῖς , ὦ βέλτιστε , καὶ ταῦτα γέρων ἀφιγμένος ; 
ἦ που βασιλεύς τις ἦσθα ; 
πτωχός 
Οὐδαμῶς . 
Διογένης 
Ἀλλὰ σατράπης ; 
πτωχός 
Οὐδὲ τοῦτο . 
Διογένης 
Ἆρα οὖν ἐπλούτεις , εἶτα ἀνιᾷ σε τὸ πολλὴν τρυφὴν ἀπολιπόντα τεθνάναι ; 
πτωχός 
Οὐδὲν τοιοῦτον , ἀλλ) ἔτη μὲν ἐγεγόνειν ἀμφὶ τὰ ἐνενήκοντα , βίον δὲ ἄπορον ἀπὸ καλάμου καὶ ὁρμιᾶς εἶχον ἐς ὑπερβολὴν πτωχὸς ὢν ἄτεκνός τε καὶ προσέτι χωλὸς καὶ ἀμυδρὸν βλέπων . 
Διογένης 
Εἶτα τοιοῦτος ὢν ζῆν ἤθελες ; 
πτωχός 
Ναί · ἡδὺ γὰρ ἦν τὸ φῶς καὶ τὸ τεθνάναι δεινὸν καὶ φευκτέον . 
Διογένης 
Παραπαίεις , ὦ γέρον , καὶ μειρακιεύῃ πρὸς τὸ χρεών , καὶ ταῦτα ηλικιώτης ὢν τοῦ πορθμέως . 
τί οὖν ἄν τις ἔτι λέγοι περὶ τῶν νέων , ὁπότε οἱ τηλικοῦτοι φιλόζωοί εἰσιν , οὓς ἐχρῆν διώκειν τὸν θάνατον ὡς τῶν ἐν τῷ γήρᾳ κακῶν φάρμακον . 
ἀλλ) ἀπίωμεν ἤδη , μὴ καί τις ἡμᾶς ὑπίδηται ὡς ἀπόδρασιν βουλεύοντας , ὁρῶν περὶ τὸ στόμιον εἰλουμένους . 
Μένιππος καὶ Τειρεσίας . 
Μένιππος 
Ὦ Τειρεσία , εἰ μὲν καὶ τυφλὸς εἶ , οὐκέτι διαγνῶναι ῥᾴδιον · ἅπασι γὰρ ἡμῖν ὁμοίως τὰ ὄμματα κενά , μόνον δὲ αἱ χῶραι αὐτῶν · τὰ δ) ἄλλα οὐκέτ) ἂν εἰπεῖν ἔχοις , τίς ὁ Φινεὺς ἦν ἢ τίς ὁ Λυγκεύς . 
ὅτι μέντοι μάντις ἦσθα καὶ ὅτι ἀμφότερα ἐγένου μόνος καὶ ἀνὴρ καὶ γυνή , τῶν ποιητῶν ἀκούσας οἶδα . 
πρὸς τῶν θεῶν τοιγαροῦν εἰπέ μοι , ὁποτέρου ἐπειράθης ἡδίονος τῶν βίων , ὁπότε ἀνὴρ ἦσθα , ἢ ὁ γυναικεῖος ἀμείνων ἦν ; 
Τειρεσίας 
Παρὰ πολύ , ὦ Μένιππε , ὁ γυναικεῖος · 
ἀπραγμονέστερος γὰρ . 
καὶ δεσπόζουσι τῶν ἀνδρῶν αι γυναῖκες , καὶ οὔτε πολεμεῖν ἀνάγκη αὐταῖς οὔτε παῤ ἔπαλξιν ἑστάναι οὔτ) ἐν ἐκκλησίᾳ διαφέρεσθαι οὔτ) ἐν δικαστηρίοις ἐξετάζεσθαι . 
Μένιππος 
Οὐ γὰρ ἀκήκοας , ὦ Τειρεσία , τῆς Εὐριπίδου 
Μηδείας , οἷα εἶπεν οἰκτείρουσα τὸ γυναικεῖον , ὡς ἀθλίας οὔσας καὶ ἀφόρητόν τινα τὸν ἐκ τῶν ὠδίνων πόνον 
ὑφισταμένας ; 
ἀτὰρ εἰπέ μοι , — 
ὑπέμνησε γάρ με τὰ τῆς Μηδείας ἰαμβεῖα — 
καὶ ἔτεκές ποτε , ὁπότε γυνὴ ἦσθα , ἢ στεῖρα καὶ ἄγονος διετέλεσας ἐν ἐκείνῳ τῷ βίῳ ; 
Τειρεσίας 
Τί τοῦτο , Μένιππε , ἐρωτᾷς ; 
Μένιππος 
Οὐδὲν χαλεπόν , ὦ Τειρεσία · πλὴν ἀπόκρίναι , εἴ σοι ῥᾴδιον . 
Τειρεσίας 
Οὐ στεῖρα μὲν ἤμην , οὐκ ἔτεκον δ) ὅλως . 
Μένιππος 
Ἱκανὸν τοῦτο · εἰ γὰρ καὶ μήτραν εἶχες , ἐβουλόμην εἰδέναι . 
Τειρεσίας 
Εἶχον δηλαδή . 
Μένιππος 
Χρόνῳ δέ σοι ἡ μήτρα ἠφανίσθη καὶ τὸ μόριον τὸ γυναικεῖον ἀπεφράγη καὶ οἱ μαστοὶ ἀπεσπάσθησαν καὶ τὸ ἀνδρεῖον ἀνέφυ καὶ πώγωνα ἐξήνεγκας , ἢ αὐτίκα ἐκ γυναικὸς ἀνὴρ ἀνεφάνης ; 
Τειρεσίας 
Οὐχ ὁρῶ τί σοι βούλεται τὸ ἐρώτημα · δοκεῖς δ) οὖν μοι ἀπιστεῖν , εἰ τοῦθ) οὕτως ἐγένετο . 
Μένιππος 
Οὐ χρὴ γὰρ ἀπιστεῖν , ὦ Τειρεσία , τοῖς τοιούτοις , ἀλλὰ καθάπερ τινὰ βλᾶκα μὴ ἐξετάζοντα , εἴτε δυνατά ἐστιν εἴτε καὶ μή , παραδέχεσθαι ; 
Τειρεσίας 
Σὺ οὖν οὐδὲ τὰ ἄλλα πιστεύεις οὕτω γενέσθαι , ὁπόταν ἀκούσῃς ὅτι ὄρνεα ἐκ γυναικῶν ἐγένοντό τινες ἢ δένδρα ἢ θηρία , τὴν Ἀηδόνα ἢ τὴν Δάφνην ἢ τὴν τοῦ Λυκάονος θυγατέρα ; 
Μένιππος 
Ἤν που κἀκείναις ἐντύχω , εἴσομαι ὅ τι καὶ λέγουσι . 
σὺ δέ , ὦ βέλτιστε , ὁπότε γυνὴ ἦσθα , καὶ ἐμαντεύου τότε ὥσπερ καὶ ὕστερον , ἢ ἅμα ἀνὴρ καὶ μάντις ἔμαθες εἶναι ; 
Τειρεσίας 
Ὁρᾷς ; 
ἀγνοεῖς τὰ περὶ ἐμοῦ ἅπαντα , ὡς καὶ διέλυσά τινα ἔριν τῶν θεῶν , καὶ ἡ μὲν Ἥρα ἐπήρωσέ με , ὁ δὲ Ζεὺς παρεμυθήσατο τῇ μαντικῇ τὴν συμφοράν . 
Μένιππος 
Ἔτι ἔχῃ , ὦ Τειρεσία , τῶν ψευσμάτων ; 
ἀλλὰ κατὰ τοὺς μάντεις τοῦτο ποιεῖς · ἔθος γὰρ ὑμῖν μηδὲν ὑγιὲς λέγειν . 
Αἶας καὶ Ἀγαμέμνων . 
Ἀγαμέμνων 
Εἰ σὺ μανείς , ὠ Αἶαν , σαυτὸν ἐφόνευσας , ἐμέλλησας δὲ καὶ ἡμᾶς ἅπαντας . 
τί αἰτιᾷ τὸν Ὀδυσσέα καὶ πρῴην οὔτε προσέβλεψας αὐτόν , ὁπότε ἧκε μαντευσόμενος , οὔτε προσειπεῖν ἠξίωσας ἄνδρα συστρατιώτην καὶ ἑταῖρον , ἀλλ) ὑπεροπτικῶς μεγάλα βαίνων παρῆλθες ; 
Αἶας 
Εἰκότως , ὦ Ἀγάμεμνον · αὐτὸς γάρ μοι τῆς μανίας αἴτιος κατέστη μόνος ἀντεξετασθεὶς ἐπὶ τοῖς ὅπλοις . 
Ἀγαμέμνων 
Ἠξίωσας δὲ ἀνανταγώνιστος εἶναι καὶ ἀκονιτὶ κρατεῖν ἁπάντων ; 
Αἶας 
Ναί , τά γε τοιαῦτα · οἰκεία γάρ μοι ἦν ἡ πανοπλία τοῦ ἀνεψιοῦ γε οὖσα . 
καὶ ὑμεῖς οἱ ἄλλοι πολὺ ἀμείνους ὄντες ἀπείπασθε τὸν ἀγῶνα καὶ παρεχωρήσατε μοι , ὁ δὲ Λαέρτου , ὃν ἐγὼ πολλάκις ἔσωσα κινδυνεύοντα κατακεκόφθαι ὑπὸ τῶν Φρυγῶν , ἀμείνων ἠξίου εἶναι καὶ ἐπιτηδειότερος ἔχειν τὰ ὅπλα . 
Ἀγαμέμνων 
Αἰτιῶ τοιγαροῦν , ὦ γενναῖε , τὴν Θέτιν , ἣ δέον σοὶ τὴν κληρονομίαν παραδοῦναι τῶν ὅπλων συγγενεῖ γε ὄντι , φέρουσα ἐς τὸ κοινὸν κατέθετο αὐτά . 
Αἶας 
Οὔκ , ἀλλὰ τὸν Ὀδυσσέα , ὃς ἀντεποιήθη μόνος . 
Ἀγαμέμνων 
Συγγνώμη , ὦ Αἶαν , εἰ ἄνθρωπος ὢν ὠρέχθη δόξης ἡδίστου πράγματος , ὑπὲρ οὗ καὶ ἡμῶν ἕκαστος κινδύνους ὑπέμενεν , ἐπεὶ καὶ ἐκράτησέ σου καὶ 
ταῦτα ἐπὶ Τρωσὶ δικασταῖς . 
Αἶας 
Οἶδα ἐγώ , ἥτις μου κατεδίκασεν · ἀλλ) οὐ θέμις λέγειν τι περὶ τῶν θεῶν . 
τὸν δ) οὖν Ὀδυσσέα μὴ οὐχὶ μισεῖν οὐκ ἂν δυναίμην , ὦ Ἀγάμεμνον , οὐδ) εἰ αὐτή μοι ἡ Ἀθηνᾶ τοῦτ) ἐπιτάττοι . 
Μίνως καὶ Σώστρατος . 
Μίνως 
Ὁ μὲν λῃστὴς οὑτοσὶ Σώστρατος ἐς τὸν 
Πυριφλεγέθοντα ἐμβεβλήσθω , ὁ δὲ ἱερόσυλος ὑπὸ τῆς 
Χιμαίρας διασπασθήτω , ὁ δὲ τύραννος , ὦ Ἑρμῆ , παρὰ τὸν Τιτυὸν ἀποταθεὶς ὑπὸ τῶν γυπῶν καὶ αὐτὸς κειρέσθω τὸ ἧπαρ , ὑμεῖς δὲ οἱ ἀγαθοὶ ἄπιτε κατα τάχος ἐς τὸ 
Ἠλύσιον πεδίον καὶ τὰς μακάρων νήσους κατοικεῖτε , ἀνθ) ὧν δίκαια ἐποιεῖτε παρὰ τὸν βίον . 
Σώστρατος 
Ἄκουσον , ὦ Μίνως , εἴ σοι δίκαια δόξω λέγειν . 
Μίνως 
Νῦν ἀκούσω αὖθις ; 
οὐ γὰρ ἐξελήλεγξαι , ὦ 
Σώστρατε , πονηρὸς ὢν καὶ τοσούτους ἀπεκτονώς ; 
Σώστρατος 
Ἐλήλεγμαι μέν , ἀλλ) ὅρα , εἰ καὶ δικαίως κολασθήσομαι . 
Μίνως 
Καὶ πάνυ , εἴ γε ἀποτίνειν τὴν ἀξίαν δίκαιον . 
Σώστρατος 
Ὅμως ἀπόκριναί μοι , ὦ Μίνως · βραχὺ γάρ τι ἐρήσομαί σε . 
Μίνως 
Λέγε , μὴ μακρὰ μόνον , ὡς καὶ τοὺς ἄλλους διακρίνωμεν ἤδη . 
Σώστρατος 
Ὁπόσα ἔπραττον ἐν τῷ βίῳ , πότερα ἑκὼν ἔπραττον ἢ ἐπεκέκλωστό μοι ὑπὸ τῆς Μοίρας ; 
Μίνως 
Ὑπὸ τῆς Μοίρας δηλαδή . 
Σώστρατος 
Οὐκοῦν καὶ οἱ χρηστοὶ ἅπαντες καὶ οἱ πονηροὶ δοκοῦντες ἡμεῖς ἐκείνῃ ὑπηρετοῦντες ταῦτα ἐδρῶμεν ; 
Μίνως 
Ναί , τῇ Κλωθοῖ , ἣ ἑκάστῳ ἐπέταξε γεννηθέντι τὰ πρακτέα . 
Σώστρατος 
Εἰ τοίνυν ἀναγκασθείς τις ὑπ) ἄλλου φονεύσειέ τινα οὐ δυνάμενος ἀντιλέγειν ἐκείνῳ βιαζομένῳ , οἷον δήμιος ἢ δορυφόρος , ὁ μὲν δικαστῇ πεισθείς , ὁ δὲ τυράννῳ , τίνα αἰτιάσῃ τοῦ φονου ; 
Μίνως 
Δῆλον ὡς τὸν δικαστὴν ἢ τὸν τύραννον , ἐπεὶ οὐδὲ τὸ ξίφος αὐτό · ὑπηρετεῖ γὰρ ὄργανον ὂν τοῦτο πρὸς τὸν θυμὸν τῷ πρώτῳ παρασχόντι τὴν αἰτίαν . 
Σώστρατος 
Εὖ γε , ὦ Μίνως , ὅτι καὶ ἐπιδαψιλεύει τῷ 
παραδείγματι . 
ἢν δέ τις ἀποστείλαντος τοῦ δεσπότου ἥκῃ 
αὐτὸς χρυσὸν ἢ ἄργυρον κομίζων , τίνι τὴν χάριν ἰστέον ἢ τίνα εὐεργέτην ἀναγραπτέον ; 
Μίνως 
Τὸν πέμψαντα , ὦ Σώστρατε · διάκονος γὰρ ὁ κομίσας ἦν . 
Σώστρατος 
Οὐκοῦν ὁρᾷς ὅπως ἄδικα ποιεῖς κολάζων ἡμᾶς ὑπηρέτας γενομένους ὧν ἡ Κλωθὼ προσέταττε , καὶ τούτους τιμῶν τοὺς διακονησαμένους ἀλλοτρίοις ἀγαθοῖς ; 
οὐ γὰρ δὴ ἐκεῖνό γε εἰπεῖν ἔχοι τις ἄν , ὡς τὸ ἀντιλέγειν δυνατὸν ἦν τοῖς μετὰ πάσης ἀνάγκης προστεταγμένοις . 
Μίνως 
Ὦ Σώστρατε , πολλὰ ἴδοις ἂν καὶ ἄλλα οὐ κατὰ λόγον γιγνόμενα , εἰ ἀκριβῶς ἐξετάζοις . 
πλὴν ἀλλὰ σὺ τοῦτο ἀπολαύσεις τῆς ἐρωτήσεως , διότι οὐ λῃστὴς μόνον , ἀλλὰ καὶ σοφιστής τις εἶναι δοκεῖς . 
ἀπόλυσον αὐτόν , ὦ Ἑρμῆ , καὶ μηκέτι κολαζέσθω . 
ὅρα δὲ μὴ καὶ τοὺς ἄλλους νεκροὺς τὰ ὅμοια ἐρωτᾶν διδάξῃς .
