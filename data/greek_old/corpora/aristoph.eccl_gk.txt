Πραξάγορα 
Ὦ λαμπρὸν ὄμμα τοῦ τροχηλάτου λύχνου κάλλιστ’ ἐν εὐστόχοισιν ἐζητημένον · 
γονάς τε γὰρ σὰς καὶ τύχας δηλώσομεν · 
τροχῷ γὰρ ἐλαθεὶς κεραμικῆς ῥύμης ὕπο μυκτῆρσι λαμπρὰς ἡλίου τιμὰς ἔχεις · 
ὅρμα φλογὸς σημεῖα τὰ ξυγκείμενα . 
σοὶ γὰρ μόνῳ δηλοῦμεν εἰκότως , ἐπεὶ κἀν τοῖσι δωματίοισιν Ἀφροδίτης τρόπων πειρωμέναισι πλησίον παραστατεῖς , λορδουμένων τε σωμάτων ἐπιστάτην ὀφθαλμὸν οὐδεὶς τὸν σὸν ἐξείργει δόμων . 
μόνος δὲ μηρῶν εἰς ἀπορρήτους μυχοὺς λάμπεις ἀφεύων τὴν ἐπανθοῦσαν τρίχα · 
στοάς τε καρποῦ Βακχίου τε νάματος πλήρεις ὑποιγνύσαισι συμπαραστατεῖς · 
καὶ ταῦτα συνδρῶν οὐ λαλεῖς τοῖς πλησίον . 
ἀνθ’ ὧν συνείσει καὶ τὰ νῦν βουλεύματα ὅσα Σκίροις ἔδοξε ταῖς ἐμαῖς φίλαις . 
ἀλλ’ οὐδεμία πάρεστιν ἃς ἥκειν ἐχρῆν . 
καίτοι πρὸς ὄρθρον γ’ ἐστίν · ἡ δ’ ἐκκλησία αὐτίκα μάλ’ ἔσται · καταλαβεῖν δ’ ἡμᾶς ἕδρας , ἃς Φυρόμαχός ποτ’ εἶπεν , εἰ μέμνησθ’ ἔτι , δεῖ τὰς ἑτέρας πως κἀγκαθεζομένας λαθεῖν . 
τί δῆτ’ ἂν εἴη ; 
πότερον οὐκ ἐρραμμένους ἔχουσι τοὺς πώγωνας , οὓς εἴρητ’ ἔχειν ; 
ἢ θαἰμάτια τἀνδρεῖα κλεψάσαις λαθεῖν ἦν χαλεπὸν αὐταῖς ; 
ἀλλ’ ὁρῶ τονδὶ λύχνον προσιόντα . 
φέρε νυν ἐπαναχωρήσω πάλιν , μὴ καί τις ὢν ἀνὴρ ὁ προσιὼν τυγχάνῃ . 
Γυνὴ Α ὥρα βαδίζειν , ὡς ὁ κῆρυξ ἀρτίως ἡμῶν προσιουσῶν δεύτερον κεκόκκυκεν . 
Πραξάγορα ἐγὼ δέ γ’ ὑμᾶς προσδοκῶσ’ ἠγρηγόρη τὴν νύκτα πᾶσαν . 
ἀλλὰ φέρε τὴν γείτονα τήνδ’ ἐκκαλέσωμαι θρυγονῶσα τὴν θύραν . 
δεῖ γὰρ τὸν ἄνδρ’ αὐτῆς λαθεῖν . 
Γυνὴ Β ἤκουσά τοι ὑποδουμένη τὸ κνῦμά σου τῶν δακτύλων , ἅτ’ οὐ καταδαρθοῦσ’ . 
ὁ γὰρ ἀνὴρ ὦ φιλτάτη , 
Σαλαμίνιος γάρ ἐστιν ᾧ ξύνειμ’ ἐγώ , τὴν νύχθ’ ὅλην ἤλαυνέ μ’ ἐν τοῖς στρώμασιν , ὥστ’ ἄρτι τουτὶ θοἰμάτιον αὐτοῦ ’λαβον . 
Γυνὴ Α καὶ μὴν ὁρῶ καὶ Κλειναρέτην καὶ Σωστράτην προσιοῦσαν ἤδη τήνδε καὶ Φιλαινέτην . 
Πραξάγορα οὔκουν ἐπείξεσθ’ ; 
ὡς Γλύκη κατώμοσεν τὴν ὑστάτην ἥκουσαν οἴνου τρεῖς χοᾶς ἡμῶν ἀποτείσειν κἀρεβίνθων χοίνικα . 
Γυνὴ Α τὴν Σμικυθίωνος δ’ οὐχ ὁρᾷς Μελιστίχην σπεύδουσαν ἐν ταῖς ἐμβάσιν ; 
Πραξάγορα καίτοι δοκεῖ κατὰ σχολὴν παρὰ τἀνδρὸς ἐξελθεῖν μόνη . 
Γυνὴ Α τὴν τοῦ καπήλου δ’ οὐχ ὁρᾷς Γευσιστράτην ἔχουσαν ἐν τῇ δεξιᾷ τὴν λαμπάδα ; 
Γυνὴ Β καὶ τὴν Φιλοδωρήτου τε καὶ Χαιρητάδου ὁρῶ προσιούσας χἀτέρας πολλὰς πάνυ γυναῖκας , ὅ τι πέρ ἐστ’ ὄφελος ἐν τῇ πόλει . 
Γυνὴ Γ καὶ πάνυ ταλαιπώρως ἔγωγ’ ὦ φιλτάτη ἐκδρᾶσα παρέδυν . 
ὁ γὰρ ἀνὴρ τὴν νύχθ’ ὅλην ἔβηττε τριχίδων ἑσπέρας ἐμπλήμενος . 
Πραξάγορα κάθησθε τοίνυν , ὡς <ἂν> 
ἀνέρωμαι τάδε ὑμᾶς , ἐπειδὴ συλλελεγμένας ὁρῶ , ὅσα Σκίροις ἔδοξεν εἰ δεδράκατε . 
Γυνὴ Α ἔγωγε . 
πρῶτον μέν γ’ ἔχω τὰς μασχάλας λόχμης δασυτέρας , καθάπερ ἦν ξυγκείμενον · 
ἔπειθ’ ὁπόθ’ ἁνὴρ εἰς ἀγορὰν οἴχοιτό μου , ἀλειψαμένη τὸ σῶμ’ ὅλον δῑ ἡμέρας ἐχραινόμην ἑστῶσα πρὸς τὸν ἥλιον . 
Γυνὴ Β κἄγωγε · τὸ ξυρὸν δέ γ’ ἐκ τῆς οἰκίας ἔρριψα πρῶτον , ἵνα δασυνθείην ὅλη καὶ μηδὲν εἴην ἔτι γυναικὶ προσφερής . 
Πραξάγορα ἔχετε δὲ τοὺς πώγωνας , οὓς εἴρητ’ ἔχειν πάσαισιν ἡμῖν , ὁπότε συλλεγοίμεθα ; 
Γυνὴ Α νὴ τὴν Ἑκάτην καλόν γ’ ἔγωγε τουτονί . 
Γυνὴ Β κἄγωγ’ Ἑπικράτους οὐκ ὀλίγῳ καλλίονα . 
Πραξάγορα ὑμεῖς δὲ τί φατε ; 
Γυνὴ Α φασί · κατανεύουσι γάρ . 
Πραξάγορα καὶ μὴν τά γ’ ἄλλ’ ὑμῖν ὁρῶ πεπραγμένα . 
Λακωνικὰς γὰρ ἔχετε καὶ βακτηρίας καὶ θαἰμάτια τἀνδρεῖα , καθάπερ εἴπομεν . 
Γυνὴ Α ἔγωγέ τοι τὸ σκύταλον ἐξηνεγκάμην τὸ τοῦ Λαμίου τουτὶ καθεύδοντος λάθρᾳ . 
Γυνὴ Β τοῦτ’ ἔστ’ ἐκείνων τῶν σκυτάλων ὧν πέρδεται . 
Πραξάγορα νὴ τὸν Δία τὸν σωτῆρ’ ἐπιτήδειός γ’ ἂν ἦν τὴν τοῦ πανόπτου διφθέραν ἐνημμένος εἴπερ τις ἄλλος βουκολεῖν τὸ δήμιον . 
ἀλλ’ ἄγεθ’ ὅπως καὶ τἀπὶ τούτοις δράσομεν , ἕως ἔτ’ ἐστὶν ἄστρα κατὰ τὸν οὐρανόν · 
ἡκκλησία δ’ , εἰς ἣν παρεσκευάσμεθα ἡμεῖς βαδίζειν , ἐξ ἕω γενήσεται . 
Γυνὴ Α νὴ τὸν Δί’ ὥστε δεῖ σε καταλαβεῖν ἕδρας ὑπὸ τῷ λίθῳ τῶν πρυτάνεων καταντικρύ . 
Γυνὴ Β ταυτί γέ τοι νὴ τὸν Δί’ ἐφερόμην , ἵνα πληρουμένης ξαίνοιμι τῆς ἐκκλησίας . 
Πραξάγορα πληρουμένης τάλαινα ; 
Γυνὴ Β νὴ τὴν Ἄρτεμιν ἔγωγε . 
τί γὰρ ἂν χεῖρον ἀκροῴμην ἄρα ξαίνουσα ; 
γυμνὰ δ’ ἐστί μου τὰ παιδία . 
Πραξάγορα ἰδού γέ σε ξαίνουσαν , ἣν τοῦ σώματος οὐδὲν παραφῆναι τοῖς καθημένοις ἔδει . 
οὐκοῦν καλά γ’ ἂν πάθοιμεν , εἰ πλήρης τύχοι ὁ δῆμος ὢν κἄπειθ’ ὑπερβαίνουσά τις ἀναβαλλομένη δείξειε τὸν Φορμίσιον . 
ἢν δ’ ἐγκαθεζώμεσθα πρότεραι , λήσομεν ξυστειλάμεναι θαἰμάτια · τὸν πώγωνά τε ὅταν καθῶμεν ὃν περιδησόμεσθ’ ἐκεῖ , τίς οὐκ ἂν ἡμᾶς ἄνδρας ἡγήσαιθ’ ὁρῶν ; 
Γυνὴ Α 
Ἀγύρριος γοῦν τὸν Προνόμου πώγων’ ἔχων λέληθε · καίτοι πρότερον ἦν οὗτος γυνή · 
νυνὶ δ’ , ὁρᾷς , πράττει τὰ μέγιστ’ ἐν τῇ πόλει . 
Πραξάγορα τούτου γε τοίνυν τὴν ἐπιοῦσαν ἡμέραν τόλμημα τολμῶμεν τοσοῦτον οὕνεκα , ἤν πως παραλαβεῖν τῆς πόλεως τὰ πράγματα δυνώμεθ’ , ὥστ’ ἀγαθόν τι πρᾶξαι τὴν πόλιν · 
νῦν μὲν γὰρ οὔτε θέομεν οὔτ’ ἐλαύνομεν . 
Γυνὴ Α καὶ πῶς γυναικῶν θηλύφρων ξυνουσία δημηγορήσει ; 
Πραξάγορα πολὺ μὲν οὖν ἄριστά που . 
λέγουσι γὰρ καὶ τῶν νεανίσκων ὅσοι πλεῖστα σποδοῦνται , δεινοτάτους εἶναι λέγειν · 
ἡμῖν δ’ ὑπάρχει τοῦτο κατὰ τύχην τινά . 
Γυνὴ Α οὐκ οἶδα · δεινὸν δ’ ἐστὶν ἡ μὴ ’μπειρία . 
Πραξάγορα οὐκοῦν ἐπίτηδες ξυνελέγημεν ἐνθάδε , ὅπως προμελετήσωμεν ἁκεῖ δεῖ λέγειν . 
οὐκ ἂν φθάνοις τὸ γένειον ἂν περιδουμένη ἄλλαι θ’ ὅσαι λαλεῖν μεμελετήκασί που . 
Γυνὴ Α τίς δ’ ὦ μέλ’ ἡμῶν οὐ λαλεῖν ἐπίσταται ; 
Πραξάγορα ἴθι δὴ σὺ περιδοῦ καὶ ταχέως ἀνὴρ γενοῦ · 
ἐγὼ δὲ θεῖσα τοὺς στεφάνους περιδήσομαι καὐτὴ μεθ’ ὑμῶν , ἤν τί μοι δόξῃ λέγειν . 
Γυνὴ Α δεῦρ’ ὦ γλυκυτάτη Πραξαγόρα , σκέψαι τάλαν ὡς καὶ καταγέλαστον τὸ πρᾶγμα φαίνεται . 
Πραξάγορα πῶς καταγέλαστον ; 
Γυνὴ Α ὥσπερ εἴ τις σηπίαις πώγωνα περιδήσειεν ἐσταθευμέναις . 
Πραξάγορα ὁ περιστίαρχος , περιφέρειν χρὴ τὴν γαλῆν . 
πάριτ’ ἐς τὸ πρόσθεν . 
Ἀρίφραδες παῦσαι λαλῶν . 
κάθιζε παριών . 
τίς ἀγορεύειν βούλεται ; 
Γυνὴ Α ἐγώ . 
Πραξάγορα περίθου δὴ τὸν στέφανον τύχἀγαθῇ . 
Γυνὴ Α ἰδού . 
Πραξάγορα λέγοις ἄν . 
Γυνὴ Α εἶτα πρὶν πιεῖν λέγω ; 
Πραξάγορα ἰδοὺ πιεῖν . 
Γυνὴ Α τί γὰρ ὦ μέλ’ ἐστεφανωσάμην ; 
Πραξάγορα ἄπιθ’ ἐκποδών · τοιαῦτ’ ἂν ἡμᾶς ἠργάσω κἀκεῖ . 
Γυνὴ Α τί δ’ ; 
οὐ πίνουσι κἀν τἠκκλησίᾳ ; 
Πραξάγορα ἰδού γε σοὶ πίνουσι . 
Γυνὴ Α νὴ τὴν Ἄρτεμιν καὶ ταῦτα γ’ εὔζωρον . 
τὰ γοῦν βουλεύματα αὐτῶν ὅσ’ ἂν πράξωσιν ἐνθυμουμένοις ὥσπερ μεθυόντων ἐστὶ παραπεπληγμένα . 
καὶ νὴ Δία σπένδουσί γ’ · ἢ τίνος χάριν τοσαῦτ’ ἂν ηὔχοντ’ , εἴπερ οἶνος μὴ παρῆν ; 
καὶ λοιδοροῦνταί γ’ ὥσπερ ἐμπεπωκότες , καὶ τὸν παροινοῦντ’ ἐκφέρουσ’ οἱ τοξόται , 
Πραξάγορα σὺ μὲν βάδιζε καὶ κάθησ’ · οὐδὲν γὰρ εἶ . 
Γυνὴ Α νὴ τὸν Δί’ ἦ μοι μὴ γενειᾶν κρεῖττον ἦν · 
δίψῃ γάρ , ὡς ἔοικ’ , ἀφαυανθήσομαι . 
Πραξάγορα ἔσθ’ ἥτις ἑτέρα βούλεται λέγειν ; 
Γυνὴ Β ἐγώ . 
Πραξάγορα ἴθι δὴ στεφανοῦ · καὶ γὰρ τὸ χρῆμ’ ἐργάζεται . 
ἄγε νυν ὅπως ἀνδριστὶ καὶ καλῶς ἐρεῖς διερεισαμένη τὸ σχῆμα τῇ βακτηρίᾳ . 
Γυνὴ Β ἐβουλόμην μὲν ἂν ἕτερον τῶν ἠθάδων λέγειν τὰ βέλτισθ’ , ἵν’ ἐκαθήμην ἥσυχος · 
νῦν δ’ οὐκ ἐάσω κατά γε τὴν ἐμὴν μίαν ἐν τοῖς καπηλείοισι λάκκους ἐμποιεῖν ὕδατος . 
ἐμοὶ μὲν οὐ δοκεῖ μὰ τὼ θεώ . 
Πραξάγορα μὰ τὼ θεώ ; 
τάλαινα ποῦ τὸν νοῦν ἔχεις ; 
Γυνὴ Β τί δ’ ἔστιν ; 
οὐ γὰρ δὴ πιεῖν γ’ ᾔτησά σε . 
Πραξάγορα μὰ Δί’ ἀλλ’ ἀνὴρ ὢν τὼ θεὼ κατώμοσας , καίτοι τά γ’ ἄλλ’ εἰποῦσα δεξιώτατα . 
Γυνὴ Β ὢ νὴ τὸν Ἀπόλλω . 
Πραξάγορα παῦε τοίνυν , ὡς ἐγὼ ἐκκλησιάσουσ’ οὐκ ἂν προβαίην τὸν πόδα τὸν ἕτερον , εἰ μὴ ταῦτ’ ἀκριβωθήσεται . 
Γυνὴ Β φέρε τὸν στέφανον · ἐγὼ γὰρ αὖ λέξω πάλιν . 
οἶμαι γὰρ ἤδη μεμελετηκέναι καλῶς . 
ἐμοὶ γὰρ ὦ γυναῖκες αἱ καθήμεναι— 
Πραξάγορα γυναῖκας αὖ δύστηνε τοὺς ἄνδρας λέγεις ; 
Γυνὴ Β δῑ Ἐπίγονόν γ’ ἐκεῖνον · ἐπιβλέψασα γὰρ ἐκεῖσε πρὸς γυναῖκας ᾠόμην λέγειν . 
Πραξάγορα ἄπερρε καὶ σὺ καὶ κάθησ’ ἐντευθενί · 
αὐτὴ γὰρ ὑμῶν γ’ ἕνεκά μοι λέξειν δοκῶ τονδὶ λαβοῦσα . 
τοῖς θεοῖς μὲν εὔχομαι τυχεῖν κατορθώσασα τὰ βεβουλευμένα . 
ἐμοὶ δ’ ἴσον μὲν τῆσδε τῆς χώρας μέτα ὅσονπερ ὑμῖν · ἄχθομαι δὲ καὶ φέρω τὰ τῆς πόλεως ἅπαντα βαρέως πράγματα . 
ὁρῶ γὰρ αὐτὴν προστάταισι χρωμένην ἀεὶ πονηροῖς · κἄν τις ἡμέραν μίαν χρηστὸς γένηται , δέκα πονηρὸς γίγνεται . 
ἐπέτρεψας ἑτέρῳ · πλείον’ ἔτι δράσει κακά . 
χαλεπὸν μὲν οὖν ἄνδρας δυσαρέστους νουθετεῖν , οἳ τοὺς φιλεῖν μὲν βουλομένους δεδοίκατε , τοὺς δ’ οὐκ ἐθέλοντας ἀντιβολεῖθ’ ἑκάστοτε . 
ἐκκλησίαισιν ἦν ὅτ’ οὐκ ἐχρώμεθα οὐδὲν τὸ παράπαν · ἀλλὰ τόν γ’ Ἀγύρριον πονηρὸν ἡγούμεσθα · νῦν δὲ χρωμένων ὁ μὲν λαβὼν ἀργύριον ὑπερεπῄνεσεν , ὁ δ’ οὐ λαβὼν εἶναι θανάτου φήσ’ ἀξίους τοὺς μισθοφορεῖν ζητοῦντας ἐν τἠκκλησίᾳ . 
Γυνὴ Α νὴ τὴν Ἀφροδίτην εὖ γε ταυταγὶ λέγεις . 
Πραξάγορα τάλαιν’ Ἀφροδίτην ὤμοσας ; 
χαρίεντά γ’ ἂν ἔδρασας , εἰ τοῦτ’ εἶπας ἐν τἠκκλησίᾳ . 
Γυνὴ Α ἀλλ’ οὐκ ἂν εἶπον . 
Πραξάγορα μηδ’ ἐθίζου νῦν λέγειν . 
τὸ συμμαχικὸν αὖ τοῦθ’ , ὅτ’ ἐσκοπούμεθα , εἰ μὴ γένοιτ’ , ἀπολεῖν ἔφασκον τὴν πόλιν · 
ὅτε δὴ δ’ ἐγένετ’ , ἤχθοντο , τῶν δὲ ῥητόρων ὁ τοῦτ’ ἀναπείσας εὐθὺς ἀποδρὰς ᾤχετο . 
ναῦς δεῖ καθέλκειν · τῷ πένητι μὲν δοκεῖ , τοῖς πλουσίοις δὲ καὶ γεωργοῖς οὐ δοκεῖ . 
Κορινθίοις ἄχθεσθε , κἀκεῖνοί γέ σοι · 
νῦν εἰσὶ χρηστοί , καὶ σύ νυν χρηστὸς γενοῦ . 
Ἀργεῖος ἀμαθής , ἀλλ’ Ἱερώνυμος σοφός · 
σωτηρία παρέκυψεν , ἀλλ’ ὡρᾴζεται 
Θρασύβουλος αὐτὸς οὐχὶ παρακαλούμενος . 
Γυνὴ Α ὡς ξυνετὸς ἁνήρ . 
Πραξάγορα νῦν καλῶς ἐπῄνεσας . 
ὑμεῖς γάρ ἐστ’ ὦ δῆμε τούτων αἴτιοι . 
τὰ δημόσια γὰρ μισθοφοροῦντες χρήματα ἰδίᾳ σκοπεῖσθ’ ἕκαστος ὅ τι τις κερδανεῖ , τὸ δὲ κοινὸν ὥσπερ Αἴσιμος κυλίνδεται . 
ἢν οὖν ἐμοὶ πίθησθε , σωθήσεσθ’ ἔτι . 
ταῖς γὰρ γυναιξὶ φημὶ χρῆναι τὴν πόλιν ἡμᾶς παραδοῦναι . 
καὶ γὰρ ἐν ταῖς οἰκίαις ταύταις ἐπιτρόποις καὶ ταμίαισι χρώμεθα . 
Γυνὴ Α εὖ γ’ εὖ γε νὴ Δί’ εὖ γε . 
Γυνὴ Β λέγε λέγ’ ὦγαθέ . 
Πραξάγορα ὡς δ’ εἰσὶν ἡμῶν τοὺς τρόπους βελτίονες ἐγὼ διδάξω . 
πρῶτα μὲν γὰρ τἄρια βάπτουσι θερμῷ κατὰ τὸν ἀρχαῖον νόμον ἁπαξάπασαι , κοὐχὶ μεταπειρωμένας ἴδοις ἂν αὐτάς . 
ἡ δ’ Ἀθηναίων πόλις , εἰ τοῦτο χρηστῶς εἶχεν , οὐκ ἂν ἐσῴζετο , εἰ μή τι καινὸν ἄλλο περιηργάζετο . 
καθήμεναι φρύγουσιν ὥσπερ καὶ πρὸ τοῦ · 
ἐπὶ τῆς κεφαλῆς φέρουσιν ὥσπερ καὶ πρὸ τοῦ · 
τὰ Θεσμοφόρῑ ἄγουσιν ὥσπερ καὶ πρὸ τοῦ · 
πέττουσι τοὺς πλακοῦντας ὥσπερ καὶ πρὸ τοῦ · 
τοὺς ἄνδρας ἐπιτρίβουσιν ὥσπερ καὶ πρὸ τοῦ · 
μοιχοὺς ἔχουσιν ἔνδον ὥσπερ καὶ πρὸ τοῦ · 
αὑταῖς παροψωνοῦσιν ὥσπερ καὶ πρὸ τοῦ · 
οἶνον φιλοῦσ’ εὔζωρον ὥσπερ καὶ πρὸ τοῦ · 
βινούμεναι χαίρουσιν ὥσπερ καὶ πρὸ τοῦ . 
ταύταισιν οὖν ὦνδρες παραδόντες τὴν πόλιν μὴ περιλαλῶμεν , μηδὲ πυνθανώμεθα τί ποτ’ ἄρα δρᾶν μέλλουσιν , ἀλλ’ ἁπλῷ τρόπῳ ἐῶμεν ἄρχειν , σκεψάμενοι ταυτὶ μόνα , ὡς τοὺς στρατιώτας πρῶτον οὖσαι μητέρες σῴζειν ἐπιθυμήσουσιν · εἶτα σιτία τίς τῆς τεκούσης μᾶλλον ἐπιπέμψειεν ἄν ; 
χρήματα πορίζειν εὐπορώτατον γυνή , ἄρχουσά τ’ οὐκ ἂν ἐξαπατηθείη ποτέ · 
αὐταὶ γάρ εἰσιν ἐξαπατᾶν εἰθισμέναι . 
τὰ δ’ ἄλλ’ ἐάσω · ταῦτ’ ἐὰν πίθησθέ μοι , εὐδαιμονοῦντες τὸν βίον διάξετε . 
Γυνὴ Α εὖ γ’ ὦ γλυκυτάτη Πραξαγόρα καὶ δεξιῶς . 
πόθεν ὦ τάλαινα ταῦτ’ ἔμαθες οὕτω καλῶς ; 
Πραξάγορα ἐν ταῖς φυγαῖς μετὰ τἀνδρὸς ᾤκησ’ ἐν πυκνί · 
ἔπειτ’ ἀκούουσ’ ἐξέμαθον τῶν ῥητόρων . 
Γυνὴ Α οὐκ ἐτὸς ἄρ’ ὦ μέλ’ ἦσθα δεινὴ καὶ σοφή · 
καί σε στρατηγεῖν αἱ γυναῖκες αὐτόθεν αἱρούμεθ’ , ἢν ταῦθ’ ἁπινοεῖς κατεργάσῃ . 
ἀτὰρ ἢν Κέφαλός σοι λοιδορῆται προσφθαρείς , πῶς ἀντερεῖς πρὸς αὐτὸν ἐν τἠκκλησίᾳ ; 
Πραξάγορα φήσω παραφρονεῖν αὐτόν . 
Γυνὴ Α ἀλλὰ τοῦτό γε ἴσασι πάντες . 
Πραξάγορα ἀλλὰ καὶ μελαγχολᾶν . 
Γυνὴ Α καὶ τοῦτ’ ἴσασιν . 
Πραξάγορα ἀλλὰ καὶ τὰ τρύβλια κακῶς κεραμεύειν , τὴν δὲ πόλιν εὖ καὶ καλῶς . 
Γυνὴ Α τί δ’ ἢν Νεοκλείδης ὁ γλάμων σε λοιδορῇ ; 
Πραξάγορα τούτῳ μὲν εἶπον ἐς κυνὸς πυγὴν ὁρᾶν . 
Γυνὴ Α τί δ’ ἢν ὑποκρούωσίν σε ; 
Πραξάγορα προσκινήσομαι ἅτ’ οὐκ ἄπειρος οὖσα πολλῶν κρουμάτων . 
Γυνὴ Α ἐκεῖνο μόνον ἄσκεπτον , ἤν σ’ οἱ τοξόται ἕλκωσιν , ὅ τι δράσεις ποτ’ . 
Πραξάγορα ἐξαγκωνιῶ ὡδί · μέση γὰρ οὐδέποτε ληφθήσομαι . 
Γυνὴ Β ἡμεῖς δέ γ’ , ἢν αἴρωσ’ , ἐᾶν κελεύσομεν . 
Γυνὴ Α ταυτὶ μὲν ἡμῖν ἐντεθύμηται καλῶς ἐκεῖνο δ’ οὐ πεφροντίκαμεν , ὅτῳ τρόπῳ τὰς χεῖρας αἴρειν μνημονεύσομεν τότε . 
εἰθισμέναι γάρ ἐσμεν αἴρειν τὼ σκέλει . 
Πραξάγορα χαλεπὸν τὸ πρᾶγμ’ · ὅμως δὲ χειροτονητέον ἐξωμισάσαις τὸν ἕτερον βραχίονα . 
ἄγε νυν ἀναστέλλεσθ’ ἄνω τὰ χιτώνια · 
ὑποδεῖσθε δ’ ὡς τάχιστα τὰς Λακωνικάς , ὥσπερ τὸν ἄνδρ’ ἐθεᾶσθ’ , ὅτ’ εἰς ἐκκλησίαν μέλλοι βαδίζειν ἢ θύραζ’ ἑκάστοτε . 
ἔπειτ’ ἐπειδὰν ταῦτα πάντ’ ἔχῃ καλῶς , περιδεῖσθε τοὺς πώγωνας . 
ἡνίκ’ ἂν δέ γε τούτους ἀκριβώσητε περιηρμοσμέναι , καὶ θαἰμάτια τἀνδρεῖά γ’ ἅπερ ἐκλέψατε ἐπαναβάλεσθε , κᾆτα ταῖς βακτηρίαις ἐπερειδόμεναι βαδίζετ’ ᾄδουσαι μέλος πρεσβυτικόν τι , τὸν τρόπον μιμούμεναι τὸν τῶν ἀγροίκων . 
Γυνὴ Β εὖ λέγεις · ἡμεῖς δέ γε προΐωμεν αὐτῶν . 
καὶ γὰρ ἑτέρας οἴομαι ἐκ τῶν ἀγρῶν ἐς τὴν πύκν’ ἥξειν ἄντικρυς γυναῖκας . 
Πραξάγορα ἀλλὰ σπεύσαθ’ ὡς εἴωθ’ ἐκεῖ τοῖς μὴ παροῦσιν ὀρθρίοις ἐς τὴν πύκνα ὑπαποτρέχειν ἔχουσι μηδὲ πάτταλον . 
Χορὸς ὥρα προβαίνειν ὦνδρες ἡμῖν ἐστι · τοῦτο γὰρ χρὴ μεμνημένας ἀεὶ λέγειν , ὡς μήποτ’ ἐξολίσθῃ ἡμᾶς . 
ὁ κίνδυνος γὰρ οὐχὶ μικρός , ἢν ἁλῶμεν ἐνδυόμεναι κατὰ σκότον τόλμημα τηλικοῦτον . 
Χορός χωρῶμεν εἰς ἐκκλησίαν ὦνδρες · ἠπείλησε γὰρ ὁ θεσμοθέτης , ὃς ἂν μὴ πρὼ| πάνυ τοῦ κνέφους ἥκῃ κεκονιμένος , στέργων σκοροδάλμῃ βλέπων ὑπότριμμα , μὴ δώσειν τὸ τριώβολον . 
ἀλλ’ ὦ Χαριτιμίδη καὶ Σμίκυθε καὶ Δράκης ἕπου κατεπείγων , σαυτῷ προσέχων ὅπως μηδὲν παραχορδιεῖς ὧν δεῖ σ’ ἀποδεῖξαι · 
ὅπως δὲ τὸ σύμβολον λαβόντες ἔπειτα πλησίοι καθεδούμεθ’ , ὡς ἂν χειροτονῶμεν ἅπανθ’ ὁπόσ’ ἂν δέῃ τὰς ἡμετέρας φίλας . 
καίτοι τί λέγω ; 
φίλους γὰρ χρῆν μ’ ὀνομάζειν . 
Χορός ὅρα δ’ ὅπως ὠθήσομεν τούσδε τοὺς ἐξ ἄστεως ἥκοντας , ὅσοι πρὸ τοῦ μέν , ἡνίκ’ ἔδει λαβεῖν ἐλθόντ’ ὀβολὸν μόνον , καθῆντο λαλοῦντες ἐν τοῖς στεφανώμασιν , νυνὶ δ’ ἐνοχλοῦσ’ ἄγαν . 
ἀλλ’ οὐχί , Μυρωνίδης ὅτ’ ἦρχεν ὁ γεννάδας , οὐδεὶς ἂν ἐτόλμα τὰ τῆς πόλεως διοικεῖν ἀργύριον φέρων · 
ἀλλ’ ἧκεν ἕκαστος ἐν ἀσκιδίῳ φέρων πιεῖν ἅμα τ’ ἄρτον αὑτῷ καὶ δύο κρομμύω καὶ τρεῖς ἂν ἐλάας . 
νυνὶ δὲ τριώβολον ζητοῦσι λαβεῖν , ὅταν πράττωσί τι κοινὸν ὥς‐ περ πηλοφοροῦντες . 
Βλέπυρος τί τὸ πρᾶγμα ; 
ποῖ ποθ’ ἡ γυνὴ φρούδη ’στί μοι ; 
ἐπεὶ πρὸς ἕω νῦν γ’ ἔστιν , ἡ δ’ οὐ φαίνεται . 
ἐγὼ δὲ κατάκειμαι πάλαι χεζητιῶν , τὰς ἐμβάδας ζητῶν λαβεῖν ἐν τῷ σκότῳ καὶ θοἰμάτιον · ὅτε δὴ δ’ ἐκεῖνο ψηλαφῶν οὐκ ἐδυνάμην εὑρεῖν , ὁ δ’ ἤδη τὴν θύραν ἐπεῖχε κρούων ὁ κοπρεαῖος , λαμβάνω τουτὶ τὸ τῆς γυναικὸς ἡμιδιπλοίδιον , καὶ τὰς ἐκείνης Περσικὰς ὑφέλκομαι . 
ἀλλ’ ἐν καθαρῷ ποῦ , ποῦ τις ἂν χέσας τύχοι ; 
ἢ πανταχοῦ τοι νυκτός ἐστιν ἐν καλῷ ; 
οὐ γάρ με νῦν χέζοντά γ’ οὐδεὶς ὄψεται . 
οἴμοι κακοδαίμων , ὅτι γέρων ὢν ἠγόμην γυναῖχ’ · ὅσας εἴμ’ ἄξιος πληγὰς λαβεῖν . 
οὐ γάρ ποθ’ ὑγιὲς οὐδὲν ἐξελήλυθεν δράσουσ’ . 
ὅμως δ’ οὖν ἐστιν ἀποπατητέον . 
Ἀνήρ τίς ἔστιν ; 
οὐ δήπου Βλέπυρος ὁ γειτνιῶν ; 
Βλέπυρος νὴ τὸν Δί’ αὐτὸς δῆτ’ ἐκεῖνος . 
Ἀνήρ εἰπέ μοι , τί τοῦτό σοι τὸ πυρρόν ἐστιν ; 
οὔτι που 
Κινησίας σου κατατετίληκέν ποθεν ; 
Βλέπυρος οὔκ , ἀλλὰ τῆς γυναικὸς ἐξελήλυθα τὸ κροκωτίδιον ἀμπισχόμενος οὑνδύεται . 
Ἀνήρ τὸ δ’ ἱμάτιόν σου ποῦ ’στιν ; 
Βλέπυρος οὐκ ἔχω φράσαι . 
ζητῶν γὰρ αὔτ’ οὐχ ηὗρον ἐν τοῖς στρώμασιν . 
Ἀνήρ εἶτ’ οὐδὲ τὴν γυναῖκ’ ἐκέλευσάς σοι φράσαι ; 
Βλέπυρος μὰ τὸν Δί’ οὐ γὰρ ἔνδον οὖσα τυγχάνει , ἀλλ’ ἐκτετρύπηκεν λαθοῦσά μ’ ἔνδοθεν · 
ὃ καὶ δέδοικα μή τι δρᾷ νεώτερον . 
Ἀνήρ νὴ τὸν Ποσειδῶ ταὐτὰ τοίνυν ἄντικρυς ἐμοὶ πέπονθας . 
καὶ γὰρ ᾗ ξύνειμ’ ἐγὼ φρούδη ’στ’ ἔχουσα θοἰμάτιον οὑγὼ ’φόρουν . 
κοὐ τοῦτο λυπεῖ μ’ , ἀλλὰ καὶ τὰς ἐμβάδας . 
οὔκουν λαβεῖν γ’ αὐτὰς ἐδυνάμην οὐδαμοῦ . 
Βλέπυρος μὰ τὸν Διόνυσον οὐδ’ ἐγὼ γὰρ τὰς ἐμὰς 
Λακωνικάς , ἀλλ’ ὡς ἔτυχον χεζητιῶν , ἐς τὼ κοθόρνω τὼ πόδ’ ἐνθεὶς ἵεμαι , ἵνα μὴ ’γχέσαιμ’ ἐς τὴν σισύραν · φανὴ γὰρ ἦν . 
Ἀνήρ τί δῆτ’ ἂν εἴη ; 
μῶν ἐπ’ ἄριστον γυνὴ κέκληκεν αὐτὴν τῶν φίλων ; 
Βλέπυρος γνώμην γ’ ἐμήν . 
Ἀνήρ οὔκουν πονηρά γ’ ἐστὶν ὅ τι κἄμ’ εἰδέναι . 
ἀλλὰ σὺ μὲν ἱμονιάν τιν’ ἀποπατεῖς , ἐμοὶ δ’ ὥρα βαδίζειν ἐστὶν εἰς ἐκκλησίαν , ἤνπερ λάβω θοἰμάτιον , ὅπερ ἦν μοι μόνον . 
Βλέπυρος κἄγωγ’ , ἐπειδὰν ἀποπατήσω · νῦν δέ μου ἀχράς τις ἐγκλῄσασ’ ἔχει τὰ σιτία . 
Ἀνήρ μῶν ἣν Θρασύβουλος εἶπε τοῖς Λακωνικοῖς ; 
Βλέπυρος νὴ τὸν Διόνυσον ἐνέχεται γοῦν μοι σφόδρα . 
ἀτὰρ τί δράσω ; 
καὶ γὰρ οὐδὲ τοῦτό με μόνον τὸ λυποῦν ἐστιν , ἀλλ’ ὅταν φάγω , ὅποι βαδιεῖταί μοι τὸ λοιπὸν ἡ κόπρος . 
νῦν μὲν γὰρ οὗτος βεβαλάνωκε τὴν θύραν , ὅστις ποτ’ ἔσθ’ ἅνθρωπος ἁχραδούσιος . 
τίς ἂν οὖν ἰατρόν μοι μετέλθοι καὶ τίνα ; 
τίς τῶν κατὰ πρωκτὸν δεινός ἐστι τὴν τέχνην ; 
ἀλλ’ οἶδ’ , Ἀμύνων . 
ἀλλ’ ἴσως ἀρνήσεται . 
Ἀντισθένη τις καλεσάτω πάσῃ τέχνῃ . 
οὗτος γὰρ ἁνὴρ ἕνεκά γε στεναγμάτων οἶδεν τί πρωκτὸς βούλεται χεζητιῶν . 
ὦ πότνῑ Εἰλείθυια μή με περιίδῃς διαρραγέντα μηδὲ βεβαλανωμένον , ἵνα μὴ γένωμαι σκωραμὶς κωμῳδική . 
Χρέμης οὗτος τί ποιεῖς ; 
οὔτι που χέζεις ; 
Βλέπυρος ἐγώ ; 
οὐ δῆτ’ ἔτι γε μὰ τὸν Δί’ , ἀλλ’ ἀνίσταμαι . 
Χρέμης τὸ τῆς γυναικὸς δ’ ἀμπέχει χιτώνιον ; 
Βλέπυρος ἐν τῷ σκότῳ γὰρ τοῦτ’ ἔτυχον ἔνδον λαβών . 
ἀτὰρ πόθεν ἥκεις ἐτεόν ; 
Χρέμης ἐξ ἐκκλησίας . 
Βλέπυρος ἤδη λέλυται γάρ ; 
Χρέμης νὴ Δί’ ὄρθριον μὲν οὖν . 
καὶ δῆτα πολὺν ἡ μίλτος ὦ Ζεῦ φίλτατε γέλων παρέσχεν , ἣν προσέρραινον κύκλῳ . 
Βλέπυρος τὸ τριώβολον δῆτ’ ἔλαβες ; 
Χρέμης εἰ γὰρ ὤφελον . 
ἀλλ’ ὕστερος νῦν ἦλθον , ὥστ’ αἰσχύνομαι μὰ τὸν Δί’ οὐδέν’ ἄλλον ἢ τὸν θύλακον . 
Βλέπυρος τὸ δ’ αἴτιον τί ; 
Χρέμης πλεῖστος ἀνθρώπων ὄχλος , ὅσος οὐδεπώποτ’ ἦλθ’ ἁθρόος ἐς τὴν πύκνα . 
καὶ δῆτα πάντες σκυτοτόμοις ᾐκάζομεν ὁρῶντες αὐτούς . 
οὐ γὰρ ἀλλ’ ὑπερφυῶς ὡς λευκοπληθὴς ἦν ἰδεῖν ἡκκλησία · 
ὥστ’ οὐκ ἔλαβον οὔτ’ αὐτὸς οὔτ’ ἄλλοι συχνοί . 
Βλέπυρος οὐδ’ ἄρ’ ἂν ἐγὼ λάβοιμι νῦν ἐλθών ; 
Χρέμης πόθεν ; 
οὐδ’ εἰ μὰ Δία τότ’ ἦλθες ὅτε τὸ δεύτερον ἁλεκτρυὼν ἐφθέγγετ’ . 
Βλέπυρος οἴμοι δείλαιος . 
Ἀντίλοχ’ ἀποίμωξόν με τοῦ τριωβόλου τὸν ζῶντα μᾶλλον . 
τἀμὰ γὰρ διοίχεται . 
ἀτὰρ τί τὸ πρᾶγμ’ ἦν , ὅτι τοσοῦτον χρῆμ’ ὄχλου οὕτως ἐν ὥρᾳ ξυνελέγη ; 
Χρέμης τί δ’ ἄλλο γ’ ἢ ἔδοξε τοῖς πρυτάνεσι περὶ σωτηρίας γνώμας καθεῖναι τῆς πόλεως ; 
κᾆτ’ εὐθέως πρῶτος Νεοκλείδης ὁ γλάμων παρείρπυσεν . 
κἄπειθ’ ὁ δῆμος ἀναβοᾷ πόσον δοκεῖς , 
‘οὐ δεινὰ τολμᾶν τουτονὶ δημηγορεῖν , καὶ ταῦτα περὶ σωτηρίας προκειμένου , ὃς αὐτὸς αὑτῷ βλεφαρίδ’ οὐκ ἐσώσατο ; ’ ὁ δ’ ἀναβοήσας καὶ περιβλέψας ἔφη , 
‘τί δαί με χρῆν δρᾶν ; ’ 
Βλέπυρος 
‘σκόροδ’ ὁμοῦ τρίψαντ’ ὀπῷ τιθύμαλλον ἐμβαλόντα τοῦ Λακωνικοῦ σαυτοῦ παραλείφειν τὰ βλέφαρα τῆς ἑσπέρας , ’ ἔγωγ’ ἂν εἶπον , εἰ παρὼν ἐτύγχανον . 
Χρέμης μετὰ τοῦτον Εὐαίων ὁ δεξιώτατος παρῆλθε γυμνός , ὡς ἐδόκει τοῖς πλείοσιν · 
αὐτός γε μέντοὔφασκεν ἱμάτιον ἔχειν · 
κἄπειτ’ ἔλεξε δημοτικωτάτους λόγους · 
‘ὁρᾶτε μέν με δεόμενον σωτηρίας τετραστατήρου καὐτόν · ἀλλ’ ὅμως ἐρῶ ὡς τὴν πόλιν καὶ τοὺς πολίτας σώσετε . 
ἢν γὰρ παρέχωσι τοῖς δεομένοις οἱ κναφῆς χλαίνας , ἐπειδὰν πρῶτον ἥλιος τραπῇ , πλευρῖτις ἡμῶν οὐδέν’ ἂν λάβοι ποτέ . 
ὅσοις δὲ κλίνη μή ’στι μηδὲ στρώματα , ἰέναι καθευδήσοντας ἀπονενιμμένους ἐς τῶν σκυλοδεψῶν · ἢν δ’ ἀποκλῄῃ θύρᾳ χειμῶνος ὄντος , τρεῖς σισύρας ὀφειλέτω.’ 
Βλέπυρος νὴ τὸν Διόνυσον χρηστά γ’ · εἰ δ’ ἐκεῖνά γε προσέθηκεν , οὐδεὶς ἀντεχειροτόνησεν ἄν , τοὺς ἀλφιταμοιβοὺς τοῖς ἀπόροις τρεῖς χοίνικας δεῖπνον παρέχειν ἅπασιν ἢ κλάειν μακρά , ἵνα τοῦτ’ ἀπέλαυσαν Ναυσικύδους τἀγαθόν . 
Χρέμης μετὰ τοῦτο τοίνυν εὐπρεπὴς νεανίας λευκός τις ἀνεπήδησ’ ὅμοιος Νικίᾳ δημηγορήσων , κἀπεχείρησεν λέγειν ὡς χρὴ παραδοῦναι ταῖς γυναιξὶ τὴν πόλιν . 
εἶτ’ ἐθορύβησαν κἀνέκραγον ὡς εὖ λέγοι , τὸ σκυτοτομικὸν πλῆθος , οἱ δ’ ἐκ τῶν ἀγρῶν ἀνεβορβόρυξαν . 
Βλέπυρος νοῦν γὰρ εἶχον νὴ Δία . 
Χρέμης ἀλλ’ ἦσαν ἥττους · ὁ δὲ κατεῖχε τῇ βοῇ , τὰς μὲν γυναῖκας πόλλ’ ἀγαθὰ λέγων , σὲ δὲ πολλὰ κακά . 
Βλέπυρος καὶ τί εἶπε ; 
Χρέμης πρῶτον μέν σ’ ἔφη εἶναι πανοῦργον . 
Βλέπυρος καὶ σέ ; 
Χρέμης μή πω τοῦτ’ ἔρῃ . 
κἄπειτα κλέπτην . 
Βλέπυρος ἐμὲ μόνον ; 
Χρέμης καὶ νὴ Δία καὶ συκοφάντην . 
Βλέπυρος ἐμὲ μόνον ; 
Χρέμης καὶ νὴ Δία τωνδὶ τὸ πλῆθος . 
Βλέπυρος τίς δὲ τοῦτ’ ἄλλως λέγει ; 
Χορὸς γυναῖκα δ’ εἶναι πρᾶγμ’ ἔφη νουβυστικὸν καὶ χρηματοποιόν · κοὔτε τἀπόρρητ’ ἔφη ἐκ Θεσμοφόροιν ἑκάστοτ’ αὐτὰς ἐκφέρειν , σὲ δὲ κἀμὲ βουλεύοντε τοῦτο δρᾶν ἀεί . 
Βλέπυρος καὶ νὴ τὸν Ἑρμῆν τοῦτό γ’ οὐκ ἐψεύσατο . 
Χρέμης ἔπειτα συμβάλλειν πρὸς ἀλλήλας ἔφη ἱμάτια χρυσί’ ἀργύριον ἐκπώματα μόνας μόναις , οὐ μαρτύρων ἐναντίον , καὶ ταῦτ’ ἀποφέρειν πάντα κοὐκ ἀποστερεῖν , ἡμῶν δὲ τοὺς πολλοὺς ἔφασκε τοῦτο δρᾶν . 
Βλέπυρος νὴ τὸν Ποσειδῶ μαρτύρων γ’ ἐναντίον . 
Χρέμης οὐ συκοφαντεῖν , οὐ διώκειν , οὐδὲ τὸν δῆμον καταλύειν , ἀλλὰ πολλὰ κἀγαθά , ἕτερά τε πλεῖστα τὰς γυναῖκας ηὐλόγει . 
Βλέπυρος τί δῆτ’ ἔδοξεν ; 
Χρέμης ἐπιτρέπειν γε τὴν πόλιν ταύταις . 
ἐδόκει γὰρ τοῦτο μόνον ἐν τῇ πόλει οὔπω γεγενῆσθαι . 
Βλέπυρος καὶ δέδοκται ; 
Χρέμης φήμ’ ἐγώ . 
Βλέπυρος ἅπαντά τ’ αὐταῖς ἐστι προστεταγμένα ἃ τοῖσιν ἀστοῖς ἔμελεν ; 
Χρέμης οὕτω ταῦτ’ ἔχει . 
Βλέπυρος οὐδ’ ἐς δικαστήριον ἄρ’ εἶμ’ ἀλλ’ ἡ γυνή ; 
Χρέμης οὐδ’ ἔτι σὺ θρέψεις οὓς ἔχεις ἀλλ’ ἡ γυνή . 
Βλέπυρος οὐδὲ στένειν τὸν ὄρθρον ἔτι πρᾶγμ’ ἆρά μοι ; 
Χρέμης μὰ Δί’ ἀλλὰ ταῖς γυναιξὶ ταῦτ’ ἤδη μέλει · 
σὺ δ’ ἀστενακτὶ περδόμενος οἴκοι μενεῖς . 
Βλέπυρος ἐκεῖνο δεινὸν τοῖσιν ἡλίκοισι νῷν , μὴ παραλαβοῦσαι τῆς πόλεως τὰς ἡνίας ἔπειτ’ ἀναγκάζωσι πρὸς βίαν— 
Χρέμης τί δρᾶν ; 
Βλέπυρος κινεῖν ἑαυτάς . 
Χρέμης ἢν δὲ μὴ δυνώμεθα ; 
Βλέπυρος ἄριστον οὐ δώσουσι . 
Χρέμης σὺ δέ γε νὴ Δία δρᾶ ταῦθ’ , ἵν’ ἀριστᾷς τε καὶ κινῇς ἅμα . 
Βλέπυρος τὸ πρὸς βίαν δεινότατον . 
Χρέμης ἀλλ’ εἰ τῇ πόλει τοῦτο ξυνοίσει , ταῦτα χρὴ πάντ’ ἄνδρα δρᾶν . 
Βλέπυρος λόγος γέ τοί τις ἔστι τῶν γεραιτέρων , ἀνόηθ’ ὅσ’ ἂν καὶ μῶρα βουλευσώμεθα , ἅπαντ’ ἐπὶ τὸ βέλτιον ἡμῖν ξυμφέρειν . 
Χρέμης καὶ ξυμφέροι γ’ ὦ πότνια Παλλὰς καὶ θεοί . 
ἀλλ’ εἶμι · σὺ δ’ ὑγίαινε . 
Βλέπυρος καὶ σύ γ’ ὦ Χρέμης . 
Χορὸς ἔμβα χώρει . 
ἆρ’ ἔστι τῶν ἀνδρῶν τις ἡμῖν ὅστις ἐπακολουθεῖ ; 
στρέφου σκόπει , φύλαττε σαυτὴν ἀσφαλῶς , πολλοὶ γὰρ οἱ πανοῦργοι , μή πού τις ἐκ τοὔπισθεν ὢν τὸ σχῆμα καταφυλάξῃ . 
Χορὸς ἀλλ’ ὡς μάλιστα τοῖν ποδοῖν ἐπικτυπῶν βάδιζε · 
ἡμῖν δ’ ἂν αἰσχύνην φέροι πάσαισι παρὰ τοῖς ἀνδράσιν τὸ πρᾶγμα τοῦτ’ ἐλεγχθέν . 
πρὸς ταῦτα συστέλλου σεαυτὴν καὶ περισκοπουμένη 
<τἀνθένδε καὶ> 
τἀκεῖσε καὶ τἀκ δεξιᾶς , μὴ ξυμφορὰ γενήσεται τὸ πρᾶγμα . 
ἀλλ’ ἐγκονῶμεν · τοῦ τόπου γὰρ ἐγγύς ἐσμεν ἤδη , ὅθενπερ εἰς ἐκκλησίαν ὡρμώμεθ’ ἡνίκ’ ᾖμεν · 
τὴν δ’ οἰκίαν ἔξεσθ’ ὁρᾶν , ὅθενπερ ἡ στρατηγὸς ἔσθ’ ἡ τὸ πρᾶγμ’ εὑροῦσ’ ὃ νῦν ἔδοξε τοῖς πολίταις . 
Χορὸς ὥστ’ εἰκὸς ἡμᾶς μὴ βραδύνειν ἔστ’ ἐπαναμενούσας πώγωνας ἐξηρτημένας , μὴ καὶ τις †ὄψεθ’ ἡμᾶς† 
χἠμῶν ἴσως κατείπῃ . 
ἀλλ’ εἶα δεῦρ’ ἐπὶ σκιᾶς ἐλθοῦσα πρὸς τὸ τειχίον παραβλέπουσα θατέρῳ πάλιν μετασκεύαζε σαυτὴν αὖθις ἥπερ ἦσθα , καὶ μὴ βράδυν’ · ὡς τήνδε καὶ δὴ τὴν στρατηγὸν ἡμῶν χωροῦσαν ἐξ ἐκκλησίας ὁρῶμεν . 
ἀλλ’ ἐπείγου ἅπασα καὶ μίσει σάκον πρὸς τοῖν γνάθοιν ἔχουσα · 
χαὖται γὰρ ἥκουσιν πάλαι τὸ σχῆμα τοῦτ’ ἔχουσαι . 
Πραξάγορα ταυτὶ μὲν ἡμῖν ὦ γυναῖκες εὐτυχῶς τὰ πράγματ’ ἐκβέβηκεν ἁβουλεύσαμεν . 
ἀλλ’ ὡς τάχιστα πρίν τιν’ ἀνθρώπων ἰδεῖν , ῥιπτεῖτε χλαίνας , ἐμβὰς ἐκποδὼν ἴτω , χάλα συναπτοὺς ἡνίας Λακωνικάς , βακτηρίας ἄφεσθε . 
καὶ μέντοι σὺ μὲν ταύτας κατευτρέπιζ’ , ἐγὼ δὲ βούλομαι εἴσω παρερπύσασα πρὶν τὸν ἄνδρα με ἰδεῖν , καταθέσθαι θοἰμάτιον αὐτοῦ πάλιν ὅθενπερ ἔλαβον τἄλλα θ’ ἁξηνεγκάμην . 
Χορὸς κεῖται <καὶ> 
δὴ πάνθ’ ἅπερ εἶπας , σὸν δ’ ἔργον τἄλλα διδάσκειν , ὅ τί σοι δρῶσαι ξύμφορον ἡμεῖς δόξομεν ὀρθῶς ὑπακούειν . 
οὐδεμιᾷ γὰρ δεινοτέρᾳ σου ξυμμείξασ’ οἶδα γυναικί . 
Πραξάγορα περιμείνατέ νυν , ἵνα τῆς ἀρχῆς ἣν ἄρτι κεχιεροτόνημαι , ξυμβούλοισιν πάσαις ὑμῖν χρήσωμαι . 
καὶ γὰρ ἐκεῖ μοι ἐν τῷ θορύβῳ καὶ τοῖς δεινοῖς ἀνδρειόταται γεγένησθε . 
Βλέπυρος αὕτη πόθεν ἥκεις Πραξαγόρα ; 
Πραξάγορα τί δ’ ὦ μέλε σοὶ τοῦθ’ ; 
Βλέπυρος ὅ τί μοι τοῦτ’ ἔστιν ; 
ὡς εὐηθικῶς . 
Πραξάγορα οὔτοι παρὰ τοῦ μοιχοῦ γε φήσεις . 
Βλέπυρος οὐκ ἴσως ἑνός γε . 
Πραξάγορα καὶ μὴν βασανίσαι τουτί γέ σοι ἔξεστι . 
Βλέπυρος πῶς ; 
Πραξάγορα εἰ τῆς κεφαλῆς ὄζω μύρου . 
Βλέπυρος τί δ’ ; 
οὐχὶ βινεῖται γυνὴ κἄνευ μύρου ; 
Πραξάγορα οὐ δῆτα τάλαν ἔγωγε . 
Βλέπυρος πῶς οὖν ὄρθριον ᾤχου σιωπῇ θοἰμάτιον λαβοῦσά μου ; 
Πραξάγορα γυνή μέ τις νύκτωρ ἑταίρα καὶ φίλη μετεπέμψατ’ ὠδίνουσα . 
Βλέπυρος κᾆτ’ οὐκ ἦν ἐμοὶ φράσασαν ἰέναι ; 
Πραξάγορα τῆς λεχοῦς δ’ οὐ φροντίσαι οὕτως ἐχούσης ὦνερ ; 
Βλέπυρος εἰποῦσάν γέ μοι . 
ἀλλ’ ἔστιν ἐνταῦθά τι κακόν . 
Πραξάγορα μὰ τὼ θεὼ ἀλλ’ ὥσπερ εἶχον ᾠχόμην · ἐδεῖτο δὲ ἥπερ μεθῆκέ μ’ ἐξιέναι πάσῃ τέχνῃ . 
Βλέπυρος εἶτ’ οὐ τὸ σαυτῆς ἱμάτιον ἐχρῆν σ’ ἔχειν ; 
ἀλλ’ ἔμ’ ἀποδύσασ’ ἐπιβαλοῦσα τοὔγκυκλον ᾤχου καταλιποῦσ’ ὡσπερεὶ προκείμενον , μόνον οὐ στεφανώσασ’ οὐδ’ ἐπιθεῖσα λήκυθον . 
Πραξάγορα ψῦχος γὰρ ἦν , ἐγὼ δὲ λεπτὴ κἀσθενής · 
ἔπειθ’ ἵν’ ἀλεαίνοιμι , τοῦτ’ ἠμπεσχόμην · 
σὲ δ’ ἐν ἀλέᾳ κατακείμενον καὶ στρώμασιν κατέλιπον ὦνερ . 
Βλέπυρος αἱ δὲ δὴ Λακωνικαὶ ᾤχοντο μετὰ σοῦ κατὰ τί χἠ βακτηρία ; 
Πραξάγορα ἵνα θοἰμάτιον σώσαιμι , μεθυπεδησάμην μιμουμένη σε καὶ κτυποῦσα τοῖν ποδοῖν καὶ τοὺς λίθους παίουσα τῇ βακτηρίᾳ . 
Βλέπυρος οἶσθ’ οὖν ἀπολωλεκυῖα πυρῶν ἑκτέα , ὃν χρῆν ἔμ’ ἐξ ἐκκλησίας εἰληφέναι ; 
Πραξάγορα μὴ φροντίσῃς · ἄρρεν γὰρ ἔτεκε παιδίον . 
Βλέπυρος ἡκκλησία ; 
Πραξάγορα μὰ Δί’ ἀλλ’ ἐφ’ ἣν ἐγᾠχόμην . 
ἀτὰρ γεγένηται ; 
Βλέπυρος ναὶ μὰ Δί’ . 
οὐκ ᾔδησθά με φράσαντά σοι χθές ; 
Πραξάγορα ἄρτι γ’ ἀναμιμνῄσκομαι . 
Βλέπυρος οὐδ’ ἄρα τὰ δόξαντ’ οἶσθα ; 
Πραξάγορα μὰ Δί ἐγὼ μὲν οὔ . 
Βλέπυρος κάθησο τοίνυν σηπίας μασωμένη . 
ὑμῖν δέ φασι παραδεδόσθαι τὴν πόλιν . 
Πραξάγορα τί δρᾶν ; 
ὑφαίνειν ; 
Βλέπυρος οὐ μὰ Δί’ ἀλλ’ ἄρχειν . 
Πραξάγορα τίνων ; 
Βλέπυρος ἁπαξαπάντων τῶν κατὰ πόλιν πραγμάτων . 
Πραξάγορα νὴ τὴν Ἀφροδίτην μακαρία γ’ ἄρ ἡ πόλις ἔσται τὸ λοιπόν . 
Βλέπυρος κατὰ τί ; 
Πραξάγορα πολλῶν οὕνεκα . 
οὐ γὰρ ἔτι τοῖς τολμῶσιν αὐτὴν αἰσχρὰ δρᾶν ἔσται τὸ λοιπόν , οὐδαμοῦ δὲ μαρτυρεῖν , οὐ συκοφαντεῖν— 
Βλέπυρος μηδαμῶς πρὸς τῶν θεῶν τουτὶ ποιήσῃς μηδ’ ἀφέλῃ μου τὸν βίον . 
Ἀνήρ ὦ δαιμόνῑ ἀνδρῶν τὴν γυναῖκ’ ἔα λέγειν . 
Πραξάγορα μὴ λωποδυτῆσαι , μὴ φθονεῖν τοῖς πλησίον , μὴ γυμνὸν εἶναι μὴ πένητα μηδένα , μὴ λοιδορεῖσθαι , μὴ ’νεχυραζόμενον φέρειν . 
Ἀνήρ νὴ τὸν Ποσειδῶ μεγάλα γ’ , εἰ μὴ ψεύσεται . 
Πραξάγορα ἀλλ’ ἀποφανῶ τοῦθ’ , ὥστε σέ τέ μοι μαρτυρεῖν καὶ τοῦτον αὐτὸν μηδὲν ἀντειπεῖν ἐμοι . 
Χορὸς νῦν δὴ δεῖ σε πυκνὴν φρένα καὶ φιλόσοφον ἐγείρειν φροντίδ’ ἐπισταμένην ταῖσι φίλαισιν ἀμύνειν . 
καινὴ γὰρ ἐπ’ εὐτυχίαισιν ἔρχεται γλώττης ἐπίνοια πολίτην δῆμον ἐπαγλαϊοῦσα μυρίαισιν ὠφελίαισι βίου · δηλοῦν δ’ ὅ τί περ δύνασαι καιρός . 
δεῖται γάρ τοι σοφοῦ τινος ἐξευρήματος ἡ πόλις ἡμῶν . 
ἀλλὰ πέραινε μόνον μήτε δεδραμένα μήτ’ εἰρημένα πω πρότερον · 
μισοῦσι γὰρ ἢν τὰ παλαιὰ πολλάκις θεῶνται . 
Χορὸς ἀλλ’ οὐ μέλλειν , ἀλλ’ ἅπτεσθαι καὶ δὴ χρῆν ταῖς διανοίαις , ὡς τὸ ταχύνειν χαρίτων μετέχει πλεῖστον παρὰ τοῖσι θεαταῖς . 
Πραξάγορα καὶ μὴν ὅτι μὲν χρηστὰ διδάξω πιστεύω · τοὺς δὲ θεατάς , εἰ καινοτομεῖν ἐθελήσουσιν καὶ μὴ τοῖς ἠθάσι λίαν τοῖς τ’ ἀρχαίοις ἐνδιατρίβειν , τοῦτ’ ἔσθ’ ὃ μάλιστα δέδοικα . 
Βλέπυρος περὶ μὲν τοίνυν τοῦ καινοτομεῖν μὴ δείσῃς · τοῦτο γὰρ ἡμῖν δρᾶν ἀντ’ ἄλλης ἀρχῆς ἐστιν , τῶν δ’ ἀρχαίων ἀμελῆσαι . 
Πραξάγορα μή νυν πρότερον μηδεὶς ὑμῶν ἀντείπῃ μηδ’ ὑποκρούσῃ , πρὶν ἐπίστασθαι τὴν ἐπίνοιαν καὶ τοῦ φράζοντος ἀκοῦσαι . 
κοινωνεῖν γὰρ πάντας φήσω χρῆναι πάντων μετέχοντας κἀκ ταὐτοῦ ζῆν , καὶ μὴ τὸν μὲν πλουτεῖν , τὸν δ’ ἄθλιον εἶναι , μηδὲ γεωργεῖν τὸν μὲν πολλήν , τῷ δ’ εἶναι μηδὲ ταφῆναι , μηδ’ ἀνδραπόδοις τὸν μὲν χρῆσθαι πολλοῖς , τὸν δ’ οὐδ’ ἀκολούθῳ · 
ἀλλ’ ἕνα ποιῶ κοινὸν πᾶσιν βίοτον καὶ τοῦτον ὅμοιον . 
Βλέπυρος πῶς οὖν ἔσται κοινὸς ἅπασιν ; 
Πραξάγορα κατέδει πέλεθον πρότερός μου . 
Βλέπυρος καὶ τῶν πελέθων κοινωνοῦμεν ; 
Πραξάγορα μὰ Δί’ ἀλλ’ ἔφθης μ’ ὑποκρούσας . 
τοῦτο γὰρ ἤμελλον ἐγὼ λέξειν · τὴν γῆν πρώτιστα ποιήσω κοινὴν πάντων καὶ τἀργύριον καὶ τἄλλ’ ὁπόσ’ ἐστὶν ἑκάστῳ . 
εἶτ’ ἀπὸ τούτων κοινῶν ὄντων ἡμεῖς βοσκήσομεν ὑμᾶς ταμιευόμεναι καὶ φειδόμεναι καὶ τὴν γνώμην προσέχουσαι . 
Βλέπυρος πῶς οὖν ὅστις μὴ κέκτηται γῆν ἡμῶν , ἀργύριον δὲ καὶ Δαρεικοὺς ἀφανῆ πλοῦτον ; 
Πραξάγορα τοῦτ’ ἐς τὸ μέσον καταθήσει . 
καὶ μὴ καταθεὶς ψευδορκήσει . 
Βλέπυρος κἀκτήσατο γὰρ διὰ τοῦτο . 
Πραξάγορα ἀλλ’ οὐδέν τοι χρήσιμον ἔσται πάντως αὐτῷ . 
Βλέπυρος κατὰ δὴ τί ; 
Πραξάγορα οὐδεὶς οὐδὲν πενίᾳ δράσει · πάντα γὰρ ἕξουσιν ἅπαντες , ἄρτους τεμάχη μάζας χλαίνας οἶνον στεφάνους ἐρεβίνθους . 
ὥστε τί κέρδος μὴ καταθεῖναι ; 
σὺ γὰρ ἐξευρὼν ἀπόδειξον . 
Βλέπυρος οὔκουν καὶ νῦν οὗτοι μᾶλλον κλέπτουσ’ οἷς ταῦτα πάρεστιν ; 
Πραξάγορα πρότερόν γ’ ὦταῖρ’ ὅτε τοῖσι νόμοις διεχρώμεθα τοῖς προτέροισιν · 
νῦν δ’ ἔσται γὰρ βίος ἐκ κοινοῦ , τί τὸ κέρδος μὴ καταθεῖναι ; 
Βλέπυρος ἢν μείρακ’ ἰδὼν ἐπιθυμήσῃ καὶ βούληται σκαλαθῦραι , ἕξει τούτων ἀφελὼν δοῦναι , τῶν ἐκ κοινοῦ δὲ μεθέξει ξυγκαταδαρθών . 
Πραξάγορα ἀλλ’ ἐξέσται προῖκ’ αὐτῷ ξυγκαταδαρθεῖν . 
καὶ ταύτας γὰρ κοινὰς ποιῶ τοῖς ἀνδράσι συγκατακεῖσθαι καὶ παιδοποιεῖν τῷ βουλομένῳ . 
Βλέπυρος πῶς οὖν οὐ πάντες ἴασιν ἐπὶ τὴν ὡραιοτάτην αὐτῶν καὶ ζητήσουσιν ἐρείδειν ; 
Πραξάγορα αἱ φαυλότεραι καὶ σιμότεραι παρὰ τὰς σεμνὰς καθεδοῦνται · 
κᾆτ’ ἢν ταύτης ἐπιθυμήσῃ , τὴν αἰσχρὰν πρῶθ’ ὑποκρούσει . 
Βλέπυρος καὶ πῶς ἡμᾶς τοὺς πρεσβύτας , ἢν ταῖς αἰσχραῖσι συνῶμεν , οὐκ ἐπιλείψει τὸ πέος πρότερον πρὶν ἐκεῖσ’ οἷ φὴ|ς ἀφικέσθαι ; 
Πραξάγορα οὐχὶ μαχοῦνται · περὶ σοῦ θάρρει · μὴ δείσῃς · οὐχὶ μαχοῦνται . 
Βλέπυρος περὶ τοῦ ; 
Πραξάγορα τοῦ μὴ ξυγκαταδαρθεῖν . 
καὶ σοὶ τοιοῦτον ὑπάρχει . 
Βλέπυρος τὸ μὲν ὑμέτερον γνώμην τιν’ ἔχει · προβεβούλευται γάρ , ὅπως ἂν μηδεμιᾶς ᾖ τρύπημα κενόν · τὸ δὲ τῶν ἀνδρῶν τί ποιήσει ; 
φεύξονται γὰρ τοὺς αἰσχίους , ἐπὶ τοὺς δὲ καλοὺς βαδιοῦνται . 
Πραξάγορα ἀλλὰ φυλάξουσ’ οἱ φαυλότεροι τοὺς καλλίους ἀπιόντας ἀπὸ τοῦ δείπνου καὶ τηρήσουσ’ ἐπὶ τοῖσιν δημοσίοισιν · 
κοὐκ ἐξέσται παρὰ τοῖσι καλοῖς <καὶ τοῖς μεγάλοις> 
καταδαρθεῖν ταῖσι γυναιξὶ πρὶν <ἂν> 
τοῖς αἰσχροῖς καὶ τοῖς μικροῖς χαρίσωνται . 
Βλέπυρος ἡ Λυσικράτους ἄρα νυνὶ ῥὶς ἴσα τοῖσι καλοῖσι φρονήσει . 
Πραξάγορα νὴ τὸν Ἀπόλλω καὶ δημοτική γ’ ἡ γνώμη καὶ καταχήνη τῶν σεμνοτέρων ἔσται πολλὴ καὶ τῶν σφραγῖδας ἐχόντων , ὅταν ἐμβάδ’ ἔχων εἴπῃ πρότερος , ‘παραχώρει κᾆτ’ ἐπιτήρει , ὅταν ἤδη ’γὼ διαπραξάμενος παραδῶ σοι δευτεριάζειν.’ 
Βλέπυρος πῶς οὖν οὕτω ζώντων ἡμῶν τοὺς αὑτοῦ παῖδας ἕκαστος ἔσται δυνατὸς διαγιγνώσκειν ; 
Πραξάγορα τί δὲ δεῖ ; 
πατέρας <γὰρ> 
ἅπαντας τοὺς πρεσβυτέρους αὑτῶν εἶναι τοῖσι χρόνοισιν νομιοῦσιν . 
Βλέπυρος οὐκοῦν ἄγξουσ’ εὖ καὶ χρηστῶς ἑξῆς τὸν πάντα γέροντα διὰ τὴν ἄγνοιαν , ἐπεὶ καὶ νῦν γιγνώσκοντες πατέρ’ ὄντα ἄγχουσι . 
τί δῆθ’ ὅταν ἀγνὼς ᾖ ; 
πῶς οὐ τότε κἀπιχεσοῦνται ; 
Πραξάγορα ἀλλ’ ὁ παρεστὼς οὐκ ἐπιτρέψει · τότε δ’ αὐτοῖς οὐκ ἔμελ’ οὐδὲν τῶν ἀλλοτρίων ὅστις τύπτοι · νῦν δ’ ἢν πληγέντος ἀκούσῃ , μὴ αὐτὸν ἐκεῖνον τύπτῃ δεδιὼς τοῖς δρῶσιν τοῦτο μαχεῖται . 
Βλέπυρος τὰ μὲν ἄλλα λέγεις οὐδὲν σκαιῶς · εἰ δὲ προσελθὼν Ἐπίκουρος ἢ Λευκολόφας πάππαν με καλεῖ , τοῦτ’ ἤδη δεινὸν ἀκοῦσαι . 
Πραξάγορα πολὺ μέντοι δεινότερον τούτου τοῦ πράγματός ἐστι , 
Βλέπυρος τὸ ποῖον ; 
Πραξάγορα εἴ σε φιλήσειεν Ἀρίστυλλος φάσκων αὑτοῦ πατέρ’ εἶναι . 
Βλέπυρος οἰμώζοι γ’ ἂν καὶ κωκύοι . 
Πραξάγορα σὺ δέ γ’ ὄζοις ἂν καλαμίνθης , ἀλλ’ οὗτος μὲν πρότερον γέγονεν πρὶν τὸ ψήφισμα γενέσθαι , ὥστ’ οὐχὶ δέος μή σε φιλήσῃ . 
Βλέπυρος δεινὸν μέντἂν ἐπεπόνθη . 
τὴν γῆν δὲ τίς ἔσθ’ ὁ γεωργήσων ; 
Πραξάγορα οἱ δοῦλοι . 
σοὶ δὲ μελήσει , ὅταν ᾖ δεκάπουν τὸ στοιχεῖον , λιπαρὸν χωρεῖν ἐπὶ δεῖπνον . 
Βλέπυρος περὶ δ’ ἱματίων τίς πόρος ἔσται ; 
καὶ γὰρ τοῦτ’ ἔστιν ἐρέσθαι . 
Πραξάγορα τὰ μὲν ὄνθ’ ὑμῖν πρῶτον ὑπάρξει , τὰ δὲ λοίφ’ ἡμεῖς ὑφανοῦμεν . 
Βλέπυρος ἓν ἔτι ζητῶ · πῶς ἤν τις ὄφλῃ παρὰ τοῖς ἄρχουσι δίκην τῳ , πόθεν ἐκτείσει ταύτην ; 
οὐ γὰρ τῶν κοινῶν γ’ ἐστὶ δίκαιον . 
Πραξάγορα ἀλλ’ οὐδὲ δίκαι πρῶτον ἔσονται . 
Βλέπυρος τουτὶ τοὔπος σ’ ἐπιτρίψει . 
Πραξάγορα κἀγὼ ταύτην γνώμην ἐθέμην · τοῦ γὰρ τάλαν οὕνεκ’ ἔσονται ; 
Βλέπυρος πολλῶν οὕνεκα νὴ τὸν Ἀπόλλω · πρῶτον δ’ ἑνὸς οὕνεκα δήπου , ἤν τις ὀφείλων ἐξαρνῆται . 
Πραξάγορα πόθεν οὖν ἐδάνεισ’ ὁ δανείσας ἐν τῷ κοινῷ πάντων ὄντων ; 
κλέπτων δήποῡ στ’ ἐπίδηλος . 
Βλέπυρος νὴ τὴν Δήμητρ’ εὖ γε διδάσκεις . 
τουτὶ τοίνυν φρασάτω μοι , τῆς αἰκείας οἱ τύπτοντες πόθεν ἐκτείσουσιν , ἐπειδὰν εὐωχηθέντες ὑβρίζωσιν ; 
τοῦτο γὰρ οἶμαί σ’ ἀπορήσειν . 
Πραξάγορα ἀπὸ τῆς μάζης ἧς σιτεῖται · ταύτης γὰρ ὅταν τις ἀφαιρῇ , οὐχ ὑβριεῖται φαύλως οὕτως αὖθις τῇ γαστρὶ κολασθείς . 
Βλέπυρος οὐδ’ αὖ κλέπτης οὐδεὶς ἔσται ; 
Πραξάγορα πῶς γὰρ κλέψει μετὸν αὐτῷ ; 
Βλέπυρος οὐδ’ ἀποδύσουσ’ ἄρα τῶν νυκτῶν ; 
Πραξάγορα οὐκ ἢν οἴκοι γε καθεύδῃς , οὐδ’ ἤν γε θύραζ’ ὥσπερ πρότερον · βίοτος γὰρ πᾶσιν ὑπάρξει . 
ἢν δ’ ἀποδύῃ γ’ , αὐτὸς δώσει . 
τί γὰρ αὐτῷ πρᾶγμα μάχεσθαι ; 
ἔτερον γὰρ ἰὼν ἐκ τοῦ κοινοῦ κρεῖττον ἐκείνου κομιεῖται . 
Βλέπυρος οὐδὲ κυβεύσουσ’ ἆρ’ ἄνθρωποι ; 
Πραξάγορα περὶ τοῦ γὰρ τοῦτο ποιήσει ; 
Βλέπυρος τὴν δὲ δίαιταν τίνα ποιήσεις ; 
Πραξάγορα κοινὴν πᾶσιν . 
τὸ γὰρ ἄστυ μίαν οἴκησίν φημι ποιήσειν συρρήξασ’ εἰς ἓν ἅπαντα , ὥστε βαδίζειν ὡς ἀλλήλους . 
Βλέπυρος τὸ δὲ δεῖπνον ποῦ παραθήσεις ; 
Πραξάγορα τὰ δικαστήρια καὶ τὰς στοιὰς ἀνδρῶνας πάντα ποιήσω . 
Βλέπυρος τὸ δὲ βῆμα τί σοι χρήσιμον ἔσται ; 
Πραξάγορα τοὺς κρατῆρας καταθήσω καὶ τὰς ὑδρίας , καὶ ῥαψῳδεῖν ἔσται τοῖς παιδαρίοισιν τοὺς ἀνδρείους ἐν τῷ πολέμῳ , κεἴ τις δειλὸς γεγένηται , ἵνα μὴ δειπνῶσ’ αἰσχυνόμενοι . 
Βλέπυρος νὴ τὸν Ἀπόλλω χάριέν γε . 
τὰ δὲ κληρωτήρια ποῖ τρέψεις ; 
Πραξάγορα εἰς τὴν ἀγορὰν καταθήσω · 
κᾆτα στήσασα παρ’ Ἁρμοδίῳ κληρώσω πάντας , ἕως ἂν εἰδὼς ὁ λαχὼν ἀπίῃ χαίρων ἐν ὁποίῳ γράμματι δειπνεῖ · 
και κηρύξει τοὺς ἐκ τοῦ βῆτ’ ἐπὶ τὴν στοιὰν ἀκολουθεῖν τὴν βασίλειον δειπνήσοντας · τὸ δὲ θῆτ’ ἐς τὴν παρὰ ταύτην , τοὺς δ’ ἐκ τοῦ κάππ’ ἐς τὴν στοιὰν χωρεῖν τὴν ἀλφιτόπωλιν . 
Βλέπυρος ἵνα κάπτωσιν ; 
Πραξάγορα μὰ Δί’ ἀλλ’ ἵν’ ἐκεῖ δειπνῶσιν . 
Βλέπυρος ὅτῳ δὲ τὸ γράμμα μὴ ’ξελκυσθῇ καθ’ ὃ δειπνήσει , τούτους ἀπελῶσιν ἅπαντες . 
Πραξάγορα ἀλλ’ οὐκ ἔσται τοῦτο παρ’ ἡμῖν · 
πᾶσι γὰρ ἄφθονα πάντα παρέξομεν , ὥστε μεθυσθεὶς αὐτῷ στεφάνῳ πᾶς τις ἄπεισιν τὴν δᾷδα λαβών . 
αἱ δὲ γυναῖκες κατὰ τὰς διόδους προσπίπτουσαι τοῖς ἀπὸ δείπνου τάδε λέξουσιν · ‘δεῦρο παρ’ ἡμᾶς · 
ἐνθάδε μεῖράξ ἐσθ’ ὡραία.’ 
‘παρ’ ἐμοὶ δ’ ἑτέρα’ φήσει τις ἄνωθ’ ἐξ ὑπερῴου , 
‘καὶ καλλίστη καὶ λευκοτάτη · 
πρότερον μέντοι δεῖ σε καθεύδειν αὐτῆς παρ’ ἐμοί.’ τοῖς εὐπρεπέσιν δ’ ἀκολουθοῦντες καὶ μειρακίοις οἱ φαυλότεροι τοιάδ’ ἐροῦσιν · ‘ποῖ θεῖς οὗτος ; 
πάντως οὐδὲν δράσεις ἐλθών · 
τοῖς γὰρ σιμοῖς καὶ τοῖς αἰσχροῖς ἐψήφισται προτέροις βινεῖν , ὑμᾶς δὲ τέως θρῖα λαβόντας διφόρου συκῆς ἐν τοῖς προθύροισι δέφεσθαι.’ φέρε νυν φράσον μοι , ταῦτ’ ἀρέσκει σφῷν ; 
Βλέπυρος πάνυ . 
Πραξάγορα βαδιστέον τἄρ’ ἐστὶν εἰς ἀγορὰν ἐμοί , ἵν’ ἀποδέχωμαι τὰ προσιόντα χρήματα , λαβοῦσα κηρύκαιναν εὔφωνόν τινα . 
ἐμὲ γὰρ ἀνάγκη ταῦτα δρᾶν ᾑρημένην ἄρχειν , καταστῆσαί τε τὰ ξυσσίτια , ὅπως ἂν εὐωχῆσθε πρῶτον τήμερον . 
Βλέπυρος ἤδη γὰρ εὐωχησόμεσθα ; 
Πραξάγορα φήμ’ ἐγώ . 
ἔπειτα τὰς πόρνας καταπαῦσαι βούλομαι ἁπαξαπάσας . 
Βλέπυρος ἵνα τί ; 
Πραξάγορα δῆλον τουτογί · 
ἵνα τῶν νέων ἔχωσιν αὗται τὰς ἀκμάς . 
καὶ τάς γε δούλας οὐχὶ δεῖ κοσμουμένας τὴν τῶν ἐλευθέρων ὑφαρπάζειν Κύπριν , ἀλλὰ παρὰ τοῖς δούλοισι κοιμᾶσθαι μόνον κατωνάκην τὸν χοῖρον ἀποτετιλμένας . 
Βλέπυρος φέρε νυν ἐγώ σοι παρακολουθῶ πλησίον , ἵν’ ἀποβλέπωμαι καὶ λέγωσί μοι ταδί , τὸν τῆς στρατηγοῦ τοῦτον οὐ θαυμάζετε ; 
Ἀνὴρ Α ἐγὼ δ’ ἵν’ εἰς ἀγοράν γε τὰ σκεύη φέρω , προχειριοῦμαι κἀξετάσω τὴν οὐσίαν . 
Χοροῦ 
Ἀνὴρ Α χώρει σὺ δεῦρο κιναχύρα καλὴ καλῶς τῶν χρημάτων θύραζε πρώτη τῶν ἐμῶν , ὅπως ἂν ἐντετριμμένη κανηφορῇς , πολλοὺς κάτω δὴ θυλάκους στρέψασ’ ἐμούς . 
ποῦ’ σθ’ ἡ διφροφόρος ; 
ἡ χύτρα δεῦρ’ ἔξιθι , νὴ Δία μέλαινά γ’ , οὐδ’ ἂν εἰ τὸ φάρμακον ἕψουσ’ ἔτυχες ᾧ Λυσικράτης μελαίνεται . 
ἵστω παρ’ αὐτήν , δεῦρ’ ἴθ’ , ἡ κομμώτρια . 
φέρε δεῦρο ταύτην τὴν ὑδρίαν ὑδριαφόρε ἐνταῦθα . 
σὺ δὲ δεῦρ’ ἡ κιθαρῳδὸς ἔξιθι , πολλάκις ἀναστήσασά μ’ εἰς ἐκκλησίαν ἀωρὶ νυκτῶν διὰ τὸν ὄρθριον νόμον . 
ὁ τὴν σκάφην λαβὼν προΐτω · τὰ κηρία κόμιζε , τοὺς θαλλοὺς καθίστη πλησίον , καὶ τὼ τρίποδ’ ἐξένεγκε καὶ τὴν λήκυθον . 
τὰ χυτρίδῑ ἤδη καὶ τὸν ὄχλον ἀφίετε . 
Ἀνὴρ Β ἐγὼ καταθήσω τἀμά ; 
κακοδαίμων ἄρα ἀνὴρ ἔσομαι καὶ νοῦν ὀλίγον κεκτημένος . 
μὰ τὸν Ποσειδῶ γ’ οὐδέποτ’ , ἀλλὰ βασανιῶ πρώτιστον αὐτὰ πολλάκις καὶ σκέψομαι . 
οὐ γὰρ τὸν ἐμὸν ἱδρῶτα καὶ φειδωλίαν οὐδὲν πρὸς ἔπος οὕτως ἀνοήτως ἐκβαλῶ , πρὶν <ἂν> 
ἐκπύθωμαι πᾶν τὸ πρᾶγμ’ ὅπως ἔχει . 
οὗτος τί τὰ σκευάρια ταυτὶ βούλεται ; 
πότερον μετοικιζόμενος ἐξενήνοχας αὔτ’ ἢ φέρεις ἐνέχυρα θήσων ; 
Ἀνὴρ Α οὐδαμῶς . 
Ἀνὴρ Β τί δῆτ’ ἐπὶ στοίχου ’στὶν οὕτως ; 
οὔτι μὴ 
Ἱέρωνι τῷ κήρυκι πομπὴν πέμπετε ; 
Ἀνὴρ Α μὰ Δί’ ἀλλ’ ἀποφέρειν αὐτὰ μέλλω τῇ πόλει ἐς τὴν ἀγορὰν κατὰ τοὺς δεδογμένους νόμους . 
Ἀνὴρ Β μέλλεις ἀποφέρειν ; 
Ἀνὴρ Α πάνυ γε . 
Ἀνὴρ Β κακοδαίμων ἄρ’ εἶ νὴ τὸν Δία τὸν σωτῆρα . 
Ἀνὴρ Α πῶς ; 
Ἀνὴρ Β πῶς ; 
ῥᾳδίως . 
Ἀνὴρ Α τί δ’ ; 
οὐχὶ πειθαρχεῖν με τοῖς νόμοισι δεῖ ; 
Ἀνὴρ Β ποίοισιν ὦ δύστηνε ; 
Ἀνὴρ Α τοῖς δεδογμένοις . 
Ἀνὴρ Β δεδογμένοισιν ; 
ὡς ἀνόητος ἦσθ’ ἄρα . 
Ἀνὴρ Α ἀνόητος ; 
Ἀνὴρ Β οὐ γάρ ; 
ἠλιθιώτατος μὲν οὖν ἁπαξαπάντων . 
Ἀνὴρ Α ὅτι τὸ ταττόμενον ποιῶ ; 
Ἀνὴρ Β τὸ ταττόμενον γὰρ δεῖ ποιεῖν τὸν σώφρονα ; 
Ἀνὴρ Α μάλιστα πάντων . 
Ἀνὴρ Β τὸν μὲν οὖν ἀβέλτερον . 
Ἀνὴρ Α σὺ δ’ οὐ καταθεῖναι διανοεῖ ; 
Ἀνὴρ Β φυλάξομαι , πρὶν ἄν γ’ ἴδω τὸ πλῆθος ὅ τι βουλεύεται . 
Ἀνὴρ Α τί γὰρ ἄλλο γ’ ἢ φέρειν παρεσκευασμένοι τὰ χρήματ’ εἰσίν ; 
Ἀνὴρ Β ἀλλ’ ἰδὼν ἐπειθόμην . 
Ἀνὴρ Α λέγουσι γοῦν ἐν ταῖς ὁδοῖς . 
Ἀνὴρ Β λέξουσι γάρ . 
Ἀνὴρ Α καί φασιν οἴσειν ἀράμενοι . 
Ἀνὴρ Β φήσουσι γάρ . 
Ἀνὴρ Α ἀπολεῖς ἀπιστῶν πάντ’ . 
Ἀνὴρ Β ἀπιστήσουσι γάρ . 
Ἀνὴρ Α ὁ Ζεύς σέ γ’ ἐπιτρίψειεν . 
Ἀνὴρ Β ἐπιτρίψουσι γάρ . 
οἴσειν δοκεῖς τιν’ ὅστις αὐτῶν νοῦν ἔχει ; 
οὐ γὰρ πάτριον τοῦτ’ ἐστίν , ἀλλὰ λαμβάνειν ἡμᾶς μόνον δεῖ νὴ Δία · καὶ γὰρ οἱ θεοί · 
γνώσει δ’ ἀπὸ τῶν χειρῶν γε τῶν ἀγαλμάτων · 
ὅταν γὰρ εὐχώμεσθα διδόναι τἀγαθά , ἕστηκεν ἐκτείνοντα τὴν χεῖρ’ ὑπτίαν οὐχ ὥς τι δώσοντ’ ἀλλ’ ὅπως τι λήψεται . 
Ἀνὴρ Α ὦ δαιμόνῑ ἀνδρῶν ἔα με τῶν προὔργου τι δρᾶν . 
ταυτὶ γάρ ἐστι συνδετέα . 
ποῦ μοὔσθ’ ἱμάς ; 
Ἀνὴρ Β ὄντως γὰρ οἴσεις ; 
Ἀνὴρ Α ναὶ μὰ Δία , καὶ δὴ μὲν οὖν τωδὶ ξυνάπτω τὼ τρίποδε . 
Ἀνὴρ Β τῆς μωρίας , τὸ μηδὲ περιμείναντα τοὺς ἄλλους ὅ τι δράσουσιν εἶτα τηνικαῦτ’ ἤδη— 
Ἀνὴρ Α τί δρᾶν ; 
Ἀνὴρ Β ἐπαναμένειν , ἔπειτα διατρίβειν ἔτι . 
Ἀνὴρ Α ἵνα δὴ τί ; 
Ἀνὴρ Β σεισμὸς εἰ γένοιτο πολλάκις ἢ πῦρ ἀπότροπον , ἢ διᾴξειεν γαλῆ , παύσαιντ’ ἂν ἐσφέροντες ὦμβρόντητε σύ . 
Ἀνὴρ Α χαρίεντα γοῦν πάθοιμ’ ἄν , εἰ μὴ ’χοιμ’ ὅποι ταῦτα καταθείμην . 
Ἀνὴρ Β μὴ γὰρ οὐ λάβῃς ὅποι · 
θάρρει , καταθήσεις , κἂν ἔνης ἔλθῃς . 
Ἀνὴρ Α τιή ; 
Ἀνὴρ Β ἐγᾦδα τούτους χειροτονοῦντας μὲν ταχύ , ἅττ’ ἂν δὲ δόξῃ ταῦτα πάλιν ἀρνουμένους . 
Ἀνὴρ Α οἴσουσιν ὦ τᾶν . 
Ἀνὴρ Β ἢν δὲ μὴ κομίσωσι , τί ; 
Ἀνὴρ Α ἀμέλει κομιοῦσιν . 
Ἀνὴρ Β ἢν δὲ μὴ κομίσωσι , τί ; 
Ἀνὴρ Α μαχούμεθ’ αὐτοῖς . 
Ἀνὴρ Β ἢν δὲ κρείττους ὦσι , τί ; 
Ἀνὴρ Α ἄπειμ’ ἐάσας . 
Ἀνὴρ Β ἢν δὲ πωλῶσ’ αὐτά , τί ; 
Ἀνὴρ Α διαρραγείης . 
Ἀνὴρ Β ἢν διαρραγῶ δέ , τί ; 
Ἀνὴρ Α καλῶς ποιήσεις . 
Ἀνὴρ Β σὺ δ’ ἐπιθυμήσεις φέρειν ; 
Ἀνὴρ Α ἔγωγε · καὶ γὰρ τοὺς ἐμαυτοῦ γείτονας ὁρῶ φέροντας . 
Ἀνὴρ Β πάνυ γ’ ἂν οὖν Ἀντισθένης αὔτ’ εἰσενέγκοι · πολὺ γὰρ ἐμμελέστερον πρότερον χέσαι πλεῖν ἢ τριάκονθ’ ἡμέρας . 
Ἀνὴρ Α οἴμωζε . 
Ἀνὴρ Β 
Καλλίμαχος δ’ ὁ χοροδιδάσκαλος αὐτοῖσιν εἰσοίσει τι ; 
Ἀνὴρ Α πλείω Καλλίου . 
Ἀνὴρ Β ἅνθρωπος οὗτος ἀποβαλεῖ τὴν οὐσίαν . 
Ἀνὴρ Α δεινά γε λέγεις . 
Ἀνὴρ Β τί δεινόν ; 
ὥσπερ οὐχ ὁρῶν ἀεὶ τοιαῦτα γιγνόμενα ψηφίσματα . 
οὐκ οἶσθ’ ἐκεῖν’ οὕδοξε τὸ περὶ τῶν ἁλῶν ; 
Ἀνὴρ Α ἔγωγε . 
Ἀνὴρ Β τοὺς χαλκοῦς δ’ ἐκείνους ἡνίκα ἐψηφισάμεθ’ , οὐκ οἶσθα ; 
Ἀνὴρ Α καὶ κακόν γέ μοι τὸ κόμμ’ ἐγένετ’ ἐκεῖνο . 
πωλῶν γὰρ βότρυς μεστὴν ἀπῆρα τὴν γνάθον χαλκῶν ἔχων κἄπειτ’ ἐχώρουν εἰς ἀγορὰν ἐπ’ ἄλφιτα . 
ἔπειθ’ ὑπέχοντος ἄρτι μου τὸν θύλακον , ἀνέκραγ’ ὁ κῆρυξ μὴ δέχεσθαι μηδένα χαλκοῦν τὸ λοιπόν · ‘ἀργύρῳ γὰρ χρώμεθα.’ 
Ἀνὴρ Β τὸ δ’ ἔναγχος οὐχ ἅπαντες ἡμεῖς ὤμνυμεν τάλαντ’ ἔσεσθαι πεντακόσια τῇ πόλει τῆς τετταρακοστῆς , ἣν ἐπόρισ’ Εὐριπίδης ; 
κεὐθὺς κατεχρύσου πᾶς ἀνὴρ Εὐριπίδην · 
ὅτε δὴ δ’ ἀνασκοπουμένοις ἐφαίνετο ὁ Διὸς Κόρινθος καὶ τὸ πρᾶγμ’ οὐκ ἤρκεσεν , πάλιν κατεπίττου πᾶς ἀνὴρ Εὐριπίδην . 
Ἀνὴρ Α οὐ ταὐτὸν ὦ τᾶν . 
τότε μὲν ἡμεῖς ἤρχομεν , νῦν δ’ αἱ γυναῖκες . 
Ἀνὴρ Β ἃς ἐγὼ φυλάξομαι νὴ τὸν Ποσειδῶ μὴ κατουρήσωσί μου . 
Ἀνὴρ Α οὐκ οἶδ’ ὅ τι ληρεῖς . 
φέρε σὺ τἀνάφορον ὁ παῖς . 
Κηρύκαινα ὦ πάντες ἀστοί , νῦν γὰρ οὕτω ταῦτ’ ἔχει , χωρεῖτ’ ἐπείγεσθ’ εὐθὺ τῆς στρατηγίδος , ὅπως ἂν ὑμῖν ἡ τύχη κληρουμένοις φράσῃ καθ’ ἕκαστον ἄνδρ’ ὅποι δειπνήσετε · 
ὡς αἱ τράπεζαί γ’ εἰσὶν ἐπινενησμέναι ἀγαθῶν ἁπάντων καὶ παρεσκευασμέναι , κλῖναί τε σισυρῶν καὶ δαπίδων †νενασμέναι† , κρατῆρα συγκιρνᾶσιν , αἱ μυροπώλιδες ἑστᾶσ’ ἐφεξῆς , τὰ τεμάχη ῥιπίζεται , λαγῷ’ ἀναπηγνύασι , πόπανα πέττεται , στέφανοι πλέκονται , φρύγεται τραγήματα , χύτρας ἔτνους ἕψουσιν αἱ νεώταται . 
Σμοῖος δ’ ἐν αὐταῖς ἱππικὴν στολὴν ἔχων τὰ τῶν γυναικῶν διακαθαίρει τρύβλια . 
Γέρων δὲ χωρεῖ χλανίδα καὶ κονίποδε ἔχων , καχάζων μεθ’ ἑτέρου νεανίου · 
ἐμβὰς δὲ κεῖται καὶ τρίβων ἐρριμμένος . 
πρὸς ταῦτα χωρεῖθ’ , ὡς ὁ τὴν μᾶζαν φέρων ἕστηκεν · ἀλλὰ τὰς γνάθους διοίγνυτε . 
Ἀνὴρ Β οὐκοῦν βαδιοῦμαι δῆτα . 
τί γὰρ ἕστηκ’ ἔχων ἐνταῦθ’ , ἐπειδὴ ταῦτα τῇ πόλει δοκεῖ ; 
Ἀνὴρ Α καὶ ποῖ βαδιεῖ σὺ μὴ καταθεὶς τὴν οὐσίαν ; 
Ἀνὴρ Β ἐπὶ δεῖπνον . 
Ἀνὴρ Α οὐ δῆτ’ , ἤν γ’ ἐκείναις νοῦς ἐνῇ , πρίν γ’ ἂν ἀπενέγκῃς . 
Ἀνὴρ Β ἀλλ’ ἀποίσω . 
Ἀνὴρ Α πηνίκα ; 
Ἀνὴρ Β οὐ τοὐμὸν ὦ τᾶν ἐμποδὼν ἔσται . 
Ἀνὴρ Α τί δή ; 
Ἀνὴρ Β ἑτέρους ἀποίσειν φήμ’ ἔθ’ ὑστέρους ἐμοῦ . 
Ἀνὴρ Α βαδιεῖ δὲ δειπνήσων ὅμως ; 
Ἀνὴρ Β τί γὰρ πάθω ; 
τὰ δυνατὰ γὰρ δεῖ τῇ πόλει ξυλλαμβάνειν τοὺς εὖ φρονοῦντας . 
Ἀνὴρ Α ἢν δὲ κωλύσωσι , τί ; 
Ἀνὴρ Β ὁμόσ’ εἶμι κύψας . 
Ἀνὴρ Α ἢν δὲ μαστιγῶσι , τί ; 
Ἀνὴρ Β καλούμεθ’ αὐτάς . 
Ἀνὴρ Α ἢν δὲ καταγελῶσι , τί ; 
Ἀνὴρ Β ἐπὶ ταῖς θύραις ἑστώς— 
Ἀνὴρ Α τί δράσεις ; 
εἰπέ μοι . 
Ἀνὴρ Β τῶν ἐσφερόντων ἁρπάσομαι τὰ σιτία . 
Ἀνὴρ Α βάδιζε τοίνυν ὕστερος · σὺ δ’ ὦ Σίκων καὶ Παρμένων αἴρεσθε τὴν παμπησίαν . 
Ἀνὴρ Β φέρε νυν ἐγώ σοι ξυμφέρω . 
Ἀνὴρ Α μὴ μηδαμῶς . 
δέδοικα γὰρ μὴ καὶ παρὰ τῇ στρατηγίδι , ὅταν κατατιθῶ , προσποιῇ τῶν χρημάτων . 
Ἀνὴρ Β νὴ τὸν Δία δεῖ γοῦν μηχανήματός τινος , ὅπως τὰ μὲν ὄντα χρήμαθ’ ἕξω , τοισδεδὶ τῶν ματτομένων κοινῇ μεθέξω πως ἐγώ . 
ὀρθῶς ἔμοιγε φαίνεται · βαδιστέον ὁμόσ’ ἐστὶ δειπνήσοντα κοὐ μελλητέον . 
Χοροῦ 
Γραῦς Α τί ποθ’ ἅνδρες οὐχ ἥκουσιν ; 
ὥρα δ’ ἦν πάλαι · 
ἐγὼ δὲ καταπεπλασμένη ψιμυθίῳ ἕστηκα καὶ κροκωτὸν ἠμφιεσμένη ἀργός , μινυρομένη τι πρὸς ἐμαυτὴν μέλος , ἀργός , μινυρομένη τι πρὸς ἐμαυτὴν μέλος , παίζουσα . 
πῶς ἂν περιλάβοιμ’ αὐτῶν τινὰ παριόντα ; 
Μοῦσαι δεῦρ’ ἴτ’ ἐπὶ τοὐμὸν στόμα , μελύδριον εὑροῦσαί τι τῶν Ἰωνικῶν . 
Νεᾶνις νῦν μέν με παρακύψασα προὔφθης ὦ σαπρά . 
ᾤου δ’ ἐρήμας οὐ παρούσης ἐνθάδε ἐμοῦ τρυγήσειν καὶ προσάξεσθαί τινα ᾄδουσ’ · ἐγὼ δ’ ἢν τοῦτο δρᾷς ἀντᾴσομαι . 
κεἰ γὰρ δῑ ὄχλου τοῦτ’ ἐστὶ τοῖς θεωμένοις , ὅμως ἔχει τερπνόν τι καὶ κωμῳδικόν . 
Γραῦς Α τούτῳ διαλέγου κἀποχώρησον · σὺ δὲ φιλοττάριον αὐλητὰ τοὺς αὐλοὺς λαβὼν ἄξιον ἐμοῦ καὶ σοῦ προσαύλησον μέλος . 
εἴ τις ἀγαθὸν βούλεται παθεῖν τι , παρ’ ἐμοὶ χρὴ καθεύδειν . 
οὐ γὰρ ἐν νέαις τὸ σοφὸν ἔνεστιν ἀλλ’ ἐν ταῖς πεπείραις · 
οὐδέ τις στέργειν ἂν ἐθέλοι μᾶλλον ἢ ’γὼ τὸν φίλον ᾧπερ ξυνείην , ἀλλ’ ἐφ’ ἕτερον ἂν πέτοιτο . 
Νεᾶνις μὴ φθόνει ταῖσιν νέαισι . 
τὸ τρυφερὸν γὰρ ἐμπέφυκε τοῖς ἁπαλοῖσι μηροῖς κἀπὶ τοῖς μήλοις ἐπανθεῖ · σὺ δ’ ὦ γραῦ , παραλέλεξαι κἀντέτριψαι , τῷ θανάτῳ μέλημα . 
Γραῦς Α ἐκπέσοι σου τὸ τρῆμα τό τ’ ἐπίκλιντρον ἀποβάλοιο βουλομένη σποδεῖσθαι , κἀπὶ τῆς κλίνης ὄφιν εὕροις καὶ προσελκύσαιο .. . 
βουλομένη φιλῆσαι . 
Νεᾶνις αἰαῖ τί ποτε πείσομαι ; 
οὐχ ἥκει μοὐταῖρος · 
μόνη δ’ αὐτοῦ λείπομ’ · ἡ γὰρ μοι μήτηρ ἄλλῃ βέβηκε · †καὶ τἄλλ’ οὐδὲν μετὰ ταῦτα δεῖ λέγειν† . 
ἀλλ’ ὦ μαῖ’ ἱκετεύομαι , κάλει τὸν Ὀρθαγόραν , ὅπως σαυτῆς κατόναῑ , ἀντιβολῶ σε . 
Γραῦς Α ἤδη τὸν ἀπ’ Ἰωνίας τρόπον τάλαινα κνησιᾷς · 
δοκεῖς δέ μοι καὶ λάβδα κατὰ τοὺς Λεσβίους . 
ἀλλ’ οὐκ ἄν ποθ’ ὑφαρπάσαιο τἀμὰ παίγνια · τὴν δ’ ἐμὴν ὥραν οὐκ ἀπολεῖς οὐδ’ ἀπολήψει . 
Νεᾶνις ᾆδ’ ὁπόσα βούλει καὶ παράκυφθ’ ὥσπερ γαλῆ · 
οὐδεὶς γὰρ ὡς σὲ πρότερον εἴσεισ’ ἀντ’ ἐμοῦ . 
Γραῦς Α οὔκουν ἐπ’ ἐκφοράν γε . 
Νεᾶνις καινόν γ’ ὦ σαπρά . 
Γραῦς Α οὐ δῆτα . 
Νεᾶνις τί γὰρ ἂν γραῒ καινά τις λέγοι ; 
Γραῦς Α οὐ τοὐμὸν ὀδυνήσει σε γῆρας . 
Νεᾶνις ἀλλὰ τί ; 
ἥγχουσα μᾶλλον καὶ τὸ σὸν ψιμύθιον ; 
Γραῦς Α τί μοι διαλέγει ; 
Νεᾶνις σὺ δὲ τί διακύπτεις ; 
Γραῦς Α ἐγώ ; 
ᾄδω πρὸς ἐμαυτὴν Ἐπιγένει τὠμῷ φίλῳ . 
Νεᾶνις σοὶ γὰρ φίλος τίς ἐστιν ἄλλος ἢ Γέρης ; 
Γραῦς Α δείξει γε καὶ σοί . 
τάχα γὰρ εἶσιν ὡς ἐμέ . 
Νεᾶνις ὁδὶ γὰρ αὐτός ἐστιν . 
Γραῦς Α οὐ σοῦ γ’ ὦλεθρε δεόμενος οὐδέν . 
Νεᾶνις νὴ Δί’ ὦ φθίνυλλα σὺ δείξει τάχ’ αὐτός , ὡς ἔγωγ’ ἀπέρχομαι . 
Γραῦς Α κἄγωγ’ , ἵνα γνῷς ὡς πολύ σου μεῖζον φρονῶ . 
Νεανίας εἴθ’ ἐξῆν παρὰ τῇ νέᾳ καθεύδειν , καὶ μὴ δ’ει πρότερον διασποδῆσαι ἀνάσιμον ἢ πρεσβυτέραν · 
οὐ γὰρ ἀνασχετὸν τοῦτό γ’ ἐλευθέρῳ . 
Γραῦς Α οἰμώζων ἄρα νὴ Δία σποδήσεις . 
οὐ γὰρ τἀπὶ Χαριξένης τάδ’ ἐστίν . 
κατὰ τὸν νόμον ταῦτα ποιεῖν ἔστι δίκαιον , εἰ δημοκρατούμεθα . 
ἀλλ’ εἶμι τηρήσουσ’ ὅ τι καὶ δράσει ποτέ . 
Νεανίας εἴθ’ ὦ θεοὶ λάβοιμι τὴν καλὴν μόνην , ἐφ’ ἣν πεπωκὼς ἔρχομαι πάλαι ποθῶν . 
Νεᾶνις ἐξηπάτησα τὸ κατάρατον γρᾴδιον · 
φρούδη γάρ ἐστιν οἰομένη μ’ ἔνδον μένειν . 
ἀλλ’ οὑτοσὶ γὰρ αὐτὸς οὗ ’μεμνήμεθα . 
Νεᾶνις δεῦρο δὴ δεῦρο δή , φίλον ἐμόν , δεῦρό μοι πρόσελθε καὶ ξύνευνος τὴν εὐφρόνην ὅπως ἔσει . 
πάνυ γάρ τις ἔρως με δονεῖ τῶνδε τῶν σῶν βοστρύχων . 
ἄτοπος δ’ ἔγκειταί μοί τις πόθος , ὅς με διακναίσας ἔχει . 
μέθες , ἱκνοῦμαί σ’ Ἔρως , καὶ ποίησον τόνδ’ ἐς εὐνὴν τὴν ἐμὴν ἱκέσθαι . 
Νεανίας δεῦρο δὴ δεῦρο δή , καὶ σύ μοι καταδραμοῦσα τὴν θύραν ἄνοιξον τήνδ’ · εἰ δὲ μή , καταπεσὼν κείσομαι . 
φίλον , ἀλλ’ ἐν τῷ σῷ βούλομαι κόλπῳ πληκτίζεσθαι μετὰ τῆς σῆς πυγῆς . 
Κύπρι τί μ’ ἐκμαίνεις ἐπὶ ταύτῃ ; 
μέθες , ἱκνοῦμαί σ’ Ἔρως , καὶ ποίησον τήνδ’ ἐς εὐνὴν τὴν ἐμὴν ἱκέσθαι . 
Νεᾶνις καὶ ταῦτα μέντοι μετρίως πρὸς τὴν ἐμὴν ἀνάγκην εἰρημέν’ ἐστίν . 
σὺ δέ μοι , φίλτατον , ὢ ἱκετεύω , ἄνοιξον ἀσπάζου με · 
διά τοι σὲ πόνους ἔχω . 
Νεανίας ὦ χρυσοδαίδαλτον ἐμὸν μέλημα , Κύπριδος ἔρνος , μέλιττα Μούσης , Χαρίτων θρέμμα , Τρυφῆς πρόσωπον , ἄνοιξον ἀσπάζου με · 
διά τοι σὲ πόνους ἔχω . 
Γραῦς Α οὗτος τί κόπτεις ; 
μῶν ἐμὲ ζητεῖς ; 
Νεανίας πόθεν ; 
Γραῦς Α καὶ τὴν θύραν γ’ ἤραττες . 
Νεανίας ἀποθάνοιμ’ ἄρα . 
Γραῦς Α τοῦ δαὶ δεόμενος δᾷδ’ ἔχων ἐλήλυθας ; 
Νεανίας 
Ἀναφλύστιον ζητῶν τιν’ ἄνθρωπον . 
Γραῦς Α τίνα ; 
Νεανίας οὐ τὸν Σεβῖνον , ὃν σὺ προσδοκᾷς ἴσως . 
Γραῦς Α νὴ τὴν Ἀφροδίτην , ἤν τε βούλῃ γ’ ἤν τε μή . 
Νεανίας ἀλλ’ οὐχὶ νυνὶ τὰς ὑπερεξηκοντέτεις εἰσάγομεν , ἀλλ’ εἰσαῦθις ἀναβεβλήμεθα . 
τὰς ἐντὸς εἴκοσιν γὰρ ἐκδικάζομεν . 
Γραῦς Α ἐπὶ τῆς προτέρας ἀρχῆς γε ταῦτ’ ἦν ὦ γλύκων · 
νυνὶ δὲ πρῶτον εἰσάγειν ἡμᾶς δοκεῖ . 
Νεανίας τῷ βουλομένῳ γε κατὰ τὸν ἐν πεττοῖς νόμον . 
Γραῦς Α ἀλλ’ οὐδὲ δειπνεῖς κατὰ τὸν ἐν πεττοῖς νόμον . 
Νεανίας οὐκ οἶδ’ ὅ τι λέγεις · τηνδεδί μοι κρουστέον . 
Γραῦς Α ὅταν γε κρούσῃς τὴν ἐμὴν πρῶτον θύραν . 
Νεανίας ἀλλ’ οὐχὶ νυνὶ κρησέραν αἰτούμεθα . 
Γραῦς Α οἶδ’ ὅτι φιλοῦμαι · νῦν δὲ θαυμάζεις ὅτι θύρασί μ’ ηὗρες · ἀλλὰ πρόσαγε τὸ στόμα . 
Νεανίας ἀλλ’ ὦ μέλ’ ὀρρωδῶ τὸν ἐραστήν σου . 
Γραῦς Α τίνα ; 
Νεανίας τὸν τῶν γραφέων ἄριστον . 
Γραῦς Α οὗτος δ’ ἔστι τίς ; 
Νεανίας ὃς τοῖς νεκροῖσι ζωγραφεῖ τὰς ληκύθους . 
ἀλλ’ ἄπιθ’ , ὅπως μή σ’ ἐπὶ θύραισιν ὄψεται . 
Γραῦς Α οἶδ’ οἶδ’ ὅ τι βούλει . 
Νεανίας καὶ γὰρ ἐγώ σε νὴ Δία . 
Γραῦς Α μὰ τὴν Ἀφροδίτην ἥ μ’ ἔλαχε κληρουμένη , μὴ ’γώ σ’ ἀφήσω . 
Νεανίας παραφρονεῖς ὦ γρᾴδιον . 
Γραῦς Α ληρεῖς · ἐγὼ δ’ ἄξω σ’ ἐπὶ τἀμὰ στρώματα . 
Νεανίας τί δῆτα κρεάγρας τοῖς κάδοις ὠνούμεθα , ἐξὸν καθέντα γρᾴδιον τοιουτονὶ ἐκ τῶν φρεάτων τοὺς κάδους ξυλλαμβάνειν ; 
Γραῦς Α μὴ σκῶπτέ μ’ ὦ τάλαν ἀλλ’ ἕπου δεῦρ’ ὡς ἐμέ . 
Νεανίας ἀλλ’ οὐκ ἀνάγκη μοὐστίν , εἰ μὴ τῶν ἐμῶν τὴν πεντακοσιοστὴν κατέθηκας τῇ πόλει . 
Γραῦς Α νὴ τὴν Ἀφροδίτην δεῖ γε μέντοι <σ’> . 
ὡς ἐγὼ τοῖς τηλικούτοις ξυγκαθεύδουσ’ ἥδομαι . 
Νεανίας ἐγὼ δὲ ταῖς γε τηλικαύταις ἄχθομαι , κοὐκ ἂν πιθοίμην οὐδέποτ’ . 
Γραῦς Α ἀλλὰ νὴ Δία ἀναγκάσει τουτί σε . 
Νεανίας τοῦτο δ’ ἔστι τί ; 
Γραῦς Α ψήφισμα , καθ’ ὅ σε δεῖ βαδίζειν ὡς ἐμέ . 
Νεανίας λέγ’ αὐτὸ τί ποτε κἄστι . 
Γραῦς Α καὶ δή σοι λέγω . 
ἔδοξε ταῖς γυναιξίν , ἢν ἀνὴρ νέος νέας ἐπιθυμῇ , μὴ σποδεῖν αὐτὴν πρὶν ἂν τὴν γραῦν προκρούσῃ πρῶτον · ἢν δὲ μὴ ’θέλῃ πρότερον προκρούειν ἀλλ’ ἐπιθυμῇ τῆς νέας , ταῖς πρεσβυτέραις γυναιξὶν ἔστω τὸν νέον ἕλκειν ἀνατεὶ λαβομένας τοῦ παττάλου . 
Νεανίας οἴμοι Προκρούστης τήμερον γενήσομαι . 
Γραῦς Α τοῖς γὰρ νόμοις τοῖς ἡμετέροισι πειστέον . 
Νεανίας τί δ’ ἢν ἀφαιρῆταί μ’ ἀνὴρ τῶν δημοτῶν ἢ τῶν φίλων ἐλθών τις ; 
Γραῦς Α ἀλλ’ οὐ κύριος ὑπὲρ μέδιμνόν ἐστ’ ἀνὴρ οὐδεὶς ἔτι . 
Νεανίας ἐξωμοσία δ’ οὐκ ἔστιν ; 
Γραῦς Α οὐ γὰρ δεῖ στροφῆς . 
Νεανίας ἀλλ’ ἔμπορος εἶναι σκήψομαι . 
Γραῦς Α κλάων γε σύ . 
Νεανίας τί δῆτα χρὴ δρᾶν ; 
Γραῦς Α δεῦρ’ ἀκολουθεῖν ὡς ἐμέ . 
Νεανίας καὶ ταῦτ’ ἀνάγκη μοὐστί ; 
Γραῦς Α 
Διομήδειά γε . 
Νεανίας ὑποστόρεσαί νυν πρῶτα τῆς ὀριγάνου καὶ κλήμαθ’ ὑπόθου συγκλάσασα τέτταρα , καὶ ταινίωσαι καὶ παράθου τὰς ληκύθους , ὕδατός τε κατάθου τοὔστρακον πρὸ τῆς θύρας . 
Γραῦς Α ἦ μὴν ἔτ’ ὠνήσει σὺ καὶ στεφάνην ἐμοί . 
Νεανίας νὴ τὸν Δί’ ἤνπερ ᾖ γέ που τῶν κηρίνων · 
οἶμαι γὰρ ἔνδον διαπεσεῖσθαί σ’ αὐτίκα . 
Νεᾶνις ποῖ τοῦτον ἕλκεις ; 
Γραῦς Α τὸν ἐμὸν αὐτῆς εἰσάγω . 
Νεᾶνις οὐ σωφρονοῦσά γ’ · οὐ γὰρ ἡλικίαν ἔχει παρὰ σοὶ καθεύδειν τηλικοῦτος ὤν , ἐπεὶ μήτηρ ἂν αὐτῷ μᾶλλον εἴης ἢ γυνή . 
ὥστ’ εἰ καταστήσεσθε τοῦτον τὸν νόμον , τὴν γῆν ἅπασαν Οἰδιπόδων ἐμπλήσετε . 
Γραῦς Α ὦ παμβδελυρὰ φθονοῦσα τόνδε τὸν λόγον ἐξηῦρες · ἀλλ’ ἐγώ σε τιμωρήσομαι . 
Νεανίας νὴ τὸν Δία τὸν σωτῆρα κεχάρισαί γέ μοι ὦ γλυκύτατον τὴν γραῦν ἀπαλλάξασά μου · 
ὥστ’ ἀντὶ τούτων τῶν ἀγαθῶν εἰς ἑσπέραν μεγάλην ἀποδώσω καὶ παχεῖάν σοι χάριν . 
Γραῦς Β αὕτη σὺ ποῖ τονδὶ παραβᾶσα τὸν νόμον ἕλκεις , παρ’ ἐμοὶ τῶν γραμμάτων εἰρηκότων πρότερον καθεύδειν αὐτόν ; 
Νεανίας οἴμοι δείλαιος . 
πόθεν ἐξέκυψας ὦ κάκιστ’ ἀπολουμένη ; 
τοῦτο γὰρ ἐκείνου τὸ κακὸν ἐξωλέστερον . 
Γραῦς Β βάδιζε δεῦρο . 
Νεανίας μηδαμῶς με περιίδῃς ἑλκόμενον ὑπὸ τῆσδ’ ἀντιβολῶ σ’ . 
Γραῦς Β ἀλλ’ οὐκ ἐγώ , ἀλλ’ ὁ νόμος ἕλκει σ’ . 
Νεανίας οὐκ ἐμέ γ’ , ἀλλ’ ἔμπουσά τις ἐξ αἵματος φλύκταιναν ἠμφιεσμένη . 
Γραῦς Β ἕπου μαλακίων δεῦρ’ ἀνύσας καὶ μὴ λάλει . 
Νεανίας ἴθι νυν ἔασον εἰς ἄφοδον πρώτιστά με ἐλθόντα θαρρῆσαι πρὸς ἐμαυτόν · εἰ δὲ μή , αὐτοῦ τι δρῶντα πυρρὸν ὄψει μ’ αὐτίκα ὑπὸ τοῦ δέους . 
Γραῦς Β θάρρει , βάδιζ’ · ἔνδον χεσεῖ . 
Νεανίας δέδοικα κἀγὼ μὴ πλέον γ’ ἢ βούλομαι . 
ἀλλ’ ἐγγυητάς σοι καταστήσω δύο ἀξιόχρεως . 
Γραῦς Β μή μοι καθίστη . 
Γραῦς Γ ποῖ σὺ ποῖ χωρεῖς μετὰ ταύτης ; 
Νεανίας οὐκ ἔγωγ’ , ἀλλ’ ἕλκομαι . 
ἀτὰρ ἥτις εἶ γε , πόλλ’ ἀγαθὰ γένοιτό σοι , ὅτι μ’ οὐπεριεῖδες ἐπιτριβέντ’ . 
ὦ Ἡράκλεις ὦ Πᾶνες ὦ Κορύβαντες ὦ Διοσκόρω , τοῦτ’ αὖ πολὺ τούτου τὸ κακὸν ἐξωλέστερον . 
ἀτὰρ τί τὸ πρᾶγμ’ ἔστ’ ἀντιβολῶ τουτί ποτε ; 
πότερον πίθηκος ἀνάπλεως ψιμυθίου , ἢ γραῦς ἀνεστηκυῖα παρὰ τῶν πλειόνων ; 
Γραῦς Γ μὴ σκῶπτέ μ’ ἀλλὰ δεῦρ’ ἕπου . 
Γραῦς Β δευρὶ μὲν οὖν . 
Γραῦς Γ ὡς οὐκ ἀφήσω σ’ οὐδέποτ’ . 
Γραῦς Β οὐδὲ μὴν ἐγώ . 
Νεανίας διασπάσεσθέ μ’ ὦ κακῶς ἀπολούμεναι . 
Γραῦς Β ἐμοὶ γὰρ ἀκολουθεῖν σ’ ἔδει κατὰ τὸν νόμον . 
Γραῦς Γ οὐκ ἢν ἑτέρα γε γραῦς ἔτ’ αἰσχίων φανῇ . 
Νεανίας ἢν οὖν ὑφ’ ὑμῶν πρῶτον ἀπόλωμαι κακῶς , φέρε πῶς ἐπ’ ἐκείνην τὴν καλὴν ἀφίξομαι ; 
Γραῦς Γ αὐτὸς σκόπει σύ · τάδε δέ σοι ποιητέον . 
Νεανίας ποτέρας προτέρας οὖν κατελάσας ἀπαλλαγῶ ; 
Γραῦς Β οὐκ οἶσθα ; 
βαδιεῖ δεῦρ’ . 
Νεανίας ἀφέτω νύν μ’ αὑτηί . 
Γραῦς Γ δευρὶ μὲν οὖν ἴθ’ ὡς ἔμ’ . 
Νεανίας ἢν ἡδί μ’ ἀφῇ . 
Γραῦς Β ἀλλ’ οὐκ ἀφήσω μὰ Δία σ’ . 
Γραῦς Γ οὐδὲ μὴν ἐγώ . 
Νεανίας χαλεπαί γ’ ἂν ἦστε γενόμεναι πορθμῆς . 
Γραῦς Β τιή ; 
Νεανίας ἕλκοντε τοὺς πλωτῆρας ἂν ἀπεκναίετε . 
Γραῦς Β σιγῇ βάδιζε δεῦρο . 
Γραῦς Γ μὰ Δί’ ἀλλ’ ὡς ἐμέ . 
Νεανίας τουτὶ τὸ πρᾶγμα κατὰ τὸ Καννωνοῦ σαφῶς ψήφισμα , βινεῖν δεῖ με διαλελημμένον . 
πῶς οὖν δικωπεῖν ἀμφοτέρας δυνήσομαι ; 
Γραῦς Β καλῶς , ἐπειδὰν καταφάγῃς βολβῶν χύτραν . 
Νεανίας οἴμοι κακοδαίμων ἐγγὺς ἤδη τῆς θύρας ἑλκόμενός εἰμ’ . 
Γραῦς Β ἀλλ’ οὐδὲν ἔσται σοι πλέον . 
ξυνεσπεσοῦμαι γὰρ μετὰ σοῦ . 
Νεανίας μὴ πρὸς θεῶν · 
ἑνὶ γὰρ ξυνέχεσθαι κρεῖττον ἢ δυοῖν κακοῖν . 
Γραῦς Γ νὴ τὴν Ἑκάτην ἐάν τε βούλῃ γ’ ἤν τέ μή . 
Νεανίας ὦ τρισκακοδαίμων εἰ γυναῖκα δεῖ σαπρὰν βινεῖν ὅλην τὴν νύκτα καὶ τὴν ἡμέραν , κἄπειτ’ ἐπειδὰν τῆσδ’ ἀπαλλαγῶ , πάλιν φρύνην ἔχουσαν λήκυθον πρὸς ταῖς γνάθοις . 
ἆρ’ οὐ κακοδαίμων εἰμί ; 
βαρυδαίμων μὲν οὖν νὴ τὸν Δία τὸν σωτῆρ’ ἀνὴρ καὶ δυστυχής , ὅστις τοιούτοις θηρίοις συνείρξομαι . 
ὅμως δ’ ἐάν τι πολλὰ πολλάκις πάθω ὑπὸ τοῖνδε τοῖν κασαλβάδοιν δεῦρ’ ἐσπλέων , θάψαι μ’ ἐπ’ αὐτῷ τῷ στόματι τῆς ἐσβολῆς , καὶ τήνδ’ ἄνωθεν ἐπιπολῆς τοῦ σήματος ζῶσαν καταπιττώσαντες εἶτα τὼ πόδε μολυβδοχοήσαντες κύκλῳ περὶ τὰ σφυρὰ ἄνω ’πιθεῖναι πρόφασιν ἀντὶ ληκύθου . 
Θεραπαίνα ὦ μακάριος μὲν δῆμος , εὐδαίμων δ’ ἐγώ , αὐτή τέ μοι δέσποινα μακαριωτάτη , ὑμεῖς θ’ ὅσαι παρέστατ’ ἐπὶ ταῖσιν θύραις οἱ γείτονές τε πάντες οἵ τε δημόται , ἐγώ τε πρὸς τούτοισιν ἡ διάκονος , ἥτις μεμύρισμαι τὴν κεφαλὴν μυρώμασιν , ἀγαθοῖσιν ὦ Ζεῦ · πολὺ δ’ ὑπερπέπαικεν αὖ τούτων ἁπάντων τὰ Θάσῑ ἀμφορείδια . 
ἐν τῇ κεφαλῇ γὰρ ἐμμένει πολὺν χρόνον · 
τὰ δ’ ἄλλ’ ἀπανθήσαντα πάντ’ ἀπέπτετο · 
ὥστ’ ἐστὶ πολὺ βέλτιστα , πολὺ δῆτ’ ὦ θεοί . 
κέρασον ἄκρατον , εὐφρανεῖ τὴν νύχθ’ ὅλην ἐκλεγομένας ὅ τι ἂν μάλιστ’ ὀσμὴν ἔχῃ . 
ἀλλ’ ὦ γυναῖκες φράσατέ μοι τὸν δεσπότην , τὸν ἄνδρ’ , ὅπου ’στί , τῆς ἐμῆς κεκτημένης . 
Χορὸς αὐτοῦ μένουσ’ ἡμῖν γ’ ἂν ἐξευρεῖν δοκεῖς . 
Θεραπαίνα μάλισθ’ · ὁδὶ γὰρ ἐπὶ τὸ δεῖπνον ἔρχεται . 
ὦ δέσποτ’ ὦ μακάριε καὶ τρισόλβιε . 
Βλέπυρος ἐγώ ; 
Θεραπαίνα σὺ μέντοι νὴ Δί’ ὥς γ’ οὐδεὶς ἀνήρ . 
τίς γὰρ γένοιτ’ ἂν μᾶλλον ὀλβιώτερος , ὅστις πολιτῶν πλεῖον ἢ τρισμυρίων ὄντων τὸ πλῆθος οὐ δεδείπνηκας μόνος ; 
Χορὸς εὐδαιμονικόν γ’ ἄνθρωπον εἴρηκας σαφῶς . 
Θεραπαίνα ποῖ ποῖ βαδίζεις ; 
Βλέπυρος ἐπὶ τὸ δεῖπνον ἔρχομαι . 
Θεραπαίνα νὴ τὴν Ἀφροδίτην πολύ γ’ ἁπάντων ὕστατος . 
ὅμως δ’ ἐκέλευε συλλαβοῦσάν μ’ ἡ γυνὴ ἄγειν σε καὶ τασδὶ μετὰ σοῦ τὰς μείρακας . 
οἶνος δὲ Χῖός ἐστι περιλελειμμένος καὶ τἄλλ’ ἀγαθά . 
πρὸς ταῦτα μὴ βραδύνετε , καὶ τῶν θεατῶν εἴ τις εὔνους τυγχάνει , καὶ τῶν κριτῶν εἰ μή τις ἑτέρωσε βλέπει , ἴτω μεθ’ ἡμῶν · πάντα γὰρ παρέξομεν . 
Βλέπυρος οὔκουν ἅπασι δῆτα γενναίως ἐρεῖς καὶ μὴ παραλείψεις μηδέν’ , ἀλλ’ ἐλευθέρως καλεῖς γέροντα μειράκιον παιδίσκον ; 
ὡς τὸ δεῖπνον αὐτοῖς ἐστ’ ἐπεσκευασμένον ἁπαξάπασιν , ἢν ἀπίωσιν οἴκαδε . 
ἐγὼ δὲ πρὸς τὸ δεῖπνον ἤδη ’πείξομαι · 
ἔχω δέ τοι καὶ δᾷδα ταυτηνὶ καλῶς . 
Χορὸς τί δῆτα διατρίβεις ἔχων , ἀλλ’ οὐκ ἄγεις τασδὶ λαβών ; 
ἐν ὅσῳ δὲ καταβαίνεις , ἐγὼ ἐπᾴσομαι μέλος τι μελλοδειπνικόν . 
σμικρὸν δ’ ὑποθέσθαι τοῖς κριταῖσι βούλομαι . 
Χορὸς τοῖς σοφοῖς μὲν τῶν σοφῶν μεμνημένοις κρίνειν ἐμέ , τοῖς γελῶσι δ’ ἡδέως διὰ τὸν γέλων κρίνειν ἐμέ · 
σχεδὸν ἅπαντας οὖν κελεύω δηλαδὴ κρίνειν ἐμέ , μηδὲ τὸν κλῆρον γενέσθαι μηδὲν ἡμῖν αἴτιον , ὅτι προείληχ’ · ἀλλὰ πάντα ταῦτα χρὴ μεμνημένους μὴ ’πιορκεῖν ἀλλὰ κρίνειν τοὺς χοροὺς ὀρθῶς ἀεί , μηδὲ ταῖς κακαῖς ἑταίραις τὸν τρόπον προσεικέναι , αἳ μόνον μνήμην ἔχουσι τῶν τελευταίων ἀεί . 
Χορὸς ὦ ὦ ὥρα δή , 
<ὦ> 
φίλαι γυναῖκες , εἴπερ μέλλομεν τὸ χρῆμα δρᾶν , ἐπὶ τὸ δεῖπνον ὑπαποκινεῖν . 
κρητικῶς οὖν τὼ πόδε καὶ σὺ κίνει . 
Βλέπυρος τοῦτο δρῶ . 
Χορὸς καὶ τάσδε νῦν . . . . 
λαγαρὰς τοῖν σκελίσκοιν τὸν ῥυθμόν . 
τάχα γὰρ ἔπεισι λοπαδοτεμαχοσελαχογαλεο‐ κρανιολειψανοδριμυποτριμματο‐ σιλφιοτυρομελιτοκατακεχυμενο‐ κιχλεπικοσσυφοφαττοπεριστερα‐ λεκτρυονοπτεκεφαλλιοκιγκλοπε‐ λειολαγῳοσιραιοβαφητραγα‐ νοπτερυγών · σὺ δὲ ταῦτ’ ἀκροασάμενος ταχὺ καὶ ταχέως λαβὲ τρύβλιον · 
εἶτα λαβὼν κόνισαι λέκιθον , ἵν’ ἐπιδειπνῇς · 
ἀλλὰ λαιμάττουσί που . 
αἴρεσθ’ ἄνω , ἰαὶ εὐαί . 
δειπνήσομεν , εὐοῖ εὐαί , εὐαί , ὡς ἐπὶ νίκῃ · 
εὐαί , εὐαί , εὐαί , εὐαί .
