Ἐυελπίδης ὀρθὴν κελεύεις , ᾗ τὸ δένδρον φαίνεται ; 
Πισθέταιρος διαρραγείης · ἥδε δ’ αὖ κρώζει πάλιν . 
Ἐυελπίδης τί ὦ πόνηρ’ ἄνω κάτω πλανύττομεν ; 
ἀπολούμεθ’ ἄλλως τὴν ὁδὸν προφορουμένω . 
Πισθέταιρος τὸ δ’ ἐμὲ κορώνῃ πειθόμενον τὸν ἄθλιον ὁδοῦ περιελθεῖν στάδια πλεῖν ἢ χίλια . 
Ἐυελπίδης τὸ δ’ ἐμὲ κολοιῷ πειθόμενον τὸν δύσμορον ἀποσποδῆσαι τοὺς ὄνυχας τῶν δακτύλων . 
Πισθέταιρος ἀλλ’ οὐδ’ ὅπου γῆς ἐσμὲν οἶδ’ ἔγωγ’ ἔτι . 
Ἐυελπίδης ἐντευθενὶ τὴν πατρίδ’ ἂν ἐξεύροις σύ που ; 
Πισθέταιρος οὐδ’ ἂν μὰ Δία γ’ ἐντεῦθεν Ἐξηκεστίδης . 
Ἐυελπίδης οἴμοι . 
Πισθέταιρος σὺ μὲν ὦ τᾶν τὴν ὁδὸν ταύτην ἴθι . 
Ἐυελπίδης ἦ δεινὰ νὼ δέδρακεν οὑκ τῶν ὀρνέων , ὁ πινακοπώλης φιλοκράτης μελαγχολῶν , ὃς τώδ’ ἔφασκε νῷν φράσειν τὸν Τηρέα τὸν ἔποφ’ ὃς ὄρνις ἐγένετ’ ἐκ τῶν ὀρνέων · 
κἀπέδοτο τὸν μὲν Θαρρελείδου τουτονὶ κολοιὸν ὀβολοῦ , τηνδεδὶ τριωβόλου . 
τὼ δ’ οὐκ ἄρ’ ᾔστην οὐδὲν ἄλλο πλὴν δάκνειν . 
καὶ νῦν τί κέχηνας ; 
ἔσθ’ ὅποι κατὰ τῶν πετρῶν ἡμᾶς ἔτ’ ἔξεις . 
οὐ γάρ ἐστ’ ἐνταῦθά τις ὁδός . 
Πισθέταιρος οὐδὲ μὰ Δί’ ἐνταῦθά γ’ ἀτραπὸς οὐδαμοῦ . 
Ἐυελπίδης οὐδ’ ἡ κορώνη τῆς ὁδοῦ τι λέγει πέρι ; 
Πισθέταιρος οὐ ταὐτὰ κρώζει μὰ Δία νῦν τε καὶ τότε . 
Ἐυελπίδης τί δὴ λέγει περὶ τῆς ὁδοῦ ; 
Πισθέταιρος τί δ’ ἄλλο γ’ ἢ βρύκουσ’ ἀπέδεσθαί φησί μου τοὺς δακτύλους ; 
Ἐυελπίδης οὐ δεινὸν οὖν δῆτ’ ἐστὶν ἡμᾶς δεομένους ἐς κόρακας ἐλθεῖν καὶ παρεσκευασμένους ἔπειτα μὴ ’ξευρεῖν δύνασθαι τὴν ὁδόν ; 
ἡμεῖς γάρ , ὦνδρες οἱ παρόντες ἐν λόγῳ , νόσον νοσοῦμεν τὴν ἐναντίαν Σάκᾳ · 
ὁ μὲν γὰρ ὢν οὐκ ἀστὸς ἐσβιάζεται , ἡμεῖς δὲ φυλῇ καὶ γένει τιμώμενοι , ἀστοὶ μετ’ ἀστῶν , οὐ σοβοῦντος οὐδενὸς ἀνεπτόμεσθ’ ἐκ τῆς πατρίδος ἀμφοῖν ποδοῖν , αὐτὴν μὲν οὐ μισοῦντ’ ἐκείνην τὴν πόλιν τὸ μὴ οὐ μεγάλην εἶναι φύσει κεὐδαίμονα καὶ πᾶσι κοινὴν ἐναποτεῖσαι χρήματα . 
οἱ μὲν γὰρ οὖν τέττιγες ἕνα μῆν’ ἢ δύο ἐπὶ τῶν κραδῶν ᾄδουσ’ , Ἀθηναῖοι δ’ ἀεὶ ἐπὶ τῶν δικῶν ᾄδουσι πάντα τὸν βίον . 
διὰ ταῦτα τόνδε τὸν βάδον βαδίζομεν , κανοῦν δ’ ἔχοντε καὶ χύτραν καὶ μυρρίνας πλανώμεθα ζητοῦντε τόπον ἀπράγμονα , ὅποι καθιδρυθέντε διαγενοίμεθ’ ἄν . 
ὁ δὲ στόλος νῷν ἐστι παρὰ τὸν Τηρέα τὸν ἔποπα , παρ’ ἐκείνου πυθέσθαι δεομἐνω , εἴ που τοιαύτην εἶδε πόλιν ᾗ ’πέπτετο . 
Πισθέταιρος οὗτος . 
Ἐυελπίδης τί ἔστιν ; 
Πισθέταιρος ἡ κορώνη μοι πάλαι ἄνω τι φράζει . 
Ἐυελπίδης χὠ κολοιὸς οὑτοσὶ ἄνω κέχηνεν ὡσπερεὶ δεικνύς τί μοι , κοὐκ ἔσθ’ ὅπως οὐκ ἔστιν ἐνταῦθ’ ὄρνεα . 
εἰσόμεθα δ’ αὐτίκ’ , ἢν ποιήσωμεν ψόφον . 
Πισθέταιρος ἀλλ’ οἶσθ’ ὃ δρᾶσον ; 
τῷ σκέλει θένε τὴν πέτραν . 
Ἐυελπίδης σὺ δὲ τῇ κεφαλῇ γ’ , ἵν’ ᾖ διπλάσιος ὁ ψόφος . 
Πισθέταιρος σὺ δ’ οὖν λίθῳ κόψον λαβών . 
Ἐυελπίδης πάνυ γ’ , εἰ δοκεῖ . 
παῖ παῖ . 
Πισθέταιρος τί λέγεις οὗτος ; 
τὸν ἔποπα παῖ καλεῖς ; 
οὐκ ἀντὶ τοῦ παιδός <σ’> 
ἐχρῆν ἐποποῖ καλεῖν ; 
Ἐυελπίδης ἐποποῖ . 
ποιήσεις ἔτι με κόπτειν αὖθις αὖ . 
ἐποποῖ . 
Θεράπων Ἔποπος τίνες οὗτοι ; 
τίς ὁ βοῶν τὸν δεσπότην ; 
Ἐυελπίδης 
Ἄπολλον ἀποτρόπαιε τοῦ χασμήματος . 
Θεράπων Ἔποπος οἴμοι τάλας ὀρνιθοθήρα τουτωί . 
Ἐυελπίδης οὕτως τι δεινὸν οὐδὲ κάλλιον λέγειν . 
Θεράπων Ἔποπος ἀπολεῖσθον . 
Ἐυελπίδης ἀλλ’ οὐκ ἐσμὲν ἀνθρώπω . 
Θεράπων Ἔποπος τί δαί ; 
Ἐυελπίδης 
Ὑποδεδιὼς ἔγωγε Διβυκὸν ὄρνεον . 
Θεράπων Ἔποπος οὐδὲν λέγεις . 
Ἐυελπίδης καὶ μὴν ἐροῦ τὰ πρὸς ποδῶν . 
Θεράπων Ἔποπος ὁδὶ δὲ δὴ τίς ἐστιν ὄρνις ; 
οὐκ ἐρεῖς ; 
Πισθέταιρος 
Ἐπικεχοδὼς ἔγωγε Φασιανικός . 
Ἐυελπίδης ἀτὰρ σὺ τί θηρίον ποτ’ εἶ πρὸς τῶν θεῶν ; 
Θεράπων Ἔποπος ὄρνις ἔγωγε δοῦλος . 
Ἐυελπίδης ἡττήθης τινὸς ἀλεκτρυόνος ; 
Θεράπων Ἔποπος οὐκ ἀλλ’ ὅτε περ ὁ δεσπότης ἔποψ ἐγένετο , τότε γενέσθαι μ’ ηὔξατο ὄρνιν , ἵν’ ἀκόλουθον διάκονόν τ’ ἔχῃ . 
Ἐυελπίδης δεῖται γὰρ ὄρνις καὶ διακόνου τινός ; 
Θεράπων Ἔποπος οὗτός γ’ , ἅτ’ οἶμαι πρότερον ἄνθρωπός ποτ’ ὤν , τοτὲ μὲν ἐρᾷ φαγεῖν ἀφύας Φαληρικάς · 
τρέχω ’π’ ἀφύας λαβὼν ἐγὼ τὸ τρύβλιον . 
ἔτνους δ’ ἐπιθυμεῖ , δεῖ τορύνης καὶ χύτρας · 
τρέχω ’πὶ τορύνην . 
Ἐυελπίδης τροχίλος ὄρνις οὑτοσί . 
οἶσθ’ οὖν ὃ δρᾶσον ὦ τροχίλε ; 
τὸν δεσπότην ἡμῖν κάλεσον . 
Θεράπων Ἔποπος ἀλλ’ ἀρτίως νὴ τὸν Δία εὕδει καταφαγὼν μύρτα καὶ σέρφους τινάς . 
Ἐυελπίδης ὅμως ἐπέγειρον αὐτόν . 
Θεράπων Ἔποπος οἶδα μὲν σαφῶς ὅτι ἀχθέσεται , σφῷν δ’ αὐτὸν οὕνεκ’ ἐπεγερῶ . 
Πισθέταιρος κακῶς σύ γ’ ἀπόλοῑ , ὥς μ’ ἀπέκτεινας δέει . 
Ἐυελπίδης οἴμοι κακοδαίμων χὠ κολοιός μοἴχεται ὑπὸ τοῦ δέους . 
Πισθέταιρος ὦ δειλότατον σὺ θηρίον , δείσας ἀφῆκας τὸν κολοιόν ; 
Ἐυελπίδης εἰπέ μοι , σὺ δὲ τὴν κορώνην οὐκ ἀφῆκας καταπεσών ; 
Πισθέταιρος μὰ Δί’ οὐκ ἔγωγε . 
Ἐυελπίδης ποῦ γάρ ἐστ’ ; 
Πισθέταιρος ἀπέπτετο . 
Ἐυελπίδης οὐκ ἆρ’ ἀφῆκας ; 
ὦγάθ’ ὡς ἀνδρεῖος εἶ . 
Ἔποψ ἄνοιγε τὴν ὕλην , ἵν’ ἐξέλθω ποτέ . 
Ἐυελπίδης ὦ Ἡράκλεις τουτὶ τί ποτ’ ἐστὶ τὸ θηρίον ; 
τίς ἡ πτέρωσις ; 
τίς ὁ τρόπος τῆς τριλοφίας ; 
Ἔποψ τίνες εἰσί μ’ οἱ ζητοῦντες ; 
Ἐυελπίδης οἱ δώδεκα θεοὶ εἴξασιν ἐπιτρῖψαί σε . 
Ἔποψ μῶν με σκώπτετον ὁρῶντε τὴν πτέρωσιν ; 
ἦν γὰρ ὦ ξένοι ἄνθρωπος . 
Ἐυελπίδης οὐ σοῦ καταγελῶμεν . 
Ἔποψ ἀλλὰ τοῦ ; 
Ἐυελπίδης τὸ ῥάμφος ἡμῖν σου γέλοιον φαίνεται . 
Ἔποψ τοιαῦτα μέντοι Σοφοκλέης λυμαίνεται ἐν ταῖς τραγῳδίαισιν ἐμὲ τὸν Τηρέα . 
Ἐυελπίδης 
Τηρεὺς γὰρ εἶ σύ ; 
πότερον ὄρνις ἢ ταὧς ; 
Ἔποψ ὄρνις ἔγωγε . 
Ἐυελπίδης κᾆτά σοι ποῦ τὰ πτερά ; 
Ἔποψ ἐξερρύηκε . 
Ἐυελπίδης πότερον ὑπὸ νόσου τινός ; 
Ἔποψ οὔκ , ἀλλὰ τὸν χειμῶνα πάντα τὤρνεα πτερορρυεῖ τε καὖθις ἕτερα φύομεν . 
ἀλλ’ εἴπατόν μοι σφὼ τίν’ ἐστόν ; 
Ἐυελπίδης νώ ; 
βροτώ . 
Ἔποψ ποδαπὼ τὸ γένος ; 
Ἐυελπίδης ὅθεν αἱ τριήρεις αἱ καλαί . 
Ἔποψ μῶν ἡλιαστά ; 
Ἐυελπίδης μἀλλὰ θατέρου τρόπου , ἀπηλιαστά . 
Ἔποψ σπείρεται γὰρ τοῦτ’ ἐκεῖ τὸ σπέρμ’ ; 
Ἐυελπίδης ὀλίγον ζητῶν ἂν ἐξ ἀγροῦ λάβοις . 
Ἔποψ πράγους δὲ δὴ τοῦ δεομένω δεῦρ’ ἤλθετον ; 
Ἐυελπίδης σοὶ ξυγγενέσθαι βουλομένω . 
Ἔποψ τίνος πέρι ; 
Ἐυελπίδης ὅτι πρῶτα μὲν ἦσθ’ ἄνθρωπος ὥσπερ νὼ ποτέ , κἀργύριον ὠφείλησας ὥσπερ νὼ ποτέ , κοὐκ ἀποδιδοὺς ἔχαιρες ὥσπερ νὼ ποτέ · 
εἶτ’ αὖθις ὀρνίθων μεταλλάξας φύσιν καὶ γῆν ἐπέπτου καὶ θάλατταν ἐν κύκλῳ , καὶ πάνθ’ ὅσαπερ ἄνθρωπος ὅσα τ’ ὄρνις φρονεῖς · 
ταῦτ οὖν ἱκέται νὼ πρὸς σὲ δεῦρ’ ἀφίγμεθα , εἴ τινα πόλιν φράσειας ἡμῖν εὔερον ὥσπερ σισύραν ἐγκατακλινῆναι μαλθακήν . 
Ἔποψ ἔμειτα μείζω τῶν Κραναῶν ζητεῖς πόλιν ; 
Ἐυελπίδης μείζω μὲν οὐδέν , προσφορωτέραν δὲ νῷν . 
Ἔποψ ἀριστοκρατεῖσθαι δῆλος εἶ ζητῶν . 
Ἐυελπίδης ἐγώ ; 
ἥκιστα · καὶ <γὰρ> 
τὸν Σκελίου βδελύττομαι . 
Ἔποψ ποίαν τιν’ οὖν ἥδιστ’ ἂν οἰκοῖτ’ ἂν πόλιν ; 
Ἐυελπίδης ὅπου τὰ μέγιστα πράγματ’ εἴη τοιάδε · 
ἐπὶ τὴν θύραν μου πρῴ τις ἐλθὼν τῶν φίλων λέγοι ταδί · ‘πρὸς τοῦ Διὸς τοὐλυμπίου ὅπως παρέσει μοι καὶ σὺ καὶ τὰ παιδία λουσάμενα πρῴ · μέλλω γὰρ ἑστιᾶν γάμους · 
καὶ μηδαμῶς ἄλλως ποιήσῃς · εἰ δὲ μή , μή μοι τότε γ’ ἔλθῃς , ὅταν ἐγὼ πράττω κακῶς.’ 
Ἔποψ νὴ Δία ταλαιπώρων γε πραγμάτων ἐρᾷς . 
τί δαὶ σύ ; 
Πισθέταιρος τοιούτων ἐρῶ κἀγώ . 
Ἔποψ τίνων ; 
Πισθέταιρος ὅπου ξυναντῶν μοι ταδί τις μέμψεται ὥσπερ ἀδικηθεὶς παιδὸς ὡραίου πατήρ · 
‘καλῶς γέ μου τὸν υἱὸν ὦ Στιλβωνίδη εὑρὼν ἀπιόντ’ ἀπὸ γυμνασίου λελουμένον οὐκ ἔκυσας , οὐ προσεῖπας , οὐ προσηγάγου , οὐκ ὠρχιπέδισας , ὢν ἐμοὶ πατρικὸς φίλος.’ 
Ἔποψ ὦ δειλακρίων σὺ τῶν κακῶν οἵων ἐρᾷς . 
ἀτὰρ ἔστι γ’ ὁποίαν λέγετον εὐδαίμων πόλις παρὰ τὴν ἐρυθρὰν θάλατταν . 
Ἐυελπίδης οἴμοι μηδαμῶς ἡμῖν παρὰ τὴν θάλατταν , ἵν’ ἀνακύψεται κλητῆρ’ ἄγουσ’ ἕωθεν ἡ Σαλαμινία . 
Ἑλληνικὴν δὲ πόλιν ἔχεις ἡμῖν φράσαι ; 
Ἔποψ τί οὐ τὸν Ἠλεῖον Λέπρεον οἰκίζετον ἐλθόνθ’ ; 
Ἐυελπίδης ὁτιὴ νὴ τοὺς θεοὺς ὅσ’ οὐκ ἰδὼν βδελύττομαι τὸν Λέπρεον ἀπὸ Μελανθίου . 
Ἔποψ ἀλλ’ εἰσὶν ἕτεροι τῆς Λοκρίδος Ὀπούντιοι , ἵνα χρὴ κατοικεῖν . 
Ἐυελπίδης ἀλλ’ ἔγωγ’ Ὀπούντιος οὐκ ἂν γενοίμην ἐπὶ ταλάντῳ χρυσίου . 
οὗτος δὲ δὴ τίς ἔσθ’ ὁ μετ’ ὀρνίθων βίος ; 
σὺ γὰρ οἶσθ’ ἀκριβῶς . 
Ἔποψ οὐκ ἄχαρις ἐς τὴν τριβήν · 
οὗ πρῶτα μὲν δεῖ ζῆν ἄνευ βαλλαντίου . 
Ἐυελπίδης πολλήν γ’ ἀφεῖλες τοῦ βίου κιβδηλίαν . 
Ἔποψ νεμόμεσθα δ’ ἐν κήποις τὰ λευκὰ σήσαμα καὶ μύρτα καὶ μήκωνα καὶ σισύμβρια . 
Ἐυελπίδης ὑμεῖς μὲν ἆρα ζῆτε νυμφίων βίον . 
Πισθέταιρος φεῦ φεῦ · 
ἦ μέγ’ ἐνορῶ βούλευμ’ ἐν ὀρνίθων γένει , καὶ δύναμιν ἣ γένοιτ’ ἄν , εἰ πίθοισθέ μοι . 
Ἔποψ τί σοι πιθώμεσθ’ ; 
Πισθέταιρος ὅ τι πίθησθε ; 
πρῶτα μὲν μὴ περιπέτεσθε πανταχῇ κεχηνότες · 
ὡς τοῦτ’ ἄτιμον τοὔργον ἐστίν . 
αὐτίκα ἐκεῖ παρ’ ἡμῖν τοὺς πετομένους ἢν ἔρῃ , 
‘τίς ὄρνις οὗτος ; ’ 
ὁ Τελέας ἐρεῖ ταδί · 
‘ἅνθρωπος ὄρνις ἀστάθμητος πετόμενος , ἀτέκμαρτος , οὐδὲν οὐδέποτ’ ἐν ταὐτῷ μένων.’ 
Ἔποψ νὴ τὸν Διόνυσον εὖ γε μωμᾷ ταυταγί . 
τί ἂν οὖν ποιοῖμεν ; 
Πισθέταιρος οἰκίσατε μίαν πόλιν . 
Ἔποψ ποίαν δ’ ἂν οἰκίσαιμεν ὄρνιθες πόλιν ; 
Πισθέταιρος ἄληθες ; 
ὦ σκαιότατον εἰρηκὼς ἔπος , βλέψον κάτω . 
Ἔποψ καὶ δὴ βλέπω . 
Πισθέταιρος βλέπε νῦν ἄνω . 
Ἔποψ βλέπω . 
Πισθέταιρος περίαγε τὸν τράχηλον . 
Ἔποψ νὴ Δία ἀπολαύσομαί τί γ’ , εἰ διαστραφήσομαι . 
Πισθέταιρος εἶδές τι ; 
Ἔποψ τὰς νεφέλας γε καὶ τὸν οὐρανόν . 
Πισθέταιρος οὐχ οὗτος οὖν δήπου ’στὶν ὀρνίθων πόλος ; 
Ἔποψ πόλος ; 
τίνα τρόπον ; 
Πισθέταιρος ὥσπερ <ἂν> 
εἴποι τις τόπος . 
ὅτι δὲ πολεῖται τοῦτο καὶ διέρχεται ἅπαντα διὰ τούτου , καλεῖται νῦν πόλος . 
ἢν δ’ οἰκίσητε τοῦτο καὶ φάρξηθ’ ἅπαξ , ἐκ τοῦ πόλου τούτου κεκλήσεται πόλις . 
ὥστ’ ἄρξετ’ ἀνθρώπων μὲν ὥσπερ παρνόπων , τοὺς δ’ αὖ θεοὺς ἀπολεῖτε λιμῷ Μηλίῳ . 
Ἔποψ πῶς ; 
Πισθέταιρος ἐν μέσῳ δήπουθεν ἀήρ ἐστι γῆς . 
εἶθ’ ὥσπερ ἡμεῖς , ἢν ἰέναι βουλώμεθα 
Πυθώδε , Βοιωτοὺς δίοδον αἰτούμεθα , οὕτως , ὅταν θύσωσιν ἄνθρωποι θεοῖς , ἢν μὴ φόρον φέρωσιν οἱ ὑμῖν οἱ θεοί , 
[διὰ τῆς πόλεως τῆς ἀλλοτρίας καὶ τοῦ χάους] τῶν μηρίων τὴν κνῖσαν οὐ διαφρήσετε . 
Ἔποψ ἰοὺ ἰού · 
μὰ γῆν μὰ παγίδας μὰ νεφέλας μὰ δίκτυα , μὴ ’γὼ νόημα κομψότερον ἤκουσά πω · 
ὥστ’ ἂν κατοικίζοιμι μετὰ σοῦ τὴν πόλιν , εἰ ξυνδοκοίη τοῖσιν ἄλλοις ὀρνέοις . 
Πισθέταιρος τίς ἂν οὖν τὸ πρᾶγμ’ αὐτοῖς διηγήσαιτο ; 
Ἔποψ σύ . 
ἐγὼ γὰρ αὐτοὺς βαρβάρους ὄντας πρὸ τοῦ ἐδίδαξα τὴν φωνήν , ξυνὼν πολὺν χρόνον . 
Πισθέταιρος πῶς δῆτ’ ἂν αὐτοὺς ξυγκαλέσειας ; 
Ἔποψ ῥᾳδίως . 
δευρὶ γὰρ ἐσβὰς αὐτίκα μάλ’ ἐς τὴν λόχμην , ἔπειτ’ ἀνεγείρας τὴν ἐμὴν ἀηδόνα , καλοῦμεν αὐτούς · οἱ δὲ νῷν τοῦ φθέγματος ἐάνπερ ἐπακούσωσι θεύσονται δρόμῳ . 
Πισθέταιρος ὦ φίλτατ’ ὀρνίθων σὺ μή νυν ἕσταθι · 
ἀλλ’ ἀντιβολῶ σ’ ἄγ’ ὡς τάχιστ’ ἐς τὴν λόχμην ἔσβαινε κἀνέγειρε τὴν ἀηδόνα . 
Ἔποψ ἄγε σύννομέ μοι παῦσαι μὲν ὕπνου , λῦσον δὲ νόμους ἱερῶν ὕμνων , οὓς διὰ θείου στόματος θρηνεῖς τὸν ἐμὸν καὶ σὸν πολύδακρυν Ἴτυν · 
ἐλελιζομένης δ’ ἱεροῖς μέλεσιν γένυος ξουθῆς καθαρὰ χωρεῖ διὰ φυλλοκόμου μίλακος ἠχὼ πρὸς Διὸς ἕδρας , ἵν’ ὁ χρυσοκόμας Φοῖβος ἀκούων τοῖς σοῖς ἐλέγοις ἀντιψάλλων ἐλεφαντόδετον φόρμιγγα θεῶν ἵστησι χορούς · διὰ δ’ ἀθανάτων στομάτων χωρεῖ ξύμφωνος ὁμοῦ θεία μακάρων ὀλολυγή . 
(αὐλεἶ 
Πισθέταιρος ὦ Ζεῦ βασιλεῦ τοῦ φθέγματος τοὐρνιθίου · 
οἶον κατεμελίτωσε τὴν λόχμην ὃλην . 
Ἐυελπίδης οὗτος . 
Πισθέταιρος τί ἔστιν ; 
οὐ σιωπήσει ; 
Ἐυελπίδης τί δαί ; 
Πισθέταιρος οὕποψ μελῳδεῖν αὖ παρασκευάζεται . 
Ἔποψ ἐποποῖ ποποποποποποποῖ , ἰὼ ἰὼ ἰτὼ ἰτὼ ἰτὼ ἰτὼ , ἴτω τις ὧδε τῶν ἐμῶν ὁμοπτέρων · 
ὅσοι τ’ εὐσπόρους ἀγροίκων γύας νέμεσθε , φῦλα μυρία κριθοτράγων σπερμολόγων τε γένη ταχὺ πετόμενα , μαλθακὴν ἱέντα γῆρυν · 
ὅσα τ’ ἐν ἄλοκι θαμὰ βῶλον ἀμφιτιττυβίζεθ’ ὧδε λεπτὸν ἡδομένᾳ φωνᾷ · 
τιὸ τιὸ τιὸ τιὸ τιὸ τιὸ τιὸ τιό . 
ὅσα θ’ ὑμῶν κατὰ κήπους ἐπὶ κισσοῦ κλάδεσι νομὸν ἔχει , τά τε κατ’ ὄρεα τά τε κοτινοτράγα τά τε κομαροφάγα , ἀνύσατε πετόμενα πρὸς ἐμὰν αὐδάν · 
τριοτὸ τριοτὸ τοτοβρίξ · 
οἵ θ’ ἑλείας παρ’ αὐλῶνας ὀξυστόμους ἐμπίδας κάπτεθ’ , ὅσα τ’ εὐδρόσους γῆς τόπους ἔχετε λειμῶνά τ’ ἐρόεντα Μαραθῶνος , ὄρνις πτερυγοποίκιλός τ’ ἀτταγᾶς ἀτταγᾶς . 
ὧν τ’ ἐπὶ πόντιον οἶδμα θαλάσσης φῦλα μετ’ ἀλκυόνεσσι ποτῆται , δεῦρ’ ἴτε πευσόμενοι τὰ νεώτερα , πάντα γὰρ ἐνθάδε φῦλ’ ἀθροΐζομεν οἰωνῶν ταναοδείρων . 
ἥκει γὰρ τις δριμὺς πρέσβυς καινὸς γνώμην καινῶν τ’ ἔργων ἐγχειρητής . 
ἀλλ’ ἴτ’ ἐς λόγους ἅπαντα , δεῦρο δεῦρο δεῦρο δεῦρο . 
Χορὸς τοροτοροτοροτοροτίξ . 
κικκαβαῦ κικκαβαῦ . 
τοροτοροτοροτορολιλιλίξ . 
Πισθέταιρος ὁρᾷς τιν’ ὄρνιν ; 
Ἐυελπίδης μὰ τὸν Ἀπόλλω ’γὼ μὲν οὔ · 
καίτοι κέχηνά γ’ ἐς τὸν οὐρανὸν βλέπων . 
Πισθέταιρος ἄλλως ἄρ’ οὕποψ , ὡς ἔοικ’ , ἐς τὴν λόχμην ἐσβὰς ἐπῷζε χαραδριὸν μιμούμενος . 
Ὄρνις Τις τοροτὶξ τοροτίξ . 
Πισθέταιρος ὦγάθ’ ἀλλ’ <εἶς> 
οὑτοσὶ καὶ δή τις ὄρνις ἔρχεται . 
Ἐυελπίδης νὴ Δί’ ὄρνις δῆτα . 
τίς ποτ’ ἐστίν ; 
οὐ δήπου ταὧς ; 
Πισθέταιρος οὗτος αὐτὸς νῷν φράσει · τίς ἐστιν ὄρνις οὑτοσί ; 
Ἔποψ οὗτος οὐ τῶν ἠθάδων τῶνδ’ ὧν ὁρᾶθ’ ὑμεῖς ἀεί , ἀλλὰ λιμναῖος . 
Ἐυελπίδης βαβαὶ καλός γε καὶ φοινικιοῦς . 
Ἔποψ εἰκότως <γε> · καὶ γὰρ ὄνομ’ αὐτῷ ’στὶ φοινικόπτερος . 
Ἐυελπίδης οὗτος ὦ σέ τοι . 
Πισθέταιρος τί βωστρεῖς ; 
Ἐυελπίδης ἕτερος ὄρνις οὑτοσί . 
Πισθέταιρος νὴ Δί’ ἕτερος δῆτα χοὖτος ἔξεδρον χρόαν ἔχων . 
τίς ποτ’ ἔσθ’ ὁ μουσόμαντις ἄτοπος ὄρνις ὀρειβάτης ; 
Ἔποψ ὄνομα τούτῳ Μῆδός ἐστο . 
Πισθέταιρος 
Μῆδος ; 
ὦναξ Ἡράκλεις · 
εἶτα πῶς ἄνευ καμήλου Μῆδος ὤν εἰσέπτετο ; 
Ἐυελπίδης ἕτερος αὖ λόφον κατειληφώς τις ὄρνις οὑτοσί . 
Πισθέταιρος τί τὸ τέρας τουτί ποτ’ ἐστίν ; 
οὐ σὺ μόνος ἄρ’ ἦσθ’ ἔποψ , ἀλλὰ χοὖτος ἕτερος ; 
Ἔποψ οὑτοσὶ μέν ἐστι Φιλοκλέους ἐξ ἔποπος , ἐγὼ δὲ τούτου πάππος , ὥσπερ εἰ λέγοις 
Ἱππόνικος Καλλίου κἀξ Ἱππονίκου Καλλίας . 
Πισθέταιρος 
Καλλίας ἄρ’ οὗτος οὕρνις ἐστίν · ὡς πτερορρυεῖ . 
Ἐυελπίδης ἅτε γὰρ ὢν γενναῖος ὑπό <τε> 
συκοφαντῶν τίλλεται , αἵ τε θήλειαι προσεκτίλλουσιν αὐτοῦ τὰ πτερά . 
Πισθέταιρος ὦ Πόσειδον ἕτερος αὖ τις βαπτὸς ὄρνις οὑτοσί . 
τίς ὀνομάξεταί ποθ’ οὗτος ; 
Ἔποψ οὑτοσὶ κατωφαγᾶς . 
Πισθέταιρος ἔστι γὰρ κατωφαγᾶς τις ἄλλος ἢ Κλεώνυμος ; 
Ἐυελπίδης πῶς ἂν οὖν Κλεώνυμός γ’ ὢν οὐκ ἀπέβαλε τὸν λόφον ; 
Πισθέταιρος ἀλλὰ μέντοι τίς ποθ’ ἡ λόφωσις ἡ τῶν ὀρνέων ; 
ἦ ’πὶ τὸν δίαυλον ἦλθον ; 
Ἔποψ ὥσπερ οἱ Κᾶρες μὲν οὖν ἐπὶ λόφων οἰκοῦσιν ὦγάθ’ ἀσφαλείας οὔνεκα . 
Πισθέταιρος ὦ Πόσειδον οὐχ ὁρᾷς ὅσον συνείλεκται κακὸν ὀρνέων ; 
Ἐυελπίδης ὦναξ Ἄπολλον τοῦ νέφους . 
ἰοὺ ἰού , οὐδ’ ἰδεῖν ἔτ’ ἔσθ’ ὑπ’ αὐτῶν πετομένων τὴν εἴσοδον . 
Ἔποψ οὑτοσὶ πέρδιξ , ἐκεινοσί γε νὴ Δί’ ἀτταγᾶς , οὑτοσὶ δὲ πηνέλοψ , ἐκεινηὶ δέ γ’ ἀλκυών . 
Πισθέταιρος τίς γάρ ἐσθ’ οὕπισθεν αὐτῆς ; 
Ἔποψ ὅστις ἐστί ; 
κειρύλος . 
Πισθέταιρος κειρύλος γάρ ἐστιν ὄρνις ; 
Ἔποψ οὐ γάρ ἐστι Σποργίλος ; 
χαὐτηί γε γλαῦξ . 
Ἐυελπίδης τί φῄς ; 
τίς γλαῦκ’ Ἀθήναζ’ ἤγαγεν ; 
Ἔποψ κίττα τρυγὼν κορυδὸς ἐλεᾶς ὑποθυμὶς περιστερὰ νέρτος ἱέραξ φάττα κόκκυξ ἐρυθρόπους κεβλήπυρις πορφυρὶς κερχνὴ|ς κολυμβὶς ἀμπελὶς φήην δρύοψ . 
Πισθέταιρος ἰοὺ ἰοὺ τῶν ὀρνέων , ἰοὺ ἰοὺ τῶν κοψίχων · 
οἶα πιππίζουσι καὶ τρέχουσι διακεκραγότες . 
ἆρ’ ἀπειλοῦσίν γε νῷν ; 
οἴμοι , κεχήνασίν γέ τοι καὶ βλέπουσιν ἐς σὲ κἀμέ . 
Ἐυελπίδης τοῦτο μὲν κἀμοὶ δοκεῖ . 
Χορός ποποποποποποποποποποῖ ποῦ μ’ ἄρ’ ὃς ἐκάλεσε ; 
τίνα τόπον ἄρα ποτὲ νέμεται ; 
Ἔποψ οὑτοσὶ πάλαι πάρειμι κοὐκ ἀποστατῶ φίλων . 
Χορός τί τί τί τί τί τί τί τί · τίνα λόγον ἄρα ποτὲ πρὸς ἐμὲ φίλον ἔχων ; 
Ἔποψ κοινὸν ἀσφαλῆ δίκαιον ἡδὺν ὠφελήσιμον . 
ἄνδρε γὰρ λεπτὼ λογιστὰ δεῦρ’ ἀφῖχθον ὡς ἐμέ . 
Χορός ποῦ ; 
πᾷ ; 
πῶς φῄς ; 
Ἔποψ φήμ’ ἀπ’ ἀνθρώπων ἀφῖχθαι δεῦρο πρεσβύτα δύο · 
ἥκετον δ’ ἔχοντε πρέμνον πράγματος πελωρίου . 
Χορός ὦ μέγιστον ἐξαμαρτὼν ἐξ ὅτου ’τράφην ἐγώ , πῶς λέγεις ; 
Ἔποψ μήπω φοβηθῇς τὸν λόγον . 
Χορός τί μ’ ἠργάσω ; 
Ἔποψ ἄνδρ’ ἐδεξάμην ἐραστὰ τῆσδε τῆς ξυνουσίας . 
Χορός καὶ δέδρακας τοῦτο τοὔργον ; 
Ἔποψ καὶ δεδρακώς γ’ ἥδομαι . 
Χορός κἀστὸν ἤδη που παρ’ ἡμῖν ; 
Ἔποψ εἰ παρ’ ὑμῖν εἴμ’ ἐγώ . 
Χορός ἔα ἔα , προδεδόμεθ’ ἀνόσιά τ’ ἐπάθομεν · 
ὃς γὰρ φίλος ἦν ὁμότροφά θ’ ἡμῖν ἐνέμετο πεδία παρ’ ἡμῖν , παρέβη μὲν θεσμοὺς ἀρχαίους , παρέβη δ’ ὅρκους ὀρνίθων · 
ἐς δὲ δόλον ἐκάλεσε , παρέβαλέ τ’ ἐμὲ παρὰ γένος ἀνόσιον , ὅπερ ἐξότ’ ἐγένετ’ ἐπ’ ἐμοὶ πολέμιον ἐτράφη . 
Χορός ἀλλὰ πρὸς τοῦτον μὲν ἡμῖν ἐστιν ὕστερος λόγος · 
τὼ δὲ πρεσβύτα δοκεῖ μοι τώδε δοῦναι τὴν δίκην διαφορηθῆναί θ’ ὑφ’ ἡμῶν . 
Πισθέταιρος ὡς ἀπωλόμεσθ’ ἄρα . 
Ἐυελπίδης αἴτιος μέντοι σὺ νῷν εἶ τῶν κακῶν τούτων μόνος . 
ἐπὶ τί γάρ μ’ ἐκεῖθεν ἦγες ; 
Πισθέταιρος ἵν’ ἀκολουθοίης ἐμοί . 
Ἐυελπίδης ἵνα μὲν οὖν κλάοιμι μεγάλα . 
Πισθέταιρος τοῦτο μὲν ληρεῖς ἔχων κάρτα · πῶς κλαύσει γάρ , ἢν ἅπαξ γε τὠφθαλμὼ ’κκοπῇς ; 
Χορός ἰὼ ἰώ , ἔπαγ’ ἔπιθ’ ἐπίφερε πολέμιον ὁρμὰν φονίαν , πτέρυγά τε παντᾷ ἐπίβαλε περί τε κύκλωσαι · 
ὡς δεῖ τώδ’ οἰμώζειν ἄμφω καὶ δοῦναι ῥύγχει φορβάν . 
οὔτε γὰρ ὄρος σκιερὸν οὔτε νέφος αἰθέριον οὔτε πολιὸν πέλαγος ἔστιν ὅ τι δέξεται τώδ’ ἀποφυγόντε με . 
Χορός ἀλλὰ μὴ μέλλωμεν ἤδη τώδε τίλλειν καὶ δάκνειν . 
ποῦ ’σθ’ ὁ ταξίαρχος ; 
ἐπαγέτω τὸ δεξιὸν κέρας . 
Ἐυελπίδης τοῦτ’ ἐκεῖνο · ποῖφύγω δύστηνος ; 
Πισθέταιρος οὗτος οὐ μενεῖς ; 
Ἐυελπίδης ἵν’ ὑπὸ τούτων διαφορηθῶ ; 
Πισθέταιρος πῶς γὰρ ἂν τούτους δοκεῖς ἐκφυγεῖν ; 
Ἐυελπίδης οὐκ οἶδ’ ὅπως ἄν . 
Πισθέταιρος ἀλλ’ ἐγώ τοί σοι λέγω , ὅτι μένοντε δεῖ μάχεσθαι λαμβάνειν τε τῶν χυτρῶν . 
Ἐυελπίδης τί δὲ χύτρα νώ γ’ ὠφελήσει ; 
Πισθέταιρος γλαῦξ μὲν οὐ πρόσεισι νῷν . 
Ἐυελπίδης τοῖς δὲ γαμψώνυξι τοισδί ; 
Πισθέταιρος τὸν ὀβελίσκον ἁρπάσας εἶτα κατάπηξον πρὸ σαυτοῦ . 
Ἐυελπίδης τοῖσι δ’ ὀφθαλμοῖσι τί ; 
Πισθέταιρος ὀξύβαφον ἐντευθενὶ προσδοῦ λαβὼν ἢ τρύβλιον . 
Ἐυελπίδης ὦ σοφώτατ’ , εὖ γ’ ἀνηῦρες αὐτὸ καὶ στρατηγικῶς · 
ὑπερακοντίζεις σύ γ’ ἤδη Νικίαν ταῖς μηχαναῖς . 
Χορός ἐλελελεῦ χώρει κάθες τὸ ῥύγχος · οὐ μέλλειν ἐχρῆν . 
ἕλκε τίλλε παῖε δεῖρε , κόπτε πρώτην τὴν χύτραν . 
Ἔποψ εἰπέ μοι τί μέλλετ’ ὦ πάντων κάκιστα θηρίων ἀπολέσαι παθόντες οὐδὲν ἄνδρε καὶ διασπάσαι τῆς ἐμῆς γυναικὸς ὄντε ξυγγενεῖ καὶ φυλέτα ; 
Χορός φεισόμεσθα γάρ τι τῶνδε μᾶλλον ἡμεῖς ἢ λύκων ; 
ἢ τίνας τεισαίμεθ’ ἄλλους τῶνδ’ ἂν ἐχθίους ἔτι ; 
Ἔποψ εἰ δὲ τὴν φύσιν μὲν ἐχθροὶ τὸν δὲ νοῦν εἰσιν φίλοι , καὶ διδάξοντές τι δεῦρ’ ἥκουσιν ὑμᾶς χρήσιμον ; 
Χορός πῶς δ’ ἂν οἵδ’ ἡμᾶς τι χρήσιμον διδάξειάν ποτε ἢ φράσειαν , ὄντες ἐχθροὶ τοῖσι πάπποις τοῖς ἐμοῖς ; 
Ἔποψ ἀλλ’ ἀπ’ ἐχθρῶν δῆτα πολλὰ μανθάνουσιν οἱ σοφοί . 
ἡ γὰρ εὐλάβεια σῴζει πάντα . 
παρὰ μὲν οὖν φίλου οὐ μάθοις ἂν τοῦθ’ , ὁ δ’ ἐχθρὸς εὐθὺς ἐξηνάγκασεν . 
αὐτίχ’ αἱ πόλεις παρ’ ἀνδρῶν γ’ ἔμαθον ἐχθρῶν κοὐ φίλων ἐκπονεῖν θ’ ὑψηλὰ τείχη ναῦς τε κεκτῆσθαι μακράς · 
τὸ δὲ μάθημα τοῦτο σῴζει παῖδας οἶκον χρήματα . 
Χορός ἔστι μὲν λόγων ἀκοῦσαι πρῶτον , ὡς ἡμῖν δοκεῖ , χρήσιμον · μάθοι γὰρ ἄν τις κἀπὸ τῶν ἐχθρῶν σοφόν . 
Πισθέταιρος οἵδε τῆς ὀργῆς χαλᾶν εἴξασιν . 
ἄναγ’ ἐπὶ σκέλος . 
Ἔποψ καὶ δίκαιόν γ’ ἐστὶ κἀμοὶ δεῖ νέμειν ὑμᾶς χάριν . 
Χορός ἀλλὰ μὴν οὐδ’ ἄλλο σοί πω πρᾶγμ’ ἐνηντιώμεθα . 
Πισθέταιρος μᾶλλον εἰρήνην ἄγουσι νὴ Δί’ , ὥστε τὴν χύτραν τώ τε τρυβλίω καθίει · 
καὶ τὸ δόρυ χρή , τὸν ὀβελίσκον , περιπατεῖν ἔχοντας ἡμᾶς τῶν ὅπλων ἐντός , παρ’ αὐτὴν τὴν χύτραν ἄκραν ὁρῶντας ἐγγύς · ὡς οὐ φευκτέον νῷν . 
Ἐυελπίδης ἐτεὸν ἢν δ’ ἄρ’ ἀποθάνωμεν , κατορυχθησόμεσθα ποῦ γῆς ; 
Πισθέταιρος ὁ Κεραμεικὸς δέξεται νώ . 
δημοσίᾳ γὰρ ἵνα ταφῶμεν , φήσομεν πρὸς τοὺς στρατηγοὺς μαχομένω τοῖς πολεμίοισιν ἀποθανεῖν ἐν Ὀρνεαῖς . 
Χορός ἄναγ’ ἐς τάξιν πάλιν ἐς ταὐτόν , καὶ τὸν θυμὸν κατάθου κύψας παρὰ τὴν ὀργὴν ὥσπερ ὁπλίτης · 
κἀναπυθώμεθα τούσδε τίνες ποτὲ καὶ πόθεν ἔμολον 
† 
ἐπὶ τίνα τ’ ἐπίνοιαν . 
† ἰὼ ἔποψ σέ τοι καλῶ . 
Ἔποψ καλεῖς δὲ τοῦ κλύειν θέλων ; 
Χορός τίνες ποθ’ οἵδε καὶ πόθεν ; 
Ἔποψ ξείνω σοφῆς ἀφ’ Ἑλλάδος . 
Χορός τύχη δὲ ποία κομίζει ποτ’ αὐτὼ πρὸς ὄρνιθας ἐλθεῖν ; 
Ἔποψ ἔρως βίου διαίτης τε καὶ σοῦ ξυνοικεῖν τέ σοι καὶ ξυνεῖναι τὸ πᾶν . 
Χορός τί φῄς ; 
λέγουσι δὴ τίνας λόγους ; 
Ἔποψ ἄπιστα καὶ πέρα κλύειν . 
Χορός ὁρᾷ τι κέρδος ἐνθάδ’ ἄξιον μονῆς , ὅτῳ πέποιθ’ ἐμοὶ ξυνὼν κρατεῖν ἂν ἢ τὸν ἐχθρὸν ἢ φίλοισιν ὠφελεῖν ἔχειν ; 
Ἔποψ λέγει μέγαν τιν’ ὄλβον οὔτε λεκτὸν οὔτε πιστόν · ὡς σὰ γὰρ <τὰ> 
πάντα ταῦτα καὶ τὸ τῇδε καὶ τὸ κεῖσε καὶ τὸ δεῦρο προσβιβᾷ λέγων . 
Χορός πότερα μαινόμενος ; 
Ἔποψ ἄφατον ὡς φρόνιμος . 
Χορός ἔνι σοφόν τι φρενί ; 
Ἔποψ πυκνότατον κίναδος , σόφισμα κύρμα τρῖμμα παιπάλημ’ ὅλον . 
Χορός λέγειν λέγειν κέλευέ μοι . 
κλύων γὰρ ὧν σύ μοι λέγεις λόγων ἀνεπτέρωμαι . 
Ἔποψ ἄγε δὴ σὺ καὶ σὺ τὴν πανοπλίαν μὲν πάλιν ταύτην λαβόντε κρεμάσατον τύχἀγαθῇ ἐς τὸν ἰπνὸν εἴσω πλησίον τοὐπιστάτου · 
σὺ δὲ τούσδ’ ἐφ’ οἷσπερ τοῖς λόγοις συνέλεξ’ ἐγὼ φράσον , δίδαξον . 
Πισθέταιρος μὰ τὸν Ἀπόλλω ’γὼ μὲν οὔ , ἢν μὴ διάθωνταί γ’ οἵδε διαθήκην ἐμοὶ ἥνπερ ὁ πίθηκος τῇ γυναικὶ διέθετο , ὁ μαχαιροποιός , μήτε δάκνειν τούτους ἐμὲ μήτ’ ὀρχίπεδ’ ἕλκειν μήτ’ ὀρύττειν — 
Χορός οὔτι που τόν — ; 
οὐδαμῶς . 
Πισθέταιρος οὔκ , ἀλλὰ τὠφθαλμὼ λέγω . 
Χορός διατίθεμαι ’γώ . 
Πισθέταιρος κατόμοσόν νυν ταῦτά μοι . 
Χορός ὄμνυμ’ ἐπὶ τούτοις , πᾶσι νικᾶν τοῖς κριταῖς καὶ τοῖς θεαταῖς πᾶσιν . 
Πισθέταιρος ἔσται ταυταγί . 
Χορός εἰ δὲ παραβαίην , ἑνὶ κριτῇ νικᾶν μόνον . 
Κῆρυξ ἀκούετε λεῴ · τοὺς ὁπλίτας νυνμενὶ ἀνελομένους θὤπλ’ ἀπιέναι πάλιν οἴκαδε , σκοπεῖν δ’ ὅ τι ἂν προγράφωμεν ἐν τοῖς πινακίοις . 
Χορός δολερὸν μὲν ἀεὶ κατὰ πάντα δὴ τρόπον πέφυκεν ἄνθρωπος · σὺ δ’ ὅμως λέγε μοι . 
τάχα γὰρ τύχοις ἂν χρηστὸν ἐξειπὼν ὅ τι μοι παρορᾷς , ἢ δύναμίν τινα μείζω παραλειπομένην ὑπ’ ἐμῆς φρενὸς ἀξυνέτου · 
σὺ δὲ τοῦθ’ οὑρᾷς λέγ’ ἐς κοινόν . 
ὃ γὰρ ἂν σὺ τύχῃς μοι ἀγαθὸν πορίσας , τοῦτο κοινὸν ἔσται . 
Χορός ἀλλ’ ἐφ’ ὅτῳπερ πράγματι τὴν σὴν ἥκεις γνώμην ἀναπείσας , λέγε θαρρήσας · ὡς τὰς σπονδὰς οὐ μὴ πρότεροι παραβῶμεν . 
Πισθέταιρος καὶ μὴν ὀργῶ νὴ τὸν Δία καὶ προπεφύραται λόγος εἷς μοι , ὃν διαμάττειν οὐ κωλύει · φέρε παῖ στέφανον · καταχεῖσθαι κατὰ χειρὸς ὕδωρ φερέτω ταχύ τις . 
Ἐυελπίδης δειπνήσειν μέλλομεν ; 
ἢ τί ; 
Πισθέταιρος μὰ Δί’ ἀλλὰ λέγειν ζητῶ τι πάλαι μέγα καὶ λαρινὸν ἔπος τι , ὅ το τὴν τούτων θραύσει ψυχήν · οὕτως ὑμῶν ὑπεραλγῶ , οἵτινες ὄντες πρότερον βασιλῆς — 
Χορός ἡμεῖς βασιλῆς ; 
τίνος ; 
Πισθέταιρος ὑμεῖς πάντων ὁπόσ’ ἔστιν , ἐμοῦ πρῶτον , τουδί , καὶ τοῦ Διὸς αὐτοῦ , ἀρχαιότεροι πρότεροί τε Κρόνου καὶ Τιτάνων ἐγένεσθε , καὶ γῆς . 
Χορός καὶ γῆς ; 
Πισθέταιρος νὴ τὸν Ἀπόλλω . 
Χορός τουτὶ μὰ Δί’ οὐκ ἐπεπύσμην . 
Πισθέταιρος ἀμαθὴς γὰρ ἔφυς κοὐ πολυπράγμων , οὐδ’ Αἴσωπον πεπάτηκας , ὃς ἔφασκε λέγων κορυδὸν πάντων πρώτην ὄρνιθα γενέσθαι , προτέραν τῆς γῆς , κἄπειτα νόσῳ τὸν πατέρ’ αὐτῆς ἀποθνῄσκειν · 
γῆν δ’ οὐκ εἶναι , τὸν δὲ προκεῖσθαι πεμπταῖον · τὴν δ’ ἀποροῦσαν ὑπ’ ἀμηχανίας τὸν πατέρ’ αὑτῆς ἐν τῇ κεφαλῇ κατορύξαι . 
Ἐυελπίδης ὁ πατὴρ ἄρα τῆς κορυδοῦ νυνὶ κεῖται τεθνεὼς Κεφαλῆσιν . 
Πισθέταιρος οὔκουν δῆτ’ εἰ πρότεροι μὲν γῆς πρότεροι δὲ θεῶν ἐγένοντο , ὡς πρεσβυτάτων αὐτῶν ὄντῶν ὀρθῶς ἐσθ’ ἡ βασιλεία ; 
Ἐυελπίδης νὴ τὸν Ἀπόλλω · πάνυ τοίνυν χρὴ ῥύγχος βόσκειν σε τὸ λοιπόν · 
οὐκ ἀποδώσει ταχέως ὁ Ζεὺς τὸ σκῆπτρον τῷ δρυκολάπτῃ . 
Πισθέταιρος ὡς δ’ οὐχὶ θεοὶ τοίνυν ἦρχον τῶν ἀνθρώπων τὸ παλαιόν , ἀλλ’ ὄρνιθες , κἀβασίλευον , πόλλ’ ἐστὶ τεκμήρια τούτων . 
αὐτίκα δ’ ὑμῖν πρῶτ’ ἐπιδείξω τὸν ἀλεκτρυόν’ , ὡς ἐτυράννει ἦρχέ τε Περσῶν πρῶτον πάντων Δαρείου καὶ Μεγαβάζου , ὥστε καλεῖται Περσικὸς ὄρνις ἀπὸ τῆς ἀρχῆς ἔτ’ ἐκείνης . 
Ἐυελπίδης διὰ ταῦτ’ ἄρ’ ἔχων καὶ νῦν ὥσπερ βασιλεὺς ὁ μέγας διαβάσκει ἐπὶ τῆς κεφαλῆς τὴν κυρβασίαν τῶν ὀρνίθων μόνος ὀρθήν . 
Πισθέταιρος οὕτω δ’ ἴσχυσέ τε καὶ μέγας ἦν τότε καὶ πολύς , ὥστ’ ἔτι καὶ νῦν ὑπὸ τῆς ῥώμης τῆς τότ’ ἐκείνης , ὁπόταν μόνον ὄρθριον ᾄσῃ , ἀναπηδῶσιν πάντες ἐπ’ ἔργον χαλκῆς κεραμῆς σκυλοδέψαι σκυτῆς βαλανῆς ἀλφιταμοιβοὶ τορνευτολυρασπιδοπηγοί · 
οἱ δὲ βαδίζουσ’ ὑποδησάμενοι νύκτωρ . 
Ἐυελπίδης ἐμὲ τοῦτό γ’ ἐρώτα . 
χλαῖναν γὰρ ἀπώλεσ’ ὁ μοχθηρὸς Φρυγίων ἐρίων διὰ τοῦτον . 
ἐς δεκάτην γάρ ποτε παιδαρίου κληθεὶς ὑπέπινον ἐν ἄστει , κἄρτι καθηῦδον , καὶ πρὶν δειπνεῖν τοὺς ἄλλους οὗτος ἄρ’ ᾖσεν · 
κἀγὼ νομίσας ὄρθρον ἐχώρουν Ἀλιμουντάδε , κἄρτι προκύπτω ἔξω τείχους καὶ λωποδύτης παίει ῥοπάλῳ με τὸ νῶτον · 
κἀγὼ πίπτω μέλλω τε βοᾶν , ὁ δ’ ἀπέβλισε θοἰμάτιόν μου . 
Πισθέταιρος ἰκτῖνος δ’ οὖν τῶν Ἑλλήνων ἦρχεν τότε κἀβασίλευεν . 
Χορός τῶν Ἑλλήνων ; 
Πισθέταιρος καὶ κατέδειξέν γ’ οὗτος πρῶτος βασιλεύων προκυλινδεῖσθαι τοῖς ἰκτίνοις . 
Ἐυελπίδης νὴ τὸν Διόνυσον , ἐγὼ γοῦν ἐκυλινδούμην ἰκτῖνον ἰδών · κᾆθ’ ὕπτιος ὢν ἀναχάσκων ὀβολὸν κατεβρόχθισα · κᾆτα κενὸν τὸν θύλακον οἴκαδ’ ἀφεῖλκον . 
Πισθέταιρος 
Αἰγύπτου δ’ αὖ καὶ Φοινίκης πάσης κόκκυξ βασιλεὺς ἦν · 
χὠπόθ’ ὁ κόκκυξ εἴποι ‘κόκκυ , ’ 
τότ’ ἂν οἱ Φοίνικες ἅπαντες τοὺς πυροὺς ἂν καὶ τὰς κριθὰς ἐν τοῖς πεδίοις ἐθέριζον . 
Ἐυελπίδης τοῦτ’ ἄρ’ ἐκεῖν’ ἦν τοὔπος ἀληθῶς · ‘κόκκυψωλοὶ πεδίονδε.’ 
Πισθέταιρος ἦρχον δ’ οὕτω σφόδρα τὴν ἀρχήν , ὥστ’ εἴ τις καὶ βασιλεύοι ἐν ταῖς πόλεσιν τῶν Ἑλλήνων Ἀγαμέμνων ἢ Μενέλαος , ἐπὶ τῶν σκήπτρων ἐκάθητ’ ὄρνις μετέχων ὅ τι δωροδοκοίη . 
Ἐυελπίδης τουτὶ τοίνυν οὐκ ᾔδη ’γώ · καὶ δῆτά μ’ ἐλάμβανε θαῦμα , ὁπότ’ ἐξέλθοι Πρίαμός τις ἔχων ὄρνιν ἐν τοῖσι τραγῳδοῖς , ὁ δ’ ἄρ’ εἱστήκει τὸν Λυσικράτη τηρῶν ὅ τι δωροδοκοίη . 
Πισθέταιρος ὃ δὲ δεινότατόν γ’ ἐστὶν ἁπάντων , ὁ Ζεὺς γὰρ ὁ νῦν βασιλεύων αἰετὸν ὄρνιν ἕστηκεν ἔχων ἐπὶ τῆς κεφαλῆς βασιλεὺς ὤν , ἡ δ’ αὖ θυγάτηρ γλαῦχ’ , ὁ δ’ Ἀπόλλων ὥσπερ θεράπων ἱέρακα . 
Ἐυελπίδης νὴ τὴν Δήμητρ’ εὖ ταῦτα λέγεις . 
τίνος οὕνεκα ταῦτ’ ἄρ’ ἔχουσιν ; 
Πισθέταιρος ἵν’ ὅταν θύων τις ἔπειτ’ αὐτοῖς ἐς τὴν χεῖρ’ , ὡς νόμος ἐστίν , τὰ σπλάγχνα διδῷ , τοῦ Διὸς αὐτοὶ πρότεροι τὰ σπλάγχνα λάβωσιν . 
ὤμνυ τ’ οὐδεὶς τότ’ <ἂν> 
ἀνθρώπων θεόν , ἀλλ’ ὄρνιθας ἅπαντες · 
Λάμπων δ’ ὄμνυσ’ ἔτι καὶ νυνὶ τὸν χῆν’ , ὅταν ἐξαπατᾷ τι . 
οὕτως ὑμᾶς πάντες πρότερον μεγάλους ἁγίους τ’ ἐνόμιζον , 
Πισθέταιρος νῦν δ’ ἀνδράποδ’ ἠλιθίους Μανᾶς · 
ὥσπερ δ’ ἤδη τοὺς μαινομένους βάλλουσ’ ὑμᾶς , κἀν τοῖς ἱεροῖς πᾶς τις ἐφ’ ὑμῖν ὀρνιθευτὴς ἵστησι βρόχους παγίδας ῥάβδους ἕρκη νεφέλας δίκτυα πηκτάς · 
εἶτα λαβόντες πωλοῦσ’ ἁθρόους · 
οἱ δ’ ὠνοῦνται βλιμάζοντες · 
κοὐδ’ οὖν , εἴπερ ταῦτα δοκεῖ δρᾶν , ὀπτησάμενοι παρέθενθ’ ὑμᾶς , ἀλλ’ ἐπικνῶσιν τυρὸν ἔλαιον σίλφιον ὄξος καὶ τρίψαντες κατάχυσμ’ ἕτερον γλυκὺ καὶ λιπαρόν , κἄπειτα κατεσκέδασαν θερμὸν τοῦτο καθ’ ὑμῶν αὐτῶν ὥσπερ κενεβρείων . 
Χορός πολὺ δὴ πολὺ δὴ χαλεπωτάτους λόγους ἤνεγκας ἄνθρωφ’ . 
ὡς ἐδάκρυσά γ’ ἐμῶν πατέρων κάκην , οἳ τάσδε τὰς τιμὰς προγόνων παραδόντων ἐπ’ ἐμοῦ κατέλυσαν . 
σὺ δέ μοι κατὰ δαίμονα καί <τινα> 
συντυχίαν ἀγαθὴν ἥκεις ἐμοὶ σωτήρ . 
ἀναθεὶς γὰρ ἐγώ σοι τὰ νεοττία κἀμαυτὸν οἰκήσω . 
Χορός ἀλλ’ ὅ τι χρὴ δρᾶν , σὺ δίδασκε παρών · ὡς ζῆν οὐκ ἄξιον ἡμῖν , εἰ μὴ κομιούμεθα παντὶ τρόπῳ τὴν ἡμετέραν βασιλείαν . 
Πισθέταιρος καὶ δὴ τοίνυν πρῶτα διδάσκω μίαν ὀρνίθων πόλιν εἶναι , κἄπειτα τὸν ἀέρα πάντα κύκλῳ καὶ πᾶν τουτὶ τὸ μεταξὺ περιτειχίζειν μεγάλαις πλίνθοις ὀπταῖς ὥσπερ Βαβυλῶνα . 
Ἔποψ ὦ Κεβριόνη καὶ Πορφυρίων ὡς σμερδαλέον τὸ πόλισμα . 
Πισθέταιρος κἄπειτ’ ἢν τοῦτ’ ἐπανεστήκῃ , τὴν ἀρχὴν τὸν Δί’ ἀπαιτεῖν · 
κἂν μὲν μὴ φῇ μηδ’ ἐθελήσῃ μηδ’ εὐθὺς γνωσιμαχήσῃ , ἱερὸν πόλεμον πρωὐδᾶν αὐτῷ , καὶ τοῖσι θεοῖσιν ἀπειπεῖν διὰ τῆς χώρας τῆς ὑμετέρας ἐστυκόσι μὴ διαφοιτᾶν , ὥσπερ πρότερον μοιχεύσοντες τὰς Ἀλκμήνας κατέβαινον καὶ τὰς Ἀλόπας καὶ τὰς Σεμέλας · ἤνπερ δ’ ἐπίωσ’ , ἐπιβάλλειν σφραγῖδ’ αὐτοῖς ἐπὶ τὴν ψωλήν , ἵνα μὴ βινῶσ’ ἔτ’ ἐκείνας . 
τοῖς δ’ ἀνθρώποις ὄρνιν ἕτερον πέμψαι κήρυκα κελεύω , ὡς ὀρνίθων βασιλευόντων θύειν ὄρνισι τὸ λοιπόν , κἄπειτα θεοῖς ὕστερον αὖθις · προσνείμασθαι δὲ πρεπόντως τοῖσι θεοῖσιν τῶν ὀρνίθων ὃς ἂν ἁρμόττῃ καθ’ ἕκαστον · 
ἢν Ἀφροδίτῃ θύῃ , πυροὺς ὄρνιθι φαληρίδι θύειν · 
ἢν δὲ Ποσειδῶνί τις οἶν θύῃ , νήττῃ πυροὺς καθαγίζειν · 
ἢν δ’ Ἡρακλέει θύῃ τι , λάρῳ ναστοὺς θύειν μελιτοῦντας · 
κἂν Διὶ θύῃ βασιλεῖ κριόν , βασιλεύς ἐστ’ ὀρχίλος ὄρνις , ᾧ προτέρῳ δεῖ τοῦ Διὸς αὐτοῦ σέρφον ἐνόρχην σφαγιάζειν . 
Ἐυελπίδης ἥσθην σέρφῳ σφαγιαζομένῳ . 
βροντάτω νῦν ὁ μέγας Ζάν . 
Χορός καὶ πῶς ἡμᾶς νομιοῦσι θεοὺς ἄνθρωποι κοὐχὶ κολοιούς , οἳ πετόμεσθα πτέρυγάς τ’ ἔχομεν ; 
Πισθέταιρος ληρεῖς · καὶ νὴ Δί’ ὅ γ’ Ἑρμῆς πέτεται θεὸς ὢν πτέρυγάς τε φορεῖ , κἄλλοι γε θεοὶ πάνυ πολλοί . 
αὐτίκα Νίκη πέτεται πτερύγοιν χρυσαῖν καὶ νὴ Δί’ Ἔρως γε · 
Ἥρην δέ γ’ Ὅμηρος ἔφασκ’ ἰκέλην εἶναι τρήρωνι πελείῃ . 
Ἐυελπίδης ὁ Ζεὺς δ’ ἡμῖν οὐ βροντήσας πέμψει πτερόεντα κεραυνόν ; 
Πισθέταιρος ἢν δ’ οὖν ὑμᾶς μὲν ὑπ’ ἀγνοίας εἶναι νομίσωσι τὸ μηδέν , τούτους δὲ θεοὺς τοὺς ἐν Ὀλύμπῳ τότε χρὴ στρούθων νέφος ἀρθὲν καὶ σπερμολόγων ἐκ τῶν ἀγρῶν τὸ σπέρμ’ αὐτῶν ἀνακάψαι · 
κἄπειτ’ αὐτοῖς ἡ Δημήτηρ πυροὺς πεινῶσι μετρείτω . 
Ἐυελπίδης οὐκ ἐθελήσει μὰ Δί’ , ἀλλ’ ὄψει προφάσεις αὐτὴν παρέχουσαν . 
Πισθέταιρος οἱ δ’ αὖ κόρακες τῶν ζευγαρίων , οἷσιν τὴν γῆν καταροῦσιν , καὶ τῶν προβάτων τοὺς ὀφθαλμοὺς ἐκκοψάντων ἐπὶ πείρᾳ · 
εἶθ’ ὅ γ’ Ἀπόλλων ἰατρός <γ’> 
ὢν ἰάσθω · μισθοφορεῖ δέ . 
Ἐυελπίδης μὴ πρίν γ’ ἂν ἐγὼ τὼ βοιδαρίω τὠμὼ πρώτιστ’ ἀποδῶμαι . 
Πισθέταιρος ἢν δ’ ἡγῶνται σὲ θεὸν σὲ βίον σὲ δὲ γῆν σὲ Κρόνον σὲ Ποσειδῶ , ἀγάθ’ αὐτοῖσιν πάντα παρέσται . 
Ἔποψ λέγε δή μοι τῶν ἀγαθῶν ἕν . 
Πισθέταιρος πρῶτα μὲν αὐτῶν τὰς οἰνάνθας οἱ πάρνοπες οὐ κατέδονται , ἀλλὰ γλαυκῶν λόχος εἷς αὐτοὺς καὶ κερχνῄδων ἐπιτρίψει . 
εἶθ’ οἱ κνῖπες καὶ ψῆνες ἀεὶ τὰς συκᾶς οὐ κατέδονται , ἀλλ’ ἀναλέξει πάντας καθαρῶς αὐτοὺς ἀγέλη μία κιχλῶν . 
Ἔποψ πλουτεῖν δὲ πόθεν δώσομεν αὐτοῖς ; 
καὶ γὰρ τούτου σφόδρ’ ἐρῶσιν . 
Πισθέταιρος τὰ μέταλλ’ αὐτοῖς μαντευομένοις οὗτοι δώσουσι τὰ χρηστά , τάς τ’ ἐμπορίας τὰς κερδαλέας πρὸς τὸν μάντιν κατεροῦσιν , ὥστ’ ἀπολεῖται τῶν ναυκλήρων οὐδείς . 
Ἔποψ πῶς οὐκ ἀπολεῖται ; 
Πισθέταιρος προερεῖ τις ἀεὶ τῶν ὀρνίθων μαντευομένῳ περὶ τοῦ πλοῦ · 
‘νυνὶ μὴ πλεῖ , χειμὼν ἔσται · ’ 
‘νυνὶ πλεῖ , κέρδος ἐπέσται.’ 
Ἐυελπίδης γαῦλον κτῶμαι καὶ ναυκληρῶ , κοὐκ ἂν μείναιμι παρ’ ὑμῖν . 
Πισθέταιρος τοὺς θησαυρούς τ’ αὐτοῖς δείξουσ’ οὓς οἱ πρότεροι κατέθεντο τῶν ἀργυρίων · οὗτοι γὰρ ἴσασι · λέγουσι δέ τοι τάδε πάντες , 
‘οὐδεὶς οἶδεν τὸν θησαυρὸν τὸν ἐμὸν πλὴν εἴ τις ἄρ’ ὄρνις.’ 
Ἐυελπίδης πωλῶ γαῦλον , κτῶμαι σμινύην , καὶ τὰς ὑδρίας ἀνορύττω . 
Ἔποψ πῶς δ’ ὑγιείαν δώσουσ’ αὐτοῖς , οὖσαν παρὰ τοῖσι θεοῖσιν ; 
Πισθέταιρος ἢν εὖ πράττωσ’ , οὐχ ὑγιεία μεγάλη τοῦτ’ ἐστί ; 
σάφ’ ἴσθι , ὡς ἄνθρωπός γε κακῶς πράττων ἀτεχνῶς οὐδεὶς ὑγιαίνει . 
Ἔποψ πῶς δ’ ἐς γῆράς ποτ’ ἀφίξονται ; 
καὶ γὰρ τοῦτ’ ἔστ’ ἐν Ὀλύμπῳ · 
ἢ παιδάρῑ ὄντ’ ἀποθνῄσκειν δεῖ ; 
Πισθέταιρος μὰ Δί’ ἀλλὰ τριακόσῑ αὐτοῖς ἔτι προσθήσουσ’ ὄρνιθες ἔτη . 
Ἔποψ παρὰ τοῦ ; 
Πισθέταιρος παρ’ ὅτου ; 
παρ’ ἑαυτῶν . 
οὐκ οἶσθ’ ὅτι πέντ’ ἀνδρῶν γενεὰς ζώει λακέρυζα κορώνη ; 
Ἐυελπίδης αἰβοῖ πολλῷ κρείττους οὗτοι τοῦ Διὸς ἡμῖν βασιλεύειν . 
Πισθέταιρος οὐ γὰρ πολλῷ ; 
πρῶτον μέν <γ’> 
οὐχὶ νεὼς ἡμᾶς οἰκοδομεῖν δεῖ λιθίνους αὐτοῖς , οὐδὲ θυρῶσαι χρυσαῖσι θύραις , ἀλλ’ ὑπὸ θάμνοις καὶ πρινιδίοις οἰκήσουσιν . 
τοῖς δ’ αὖ σεμνοῖς τῶν ὀρνίθων δένδρον ἐλάας ὁ νεὼς ἔσται · κοὐκ ἐς Δελφοὺς οὐδ’ εἰς Ἄμμων’ ἐλθόντες ἐκεῖ θύσομεν , ἀλλ’ ἐν ταῖσιν κομάροις καὶ τοῖς κοτίνοις στάντες ἔχοντες κριθὰς πυροὺς εὐξόμεθ’ αὐτοῖς ἀνατείνοντες τὼ χεῖρ’ ἀγαθῶν διδόναι τι μέρος · καὶ ταῦθ’ ἡμῖν παραχρῆμ’ ἔσται πυροὺς ὀλίγους προβαλοῦσιν . 
Χορός ὦ φίλτατ’ ἐμοὶ πολὺ πρεσβυτῶν ἐξ ἐχθίστου μεταπίπτων , οὐκ ἔστιν ὅπως ἂν ἐγώ ποθ’ ἑκὼν τῆς σῆς γνώμης ἔτ’ ἀφείμην . 
ἐπαυχήσας δὲ τοῖσι σοῖς λόγοις ἐπηπείλησα καὶ κατώμοσα , ἢν σὺ παρ’ ἐμὲ θέμενος ὁμόφρονας λόγους δικαίους ἀδόλους ὁσίους ἐπὶ θεοὺς ἴῃς , ἐμοὶ φρονῶν ξυνῳδά , μὴ πολὺν χρόνον θεοὺς ἔτι σκῆπτρα τἀμὰ τρίψειν . 
ἀλλ’ ὅσα μὲν δεῖ ῥώμῃ πράττειν , ἐπὶ ταῦτα τεταξόμεθ’ ἡμεῖς · 
ὅσα δὲ γνώμῃ δεῖ βουλεύειν , ἐπὶ σοὶ τάδε πάντ’ ἀνάκειται . 
Ἔποψ καὶ μὴν μὰ τὸν Δί’ οὐχὶ νυστάζειν ἔτι ὥρα ’στὶν ἡμῖν οὐδὲ μελλονικιᾶν , ἀλλ’ ὡς τάχιστα δεῖ τι δρᾶν · πρῶτον δέ γε εἰσέλθετ’ ἐς νεοττιάν γε τὴν ἐμὴν καὶ τἀμὰ κάρφη καὶ τὰ παρόντα φρύγανα , καὶ τοὔνομ’ ἡμῖν φράσατον . 
Πισθέταιρος ἀλλὰ ῥᾴδιον . 
ἐμοὶ μὲν ὄνομα Πισθέταιρος , τῳδεδὶ 
Εὐελπίδης Κριῶθεν . 
Ἔποψ ἀλλὰ χαίρετον ἄμφω . 
Πισθέταιρος δεχόμεθα . 
Ἔποψ δεῦρο τοίνυν εἴσιτον . 
Πισθέταιρος ἴωμεν · εἰσηγοῦ σὺ λαβὼν ἡμᾶς . 
Ἔποψ ἴθι . 
Πισθέταιρος ἀτὰρ τὸ δεῖνα , δεῦρ’ ἐπανάκρουσαι πάλιν . 
φέρ’ ἴδω , φράσον νῷν , πῶς ἐγώ τε χοὐτοσὶ ξυνεσόμεθ’ ὑμῖν πετομένοις οὐ πετομένω ; 
Ἔποψ καλῶς . 
Πισθέταιρος ὅρα νυν , ὡς ἐν Αἰσώπου λόγοις ἐστὶν λεγόμενον δή τι , τὴν ἀλώπεχ’ , ὡς φλαύρως ἐκοινώνησεν αἰετῷ ποτέ . 
Ἔποψ μηδὲν φοβηθῇς · ἔστι γάρ τι ῥιζίον , ὃ διατραγόντ’ ἔσεσθον ἐπτερωμένω . 
Πισθέταιρος οὕτω μὲν εἰσίωμεν . 
ἄγε δὴ Ξανθία καὶ Μανόδωρε λαμβάνετε τὰ στρώματα . 
Χορός οὗτος σὲ καλῶ , σὲ λέγω . 
Ἔποψ τί καλεῖς ; 
Χορός τούτους μὲν ἄγων μετὰ σαυτοῦ ἀρίστισον εὖ · τὴν δ’ ἡδυμελῆ ξύμφωνον ἀηδόνα Μούσαις κατάλειφ’ ἡμῖν δεῦρ’ ἐκβιβάσας , ἵνα παίσωμεν μετ’ ἐκείνης . 
Πισθέταιρος ὦ τοῦτο μεντοι νὴ Δί’ αὐτοῖσιν πιθοῦ · 
ἐκβίβασον ἐκ τοῦ βουτόμου τοὐρνίθιον . 
Ἐυελπίδης ἐκβίβασον αὐτοῦ πρὸς θεῶν αὐτήν , ἵνα καὶ νὼ θεασώμεσθα τὴν ἀηδόνα . 
Ἔποψ ἀλλ’ εἰ δοκεῖ σφῷν , ταῦτα χρὴ δρᾶν . 
ἡ Πρόκνη ἔκβαινε καὶ σαυτὴν ἐπιδείκνυ τοῖς ξένοις . 
Πισθέταιρος ὦ Ζεῦ πολυτίμηθ’ ὡς καλὸν τοὐρνίθιον , ὡς δ’ ἁπαλόν , ὡς δὲ λευκόν . 
Ἐυελπίδης ἆρά γ’ οἶσθ’ ὅτι ἐγὼ διαμηρίζοιμ’ ἂν αὐτὴν ἡδέως ; 
Πισθέταιρος ὅσον δ’ ἔχει τὸν χρυσόν , ὥσπερ παρθένος . 
Ἐυελπίδης ἐγὼ μὲν αὐτὴν κἂν φιλῆσαί μοι δοκῶ . 
Πισθέταιρος ἀλλ’ ὦ κακόδαιμον ῥύγχος ὀβελίσκοιν ἔχει . 
Ἐυελπίδης ἀλλ’ ὥσπερ ᾠὸν νὴ Δί’ ἀπολέψαντα χρὴ ἀπὸ τῆς κεφαλῆς τὸ λέμμα κᾆθ’ οὕτω φιλεῖν . 
Ἔποψ ἴωμεν . 
Πισθέταιρος ἡγοῦ δὴ σὺ νῷν τύχἀγαθῇ . 
Χορός ὦ φίλη , ὦ ξουθή , ὦ φίλτατον ὀρνέων πάντων , ξύννομε τῶν ἐμῶν ὕμνων , ξύντροφ’ ἀηδοῖ , ἦλθες ἦλθες ὤφθης , ἡδὺν φθόγγον ἐμοὶ φέρουσ’ . 
ἀλλ’ ὦ καλλιβόαν κρέκουσ’ αὐλὸν φθέγμασιν ἠρινοῖς , ἄρχου τῶν ἀναπαίστων . 
Χορός ἄγε δὴ φύσιν ἄνδρες ἀμαυρόβιοι , φύλλων γενεᾷ προσόμοιοι , ὀλιγοδρανέες , πλάσματα πηλοῦ , σκιοειδέα φῦλ’ ἀμενηνά , ἀπτῆνες ἐφημέριοι ταλαοὶ βροτοὶ ἀνέρες εἰκελόνειροι , προσέχετε τὸν νοῦν τοῖς ἀθανάτοις ἡμῖν τοῖς αἰὲν ἐοῦσιν , τοῖς αἰθερίοις τοῖσιν ἀγήρῳς τοῖς ἄφθιτα μηδομένοισιν , ἵν’ ἀκούσαντες πάντα παρ’ ἡμῶν ὀρθῶς περὶ τῶν μετεώρων . 
φύσιν οἰωνῶν γένεσίν τε θεῶν ποταμῶν τ’ Ἐρέβους τε Χάους τε εἰδότες ὀρθῶς , Προδίκῳ παρ’ ἐμοῦ κλάειν εἴπητε τὸ λοιπόν . 
Χάος ἦν καὶ Νὺξ Ἔρεβός τε μέλαν πρῶτον καὶ Τάρταρος εὐρύς , γῆ δ’ οὐδ’ ἀὴρ οὐδ’ οὐρανὸς ἦν · Ἐρέβους δ’ ἐν ἀπείροσι κόλποις τίκτει πρώτιστον ὑπηνέμιον Νὺξ ἡ μελανόπτερος ᾠόν , ἐξ οὖ περιτελλομέναις ὥραις ἔβλαστεν Ἔρως ὁ ποθεινός , στίλβων νῶτον πτερύγοιν χρυσαῖν , εἰκὼς ἀνεμώκεσι δίναις . 
οὗτος δὲ Χάει πτερόεντι μιγεὶς νυχίῳ κατὰ Τάρταρον εὐρὺν ἐνεόττευσεν γένος ἡμέτερον , καὶ πρῶτον ἀνήγαγεν ἐς φῶς . 
πρότερον δ’ οὐκ ἦν γένος ἀθανάτων , πρὶν Ἔρως ξυνέμειξεν ἅπαντα · 
ξυμμιγνυμένων δ’ ἑτέρων ἑτέροις γένετ’ οὐρανὸς ὠκεανός τε καὶ γῆ πάντων τε θεῶν μακάρων γένος ἄφθιτον . 
ὦδε μέν ἐσμεν πολὺ πρεσβύτατοι πάντων μακάρων . 
ἡμεῖς δ’ ὡς ἐσμὲν Ἔρωτος πολλοῖς δῆλον · πετόμεσθά τε γὰρ καὶ τοῖσιν ἐρῶσι σύνεσμεν · 
πολλοὺς δὲ καλοὺς ἀπομωμοκότας παῖδας πρὸς τέρμασιν ὥρας διὰ τὴν ἰσχὺν τὴν ἡμετέραν διεμήρισαν ἄνδρες ἐρασταί , ὁ μὲν ὄρτυγα δοὺς ὁ δὲ πορφυρίων’ ὁ δὲ χῆν’ ὁ δὲ Περσικὸν ὄρνιν . 
Χορός πάντα δὲ θνητοῖς ἐστὶν ἀφ’ ἡμῶν τῶν ὀρνίθων τὰ μέγιστα . 
πρῶτα μὲν ὥρας φαίνομεν ἡμεῖς ἦρος χειμῶνος ὀπώρας · 
σπείρειν μέν , ὅταν γέρανος κρώζουσ’ ἐς τὴν Λιβύην μεταχωρῇ . 
καὶ πηδάλιον τότε ναυκλήρῳ φράζει κρεμάσαντι καθεύδειν , εἶτα δ’ Ὀρέστῃ χλαῖναν ὑφαίνειν , ἵνα μὴ ῥιγῶν ἀποδύῃ . 
ἰκτῖνος <δ’> 
αὖ μετὰ ταῦτα φανεὶς ἑτέραν ὥραν ἀποφαίνει , ἡνίκα πεκτεῖν ὥρα προβάτων πόκον ἠρινόν · εἶτα χελιδών , ὅτε χρὴ χλαῖναν πωλεῖν ἤδη καὶ ληδάριόν τι πρίασθαι . 
ἐσμὲν δ’ ὑμῖν Ἄμμων Δελφοὶ Δωδώνη Φοῖβος Ἀπόλλων . 
ἐλθόντες γὰρ πρῶτον ἐπ’ ὄρνις οὕτω πρὸς ἅπαντα τρέπεσθε , πρός τ’ ἐμπορίαν , καὶ πρὸς βιότου κτῆσιν , καὶ πρὸς γάμον ἀνδρός . 
ὄρνιν τε νομίζετε πάνθ’ ὅσαπερ περὶ μαντείας διακρίνει · 
φήμη γ’ ὑμῖν ὄρνις ἐστί , πταρμόν τ’ ὄρνιθα καλεῖτε , ξύμβολον ὄρνιν , φωνὴν ὄρνιν , θεράποντ’ ὄρνιν , ὄνον ὄρνιν . 
ἆρ’ οὐ φανερῶς ἡμεῖς ὑμῖν ἐσμὲν μαντεῖος Ἀπόλλων ; 
Χορός ἢν οὖν ἡμᾶς νομίσητε θεούς , ἕξετε χρῆσθαι μάντεσι Μούσαις αὔραις ὥραις χειμῶνι θέρει μετρίῳ πνίγει · κοὐκ ἀποδράντες καθεδούμεθ’ ἄνω σεμνυνόμενοι παρὰ ταῖς νεφέλαις ὥσπερ χὠ Ζεύς · 
ἀλλὰ παρόντες δώσομεν ὑμῖν αὐτοῖς , παισίν , παίδων παισίν , πλουθυγιείαν εὐδαιμονίαν βίον εἰρήνην νεότητα γέλωτα χοροὺς θαλίας γάλα τ’ ὀρνίθων . 
ὥστε παρέσται κοπιᾶν ὑμῖν ὑπὸ τῶν ἀγαθῶν · 
οὕτω πλουτήσετε πάντες . 
Χορός 
Μοῦσα λοχμαία , τιὸ τιὸ τιὸ τιὸ τιὸ τιὸ τιοτίγξ , ποικίλη , μεθ’ ἧς ἐγὼ νάπαισι <καὶ> 
κορυφαῖς ἐν ὀρείαις , τιὸ τιὸ τιὸ τιοτίγξ , ἱζόμενος μελίας ἐπὶ φυλλοκόμου , τιὸ τιὸ τιὸ τιοτίγξ , δῑ ἐμῆς γένυος ξουθῆς μελέων 
Πανὶ νόμους ἱεροὺς ἀναφαίνω σεμνά τε μητρὶ χορεύματ’ ὀρείᾳ , τοτοτοτοτοτοτοτοτοτίγξ , ἔνθεν ὡστερεὶ μέλιττα 
Φρύνιχος ἀμβροσίων μελέων ἀπεβόσκετο καρπὸν ἀεὶ φέρων γλυκεῖαν ᾠδάν . 
τιὸ τιὸ τιὸ τιοτίγξ . 
Χορός εἰ μετ’ ὀρνίθων τις ὑμῶν ὦ θεαταὶ βούλεται διαπλέκειν ζῶν ἡδέως τὸ λοιπόν , ὡς ἡμᾶς ἴτω . 
ὅσα γάρ ἐστιν ἐνθάδ’ αἰσχρὰ τῷ νόμῳ κρατούμενα , ταῦτα πάντ’ ἐστὶν παρ’ ἡμῖν τοῖσιν ὄρνισιν καλά . 
εἰ γὰρ ἐνθάδ’ ἐστὶν αἰσχρὸν τὸν πατέρα τύπτειν νόμῳ , τοῦτ’ ἐκεῖ καλὸν παρ’ ἡμῖν ἐστιν , ἤν τις τῷ πατρὶ προσδραμὼν εἴπῃ πατάξας , ‘αἶρε πλῆκτρον , εἰ μαχεῖ.’ εἰ δὲ τυγχάνει τις ὑμῶν δραπέτης ἐστιγμένος , ἀτταγᾶς οὗτος παρ’ ἡμῖν ποικίλος κεκλήσεται . 
εἰ δὲ τυγχάνει τις ὢν Φρὺξ μηδὲν ἦττον Σπινθάρου , φρυγίλος ὄρνις ἐνθάδ’ ἔσται , τοῦ Φιλήμονος γένους . 
εἰ δὲ δοῦλός ἐστι καὶ Κὰρ ὥσπερ Ἐξηκεστίδης , φυσάτω πάππους παρ’ ἡμῖν , καὶ φανοῦνται φράτερες . 
εἰ δ’ ὁ Πεισίου προδοῦναι τοῖς ἀτίμοις τὰς πύλας βούλεται , πέρδιξ γενέσθω , τοῦ πατρὸς νεοττίον · 
ὡς παρ’ ἡμῖν οὐδὲν αἰσχρόν ἐστιν ἐκπερδικίσαι . 
Χορός τοιάδε κύκνοι , τιὸ τιὸ τιὰ τιὸ τιὸ τιοτίγξ , συμμιγῆ βοὴν ὁμοῦ πτεροῖς κρέκοντες ἴακχον Ἀπόλλω , τιὸ τιὸ τιὸ τιοτίγξ , ὄχθῳ ἐφεζόμενοι παρ’ Ἕβρον ποταμόν , τιὸ τιὸ τιὸ τιοτίγξ , διὰ δ’ αἰθέριον νέφος ἦλθε βοά · 
πτῆξε δὲ φῦλά τε ποικίλα θηρῶν , κύματά τ’ ἔσβεσε νήνεμος αἴθρη , τοτοτοτοτοτοτοτοτοτίγξ · 
πᾶς δ’ ἐπεκτύπησ’ Ὄλυμπος · 
εἷλε δὲ θάμβος ἄνακτας · Ὀλυμπιάδες δὲ μέλος Χάριτες 
Μοῦσαί τ’ ἐπωλόλυξαν . 
τιὸ τιὸ τιὸ τιοτίγξ . 
Χορός οὐδέν ἐστ’ ἄμεινον οὐδ’ ἥδιον ἢ φῦσαι πτερά . 
αὐτίχ’ ὑμῶν τῶν θεατῶν εἴ τις ἧν ὑπόπτερος , εἶτα πεινῶν τοῖς χοροῖσι τῶν τραγῳδῶν ἤχθετο , ἐκπτόμενος ἂν οὗτος ἠρίστησεν ἐλθὼν οἴκαδε , κᾆτ’ ἂν ἐμπλησθεὶς ἐφ’ ἡμᾶς αὖθις αὖ κατέπτετο . 
εἴ τε Πατροκλείδης τις ὑμῶν τυγχάνει χεζητιῶν , οὐκ ἂν ἐξίδισεν ἐς θοἰμάτιον , ἀλλ’ ἀνέπτετο , κἀποπαρδὼν κἀναπνεύσας αὖθις αὖ κατέπτετο · 
εἴ τε μοιχεύων τις ὑμῶν ἐστιν ὅστις τυγχάνει , κᾆθ’ ὁρᾷ τὸν ἄνδρα τῆς γυναικὸς ἐν βουλευτικῷ , οὗτος ἂν πάλιν παρ’ ὑμῶν πτερυγίσας ἀνέπτετο , εἶτα βινήσας ἐκεῖθεν αὖθις αὖ κατέπτετο . 
ἆρ’ ὑπόπτερον γενέσθαι παντός ἐστιν ἄξιον ; 
ὡς Διειτρέφης γε πυτιναῖα μόνον ἔχων πτερὰ ᾑρέθη φύλαρχος , εἶθ’ ἵππαρχος , εἶτ’ ἐξ οὐδενὸς μεγάλα πράττει κἀστὶ νυνὶ ξουθὸς ἱππαλεκτρυών . 
Πισθέταιρος ταυτὶ τοιαυτί · μὰ Δί’ ἐγὼ μὲν πρᾶγμά πω γελοιότερον οὐκ εἶδον οὐδεπώποτε . 
Ἐυελπίδης ἐπὶ τῷ γελᾷς ; 
Πισθέταιρος ἐπὶ τοῖσι σοῖς ὠκυπτέροις . 
οἶσθ’ ᾧ μάλιστ’ ἔοικας ἐπτερωμένος ; 
εἰς εὐτέλειαν χηνὶ συγγεγραμμένῳ . 
Ἐυελπίδης σὺ δὲ κοψίχῳ γε σκάφιον ἀποτετιλμένῳ . 
Πισθέταιρος ταυτὶ μὲν ᾐκάσμεσθα κατὰ τὸν Αἰσχύλον · 
τάδ’ οὐχ ὑπ’ ἄλλων ἀλλὰ τοῖς αὑτῶν πτεροῖς . 
Ἔποψ ἄγε δὴ τί χρὴ δρᾶν ; 
Πισθέταιρος πρῶτον ὄνομα τῇ πόλει θέσθαι τι μέγα καὶ κλεινόν , εἶτα τοῖς θεοῖς θῦσαι μετὰ τοῦτο . 
Ἐυελπίδης ταῦτα κἀμοὶ συνδοκεῖ . 
Ἔποψ φέρ’ ἴδω , τί δ’ ἡμῖν τοὔνομ’ ἔσται τῇ πόλει ; 
Ἐυελπίδης βούλεσθε τὸ μέγα τοῦτο τοὐκ Λακεδαίμονος 
Σπάρτην ὄνομα καλῶμεν αὐτήν ; 
Πισθέταιρος 
Ἡράκλεις · 
Σπάρτην γὰρ ἂν θείμην ἐγὼ τἠμῇ πόλει ; 
οὐδ’ ἂν χαμεύνῃ πάνυ γε κειρίαν γ’ ἔχων . 
Ἐυελπίδης τί δῆτ’ ὄνομ’ αὐτῇ θησόμεσθ’ ; 
Ἔποψ ἐντευθενὶ ἐκ τῶν νεφελῶν καὶ τῶν μετεώρων χωρίων χαῦνόν τι πάνυ . 
Πισθέταιρος βούλει Νεφελοκοκκυγίαν ; 
Ἔποψ ἰοὺ ἰού · 
καλόν γ’ ἀτεχνῶς <σὺ> 
καὶ μέγ’ ηὗρες τοὔνομα . 
Ἐυελπίδης ἆρ’ ἐστὶν αὑτηγὶ Νεφελοκοκκυγία , ἵνα καὶ τὰ Θεογένους τὰ πολλὰ χρήματα τά τ’ Αἰσχίνου γ’ ἅπαντα ; 
Πισθέταιρος καὶ λῷστον μὲν οὖν τὸ Φλέγρας πεδίον , ἵν’ οἱ θεοὶ τοὺς γηγενεῖς ἀλαζονευόμενοι καθυπερηκόντισαν . 
Ἔποψ λιπαρὸν τὸ χρῆμα τῆς πόλεως . 
τίς δαὶ θεὸς πολιοῦχος ἔσται ; 
τῷ ξανοῦμεν τὸν πέπλον ; 
Ἐυελπίδης τί δ’ οὐκ Ἀθηναίαν ἐῶμεν Πολιάδα ; 
Πισθέταιρος καὶ πῶς ἂν ἔτι γένοιτ’ ἂν εὔτακτος πόλις , ὅπου θεὸς γυνὴ γεγονυῖα πανοπλίαν ἕστηκ’ ἔχουσα , Κλεισθένης δὲ κερκίδα ; 
Ἐυελπίδης τίς δαὶ καθέξει τῆς πόλεως τὸ Πελαργικόν ; 
Ἔποψ ὄρνις ἀφ’ ἡμῶν τοῦ γένους τοῦ Περσικοῦ , ὅσπερ λέγεται δεινότατος εἶναι πανταχοῦ 
Ἄρεως νεοττός . 
Ἐυελπίδης ὦ νεοττὲ δέσποτα · 
ὡς δ’ ὁ θεὸς ἐπιτήδειος οἰκεῖν ἐπὶ πετρῶν . 
Πισθέταιρος ἄγε νυν σὺ μὲν βάδιζε πρὸς τὸν ἀέρα καὶ τοῖσι τειχίζουσι παραδιακόνει , χάλικας παραφόρει , πηλὸν ἀποδὺς ὄργασον , λεκάνην ἀνένεγκε , κατάπεσ’ ἀπὸ τῆς κλίμακος , φύλακας κατάστησαι , τὸ πῦρ ἔγκρυπτ’ ἀεί , κωδωνοφορῶν περίτρεχε καὶ κάθευδ’ ἐκεῖ · 
κήρυκα δὲ πέμψον τὸν μὲν ἐς θεοὺς ἄνω , ἕτερον δ’ ἄνωθεν ἆυ παρ’ ἀνθρώπους κάτω , κἀκεῖθεν αὖθις παρ’ ἐμέ . 
Ἐυελπίδης σὺ δέ γ’ αὐτοῦ μένων οἴμωζε παρ’ ἔμ’ . 
Πισθέταιρος ἴθ’ ὦγάθ’ οἷ πέμπω σ’ ἐγώ . 
οὐδὲν γὰρ ἄνευ σοῦ τῶνδ’ ἃ λέγω πεπράξεται . 
ἐγὼ δ’ ἵνα θύσω τοῖσι καινοῖσιν θεοῖς , τὸν ἱερέα πέμψοντα τὴν πομπὴν καλῶ . 
παῖ παῖ , τὸ κανοῦν αἴρεσθε καὶ τὴν χέρνιβα . 
Ἱερεύς ὁμορροθῶ , συνθέλω , συμπαραινέσας ἔχω προσόδια μεγάλα σεμνὰ προσιέναι θεοῖσιν , ἅμα δὲ προσέτι χάριτος ἕνεκα προβάτιόν τι θύειν . 
ἴτω ἴτω δὲ Πυθιὰς βοὰ θεῷ , συνᾳδέτω δὲ Χαῖρις ᾠδάν . 
Πισθέταιρος παῦσαι σὺ φυσῶν . 
Ἡράκλεις τουτὶ τί ἦν ; 
τουτὶ μὰ Δί’ ἐγὼ πολλὰ δὴ καὶ δείν’ ἰδὼν οὔπω κόρακ’ εἶδον ἐμπεφορβειωμένον . 
ἱερεῦ σὸν ἔργον , θῦε τοῖς καινοῖς θεοῖς . 
Ἱερεύς δράσω τάδ’ . 
ἀλλὰ ποῦ ’στιν ὁ τὸ κανοῦν ἔχων ; 
εὔχεσθε τῇ Ἑστίᾳ τῇ ὀρνιθείῳ καὶ τῷ ἰκτίνῳ τῷ ἑστιούχῳ καὶ ὄρνισιν Ὀλυμπίοις καὶ Ὀλυμπίῃσι πᾶσι καὶ πάσῃσιν — 
Πισθέταιρος ὦ Σουνιέρακε χαῖρ’ ἄναξ Πελαργικέ . 
Ἱερεύς καὶ κύκνῳ Πυθίῳ καὶ Δηλίῳ καὶ Λητοῖ Ὀρτυγομήτρᾳ καὶ Ἀρτέμιδι Ἀκαλανθίδι — 
Πισθέταιρος οὐκέτι Κολαινὶς ἀλλ’ Ἀκαλανθὶς Ἄρτεμις . 
Ἱερεύς καὶ φρυγίλῳ Σαβαζίῳ καὶ στρούθῳ μεγάλῃ μητρὶ θεῶν καὶ ἀνθρώπων — 
Πισθέταιρος δέσποινα Κυβέλη , στροῦθε , μῆτερ Κλεοκρίτου . 
Ἱερεύς διδόναι Νεφελοκοκκυγιεῦσιν ὑγιείαν καὶ σωτηρίαν αὐτοῖσι καὶ Χίοισι — 
Πισθέταιρος 
Χίοισιν ἥσθην πανταχοῦ προσκειμένοις . 
Ἱερεύς καὶ ἥρωσιν ὄρνισι καὶ ἡρώων παισί , πορφυρίωνι καὶ πελεκᾶντι καὶ πελεκίνῳ καὶ φλέξιδι καὶ τέτρακι καὶ ταὧνι καὶ ἐλεᾷ καὶ βασκᾷ καὶ ἐλασᾷ καὶ ἐρωδιῷ καὶ καταρράκτῃ καὶ μελαγκορύφῳ καὶ αἰγιθάλλῳ — 
Πισθέταιρος παῦ’ ἐς κόρακας , παῦσαι καλῶν . 
ἰοὺ ἰού , ἐπὶ ποῖον ὦ κακόδαιμον ἱερεῖον καλεῖς ἁλιαιέτους καὶ γῦπας ; 
οὐχ ὁρᾷς ὅτι ἰκτῖνος εἷς ἂν τοῦτό γ’ οἴχοιθ’ ἁρπάσας ; 
ἄπελθ’ ἀφ’ ἡμῶν καὶ σὺ καὶ τὰ στέμματα · 
ἐγὼ γὰρ αὐτὸς τουτογὶ θύσω μόνος . 
Ἱερεύς εἶτ’ αὖθις αὖ τἄρα σοι δεῖ με δεύτερον μέλος χέρνιβι θεοσεβὲς ὅσιον ἐπιβοᾶν , καλεῖν δὲ μάκαρας , ἕνα τινὰ μόνον , εἴπερ ἱκανὸν ἕξετ’ ὄψον . 
τὰ γὰρ παρόντα θύματ’ οὐδὲν ἄλλο πλὴν γένειόν ἐστι καὶ κέρατα . 
Πισθέταιρος θύοντες εὐξώμεσθα τοῖς πτερίνοις θεοῖς . 
Ποιητής 
Νεφελοκοκκυγίαν τὰν εὐδαίμονα κλῇσον ὦ Μοῦσα τεαῖς ἐν ὓμνων ἀοιδαῖς . 
Πισθέταιρος τουτὶ τὸ πρᾶγμα ποδαπόν ; 
εἰπέ μοι τίς εἶ ; 
Ποιητής ἐγὼ μελιγλώσσων ἐπέων ἱεὶς ἀοιδὰν 
Μουσάων θεράπων ὀτρηρός , κατὰ τὸν Ὅμηρον . 
Πισθέταιρος ἔπειτα δῆτα δοῦλος ὢν κόμην ἔχεις ; 
Ποιητής οὔκ , ἀλλὰ πάντες ἐσμὲν οἱ διδάσκαλοι 
Μουσάων θεράποντες ὀτρηροί , κατὰ τὸν Ὅμηρον . 
Πισθέταιρος οὐκ ἐτὸς ὀτρηρὸν καὶ τὸ ληδάριον ἔχεις . 
ἀτὰρ ὦ ποιητὰ κατὰ τί δεῦρ’ ἀνεφθάρης ; 
Ποιητής μέλη πεποίηκ’ ἐς τὰς Νεφελοκοκκυγίας τὰς ὑμετέρας κύκλιά τε πολλὰ καὶ καλὰ καὶ παρθένεια καὶ κατὰ τὰ Σιμωνίδου . 
Πισθέταιρος ταυτὶ σὺ πότ’ ἐποίησας ; 
ἀπὸ ποίου χρόνου ; 
Ποιητής πάλαι πάλαι δὴ τήνδ’ ἐγὼ κλῄζω πόλιν . 
Πισθέταιρος οὐκ ἄρτι θύω τὴν δεκάτην ταύτης ἐγώ , καὶ τοὔνομ’ ὥσπερ παιδίῳ νῦν δὴ ’θέμην ; 
Ποιητής ἀλλά τις ὠκεῖα Μουσάων φάτις οἷάπερ ἵππων ἀμαρυγά . 
σὺ δὲ πάτερ κτίστορ Αἴτνας , ζαθέων ἱερῶν ὁμώνυμε , δὸς ἐμὶν ὅ τι περ τεᾷ κεφαλᾷ θέλῃς πρόφρων δόμεν ἐμὶν τείν . 
Πισθέταιρος τουτὶ παρέξει τὸ κακὸν ἡμῖν πράγματα , εἰ μή τι τούτῳ δόντες ἀποφευξούμεθα . 
οὗτος , σὺ μέντοι σπολάδα καὶ χιτῶν’ ἔχεις , ἀπόδυθι καὶ δὸς τῷ ποιητῇ τῷ σοφῷ . 
ἔχε τὴν σπολάδα · πάντως δέ μοι ῥιγῶν δοκεῖς . 
Ποιητής τόδε μὲν οὐκ ἀέκουσα φίλα 
Μοῦσα δῶρον δέχεται · 
τὺ δὲ τεᾷ φρενὶ μάθε Πινδάρειον ἔπος — 
Πισθέταιρος ἅνθρωπος ἡμῶν οὐκ ἀπαλλαχθήσεται . 
Ποιητής νομάδεσσι γὰρ ἐν Σκύθαις ἀλᾶται Στράτων , ὃς ὑφαντοδόνατον ἔσθος οὐ πέπαται · 
ἀκλεὴς δ’ ἔβα σπολὰς ἄνευ χιτῶνος . 
ξύνες ὅ τοι λέγω . 
Πισθέταιρος ξυνῆχ’ ὅτι βούλει τὸν χιτωνίσκον λαβεῖν . 
ἀπόδυθι · δεῖ γὰρ τὸν ποιητὴν ὠφελεῖν . 
ἄπελθε τουτονὶ λαβών . 
Ποιητής ἀπέρχομαι , κἀς τὴν πόλιν γ’ ἐλθὼν ποιήσω τοιαδί · 
‘κλῇσον ὦ χρυσόθρονε τὰν τρομερὰν κρυεράν · 
νιφόβολα πεδία πολύπορά τ’ ἤλυθον ἀλαλάν.’ 
Πισθέταιρος νὴ τὸν Δί’ ἀλλ’ ἤδη πέφευγας ταυταγὶ τὰ κρυερὰ τονδὶ τὸν χιτωνίσκον λαβών . 
τουτὶ μὰ Δί’ ἐγὼ τὸ κακὸν οὐδέποτ’ ἤλπισα , οὕτω ταχέως τοῦτον πεπύσθαι τὴν πόλιν . 
αὖθις σὺ περιχώρει λαβὼν τὴν χέρνιβα . 
εὐφημία ’στω . 
Χρησμολόγος μὴ κατάρξῃ τοῦ τράγου . 
Πισθέταιρος σὺ δ’ εἶ τίς ; 
Χρησμολόγος ὅστις ; 
χρησμολόγος . 
Πισθέταιρος οἴμωζέ νυν . 
Χρησμολόγος ὦ δαιμόνιε τὰ θεῖα μὴ φαύλως φέρε · 
ὡς ἔστι Βάκιδος χρησμὸς ἄντικρυς λέγων ἐς τὰς Νεφελοκοκκυγίας . 
Πισθέταιρος κὔπειτα πῶς ταῦτ’ οὐκ ἐχρησμολόγεις σὺ πρὶν ἐμὲ τὴν πόλιν τήνδ’ οἰκίσαι ; 
Χρησμολόγος τὸ θεῖον ἐνεπόδιζέ με . 
Πισθέταιρος ἀλλ’ οὐδὲν οἷόν ἐστ’ ἀκοῦσαι τῶν ἐπῶν . 
Χρησμολόγος ἀλλ’ ὅταν οἰκήσωσι λύκοι πολιαί τε κορῶναι ἐν ταὐτῷ τὸ μεταξὺ Κορίνθου καὶ Σικυῶνος , — 
Πισθέταιρος τί οὖν προσήκει δῆτ’ ἐμοὶ Κορινθίων ; 
Χρησμολόγος ᾐνίξαθ’ ὁ Βάκις τοῦτο πρὸς τὸν ἀέρα . 
πρῶτον Πανδώρᾳ θῦσαι λευκότριχα κριόν · 
ὃς δέ κ’ ἐμῶν ἐπέων ἔλθῃ πρώτιστα προφήτης , τῷ δόμεν ἱμάτιον καθαρὸν καὶ καινὰ πέδιλα — 
Πισθέταιρος ἔνεστι καὶ τὰ πέδιλα ; 
Χρησμολόγος λαβὲ τὸ βιβλίον . 
καὶ φιάλην δοῦναι , καὶ σπλάγχνων χεῖρ’ ἐπιπλῆσαι . 
Πισθέταιρος καὶ σπλάγχνα διδόν’ ἔνεστι ; 
Χρησμολόγος λαβὲ τὸ βιβλίον . 
κἂν μὲν θέσπιε κοῦρε ποιῇς ταῦθ’ ὡς ἐπιτέλλω , αἰετὸς ἐν νεφέλῃσι γενήσεαι · αῑ δέ κε μὴ δῷς , οὐκ ἔσει οὐ τρυγὼν οὐδ’ αἰετὸς οὐ δρυκολάπτης . 
Πισθέταιρος καὶ ταῦτ’ ἔνεστ’ ἐνταῦθα ; 
Χρησμολόγος λαβὲ τὸ βιβλίον . 
Πισθέταιρος οὐδὲν ἄρ’ ὅμοιός ἐσθ’ ὁ χρησμὸς τουτῳί , ὃν ἐγὼ παρὰ τἀπόλλωνος ἐξεγραψάμην · 
αὐτὰρ ἐπὴν ἄκλητος ἰὼν ἄνθρωπος ἀλαζὼν λυπῇ θύοντας καὶ σπλαγχνεύειν ἐπιθυμῇ , δὴ τότε χρὴ τύπτειν αὐτὸν πλευρῶν τὸ μεταξὺ — 
Χρησμολόγος οὐδὲν λέγειν οἶμαί σε . 
Πισθέταιρος λαβὲ τὸ βιβλίον . 
καὶ φείδου μηδὲν μηδ’ αἰετοῦ ἐν νεφέλῃσιν , μήτ’ ἢν Λάμπων ᾖ μήτ’ ἢν ὁ μέγας Διοπείθης . 
Χρησμολόγος καὶ ταῦτ’ ἔνεστ’ ἐνταῦθα ; 
Πισθέταιρος λαβὲ τὸ βιβλίον . 
οὐκ εἶ θύραζ’ ; 
ἐς κόρακας . 
Χρησμολόγος οἴμοι δείλαιος . 
Πισθέταιρος οὔκουν ἑτέρωσε χρησμολογήσεις ἐκτρέχων ; 
Μέτων ἥκω παρ’ ὑμᾶς — 
Πισθέταιρος ἕτερον αὖ τουτὶ κακόν . 
τί δ’ αὖ σὺ δράσων ; 
τίς δ’ ἰδέα βουλεύματος ; 
τίς ἡ ’πίνοια , τίς ὁ κόθορνος τῆς ὁδοῦ ; 
Μέτων γεωμετρῆσαι βούλομαι τὸν ἀέρα ὑμῖν διελεῖν τε κατὰ γύας . 
Πισθέταιρος πρὸς τῶν θεῶν σὺ δ’ εἶ τίς ἀνδρῶν ; 
Μέτων ὅστις εἴμ’ ἐγώ ; 
Μέτων , ὃν οἶδεν Ἑλλὰς χὠ Κολωνός . 
Πισθέταιρος εἰπέ μοι , ταυτὶ δέ σοι τί ἔστι ; 
Μέτων κανόνες ἀέρος . 
αὐτίκα γὰρ ἀήρ ἐστι τὴν ἰδέαν ὅλος κατὰ πνιγέα μάλιστα . 
προσθεὶς οὖν ἐγὼ τὸν κανόν’ , ἄνωθεν τουτονὶ τὸν καμπύλον ἐνθεὶς διαβήτην — 
μανθάνεις ; 
Πισθέταιρος οὐ μανθάνω . 
Μέτων ὀρθῷ μετρήσω κανόνι προστιθείς , ἵνα ὁ κύκλος γένηται σοι τετράγωνος κἀν μέσῳ ἀγορά , φέρουσαι δ’ ὦσιν εἰς αὐτὴν ὁδοὶ ὀρθαὶ πρὸς αὐτὸ τὸ μέσον , ὥσπερ δ’ ἀστέρος αὐτοῦ κυκλοτεροῦς ὄντος ὀρθαὶ πανταχῇ ἀκτῖνες ἀπολάμπωσιν . 
Πισθέταιρος ἅνθρωπος Θαλῆς . 
Μέτων — 
Μέτων τί ἔστιν ; 
Πισθέταιρος οἶσθ’ ὁτιὴ φιλῶ σ’ ἐγώ , κἀμοὶ πιθόμενος ὑπαποκίνει τῆς ὁδοῦ . 
Μέτων τί δ’ ἐστὶ δεινόν ; 
Πισθέταιρος ὥσπερ ἐν Λακεδαίμονι ξενηλατοῦνται καὶ κεκίνηνταί τινες · 
πληγαὶ συχναὶ κατ’ ἄστυ . 
Μέτων μῶν στασιάζετε ; 
Πισθέταιρος μὰ τὸν Δί’ οὐ δῆτ’ . 
Μέτων ἀλλὰ πῶς ; 
Πισθέταιρος ὁμοθυμαδὸν σποδεῖν ἅπαντας τοὺς ἀλαζόνας δοκεῖ . 
Μέτων ὑπάγοιμί τἄρ’ ἄν . 
Πισθέταιρος νὴ Δί’ ὡς οὐκ οἶδ’ ἂν εἰ φθαίης ἄν · ἐπίκεινται γὰρ ἐγγὺς αὑταιί . 
Μέτων οἴμοι κακοδαίμων . 
Πισθέταιρος οὐκ ἔλεγον ἐγὼ πάλαι ; 
οὐκ ἀναμετρήσεις σαυτὸν ἀπιὼν ἀλλαχῇ ; 
Ἐπίσκοπος ποῦ πρόξενοι ; 
Πισθέταιρος τίς ὁ Σαρδανάπαλλος οὑτοσί ; 
Ἐπίσκοπος ἐπίσκοπος ἥκω δεῦρο τῷ κυάμῳ λαχὼν ἐς τὰς Νεφελοκοκκυγίας . 
Πισθέταιρος ἐπίσκοπος ; 
ἔπεμψε δὲ τίς σε δεῦρο ; 
Ἐπίσκοπος φαῦλον βιβλίον 
Τελέου . 
Πισθέταιρος τί ; 
βούλει δῆτα τὸν μισθὸν λαβὼν μὴ πράγματ’ ἔχειν ἀλλ’ ἀπιέναι ; 
Ἐπίσκοπος νὴ τοὺς θεούς . 
ἐκκλησιάσαι δ’ οὖν ἐδεόμην οἴκοι μένων . 
ἔστιν γὰρ ἃ δῑ ἐμοῦ πέπρακται Φαρνάκῃ . 
Πισθέταιρος ἄπιθι λαβών · ἔστιν δ’ ὁ μισθὸς οὑτοσί . 
Ἐπίσκοπος τουτὶ τί ἦν ; 
Πισθέταιρος ἐκκλησία περὶ Φαρνάκου . 
Ἐπίσκοπος μαρτύρομαι τυπτόμενος ὢν ἐπίσκοπος . 
Πισθέταιρος οὐκ ἀποσοβήσεις ; 
οὐκ ἀποίσεις τὼ κάδω ; 
οὐ δεινά ; 
καὶ πέμπουσιν ἤδη ’πισκόπους ἐς τὴν πόλιν , πρὶν καὶ τεθύσθαι τοῖς θεοῖς ; 
Ψηφισματοπώλης ἐὰν δ’ ὁ Νεφελοκοκκυγιεὺς τὸν Ἀθηναῖον ἀδικῇ — 
Πισθέταιρος τουτὶ τί ἔστιν αὖ κακὸν τὸ βιβλίον ; 
Ψηφισματοπώλης ψηφισματοπώλης εἰμὶ καὶ νόμους νέους ἥκω παρ’ ὑμᾶς δεῦρο πωλήσων . 
Πισθέταιρος τὸ τί ; 
Ψηφισματοπώλης χρῆσθαι Νεφελοκοκκυγιᾶς τοῖσδε τοῖς μέτροισι καὶ σταθμοῖσι καὶ ψηφίσμασι καθάπερ Ὀλοφύξιοι . 
Πισθέταιρος σὺ δέ γ’ οἷσπερ ὡτοτύξιοι χρήσει τάχα . 
Ψηφισματοπώλης οὗτος τί πάσχεις ; 
Πισθέταιρος οὐκ ἀποίσεις τοὺς νόμους ; 
πικροὺς ἐγώ σοι τήμερον δείξω νόμους . 
Ἐπίσκοπος καλοῦμαι Πισθέταιρον ὕβρεως ἐς τὸν Μουνιχιῶνα μῆνα . 
Πισθέταιρος ἄληθες οὗτος ; 
ἔτι γὰρ ἐνταῦθ’ ἦσθα σύ ; 
Ψηφισματοπώλης ἐὰν δέ τις ἐξελαύνῃ τοὺς ἄρχοντας καὶ μὴ δέχηται κατὰ τὴν στήλην — 
Πισθέταιρος οἴμοι κακοδαίμων , καὶ σὺ γὰρ ἐνταῦθ’ ἦσθ’ ἔτι ; 
Ἐπίσκοπος ἀπολῶ σε καὶ γράφω σε μυρίας δραχμάς . 
Πισθέταιρος ἐγὼ δὲ σοῦ γε τὼ κάδω διασκεδῶ . 
Ψηφισματοπώλης μέμνησ’ ὅτε τῆς στήλης κατετίλας ἑσπέρας ; 
Πισθέταιρος αἰβοῖ · λαβέτω τις αὐτόν . 
οὗτος οὐ μενεῖς ; 
ἀπίωμεν ἡμεῖς ὡς τάχιστ’ ἐντευθενὶ θύσοντες εἴσω τοῖς θεοῖσι τὸν τράγον . 
Χορός ἤδη ’μοὶ τῷ παντόπτᾳ καὶ παντάρχᾳ θνητοὶ πάντες θύσουσ’ εὐκταίαις εὐχαῖς . 
πᾶσαν μὲν γὰρ γᾶν ὀπτεύω , σῴζω δ’ εὐθαλεῖς καρποὺς κτείνων παμφύλων γένναν θηρῶν , ἂ πάντ’ ἐν γαίᾳ ἐκ κάλυκος αὐξανόμενον γένυσι παμφάγοις δένδρεσί τ’ ἐφημένα καρπὸν ἀποβόσκεται · 
κτείνω δ’ οἳ κήπους εὐώδεις φθείρουσιν λύμαις ἐχθίσταις , ἑρπετά τε καὶ δάκετα <πάνθ’> 
ὅσαπερ ἔστιν ὑπ’ ἐμᾶς πτέρυγος ἐν φοναῖς ὄλλυται . 
Χορός τῇδε μέντοι θἠμέρᾳ μάλιστ’ ἐπαναγορεύεται , ἢν ἀποκτείνῃ τις ὑμῶν Διαγόραν τὸν Μήλιον , λαμβάνειν τάλαντον , ἤν τε τῶν τυράννων τίς τινα τῶν τεθνηκότων ἀποκτείνῃ , τάλαντον λαμβάνειν . 
βουλόμεσθ’ οὖν νυν ἀνειπεῖν ταὐτὰ χἠμεῖς ἐνθάδε . 
ἢν ἀποκτείνῃ τις ὑμῶν Φιλοκράτη τὸν Στρούθιον , λήψεται τάλαντον , ἢν δὲ ζῶντά <γ’> 
ἀγάγῃ , τέτταρα , ὅτι συνείρων τοὺς σπίνους πωλεῖ καθ’ ἑπτὰ τοὐβολοῦ , εἶτα φυσῶν τὰς κίχλας δείκνυσι καὶ λυμαίνεται , τοῖς τε κοψίχοισιν ἐς τὰς ῥῖνας ἐγχεῖ τὰ πτερά , τὰς περιστεράς θ’ ὁμοίως ξυλλαβὼν εἵρξας ἔχει , κἀπαναγκάζει παλεύειν δεδεμένας ἐν δικτύῳ . 
ταῦτα βουλόμεσθ’ ἀνειπεῖν · κεἴ τις ὄρνιθας τρέφει εἱργμένους ὑμῶν ἐν αὐλῇ , φράζομεν μεθιέναι . 
ἢν δὲ μὴ πίθησθε , συλληφθέντες ὑπὸ τῶν ὀρνέων αὖθις ὑμεῖς αὖ παρ’ ἡμῖν δεδεμένοι παλεύσετε . 
Χορός εὔδαιμον φῦλον πτηνῶν οἰωνῶν , οἳ χειμῶνος μὲν χλαίνας οὐκ ἀμπισχνοῦνται · 
οὐδ’ αὖ θερμὴ πνίγους ἡμᾶς ἀκτὶς τηλαυγὴς θάλπει · 
ἀλλ’ ἀνθηρῶν λειμώνων φύλλων <τ’> 
ἐν κόλποις ναίω , ἡνίκ’ ἂν ὁ θεσπέσιος ὀξὺ μέλος ἀχέτας θάλπεσι μεσημβρινοῖς ἡλιομανὴς βοᾷ . 
χειμάζω δ’ ἐν κοίλοις ἄντροις νύμφαοις οὐρείαις ξυμπαίζων · 
ἠρινά τε βοσκόμεθα παρθένια λευκότροφα μύρτα Χαρίτων τε κηπεύματα . 
Χορός τοῖς κριταῖς εἰπεῖν τι βουλόμεσθα τῆς νίκης πέρι , ὅσ’ ἀγάθ’ , ἢν κρίνωσιν ἡμᾶς , πᾶσιν αὐτοῖς δώσομεν , ὥστε κρείττω δῶρα πολλῷ τῶν Ἀλεξάνδρου λαβεῖν . 
πρῶτα μὲν γὰρ οὗ μάλιστα πᾶς κριτὴς ἐφίεται , γλαῦκες ὑμᾶς οὔποτ’ ἐπιλείψουσι Λαυρειωτικαί · 
ἀλλ’ ἐνοικήσουσιν ἔνδον , ἔν τε τοῖς βαλλαντίοις ἐννεοττεύσουσι κἀκλέψουσι μικρὰ κέρματα . 
εἶτα πρὸς τούτοισιν ὥσπερ ἐν ἱεροῖς οἰκήσετε · 
τὰς γὰρ ὑμῶν οἰκίας ἐρέψομεν πρὸς αἰετόν · 
κἂν λαχόντες ἀρχίδιον εἶθ’ ἁρπάσαι βούλησθέ τι , ὀξὺν ἱερακίσκον ἐς τὰς χεῖρας ὑμῖν δώσομεν . 
ἢν δέ που δειπνῆτε , πρηγορεῶνας ὑμῖν πέμψομεν . 
ἢν δὲ μὴ κρίνητε , χαλκεύεσθε μηνίσκους φορεῖν ὥσπερ ἀνδριάντες · ὡς ὑμῶν ὃς ἂν μὴ μῆν’ ἔχῃ , ὅταν ἔχητε χλανίδα λευκήν , τότε μάλισθ’ οὕτω δίκην δώσεθ’ ἡμῖν , πᾶσι τοῖς ὄρνισι κατατιλώμενοι . 
Πισθέταιρος τὰ μὲν ἱέρ’ ἡμῖν ἐστιν ὦρνιθες καλά · 
ἀλλ’ ὡς ἀπὸ τοῦ τείχους πάρεστιν ἄγγελος οὐδείς , ὅτου πευσόμεθα τἀκεῖ πράγματα . 
ἀλλ’ οὑτοσὶ τρέχει τις Ἀλφειὸν πνέων . 
Ἄγγελος Α ποῦ ποῦ ’στι , ποῦ ποῦ ποῦ ’στι , ποῦ ποῦ ποῦ ’στι ποῦ , ποῦ Πισθέταιρός ἐστιν ἅρχων ; 
Πισθέταιρος οὑτοσί . 
Ἄγγελος Α ἐξῳκοδόμηταί σοι τὸ τεῖχος . 
Πισθέταιρος εὖ λέγεις . 
Ἄγγελος Α κάλλιστον ἔργον καὶ μεγαλοπρεπέστατον · 
ὥστ’ ἂν ἐπάνω μὲν Προξενίδης ὁ Κομπασεὺς καὶ Θεογένης ἐναντίω δύ’ ἅρματε , ἵππων ὑπόντων μέγεθος ὅσον ὁ δούριος , ὑπὸ τοῦ πλάτους ἂν παρελασαίτην . 
Πισθέταιρος 
Ἡράκλεις . 
Ἄγγελος Α τὸ δὲ μῆκός ἐστι , καὶ γὰρ ἐμέτρησ’ αὔτ’ ἐγώ , ἑκατοντορόγυιον . 
Πισθέταιρος ὦ Πόσειδον τοῦ μάκρους . 
τίνες ᾠκοδόμησαν αὐτὸ τηλικουτονί ; 
Ἄγγελος Α ὄρνιθες , οὐδεὶς ἄλλος , οὐκ Αἰγύπτιος πλινθοφόρος , οὐ λιθουργός , οὐ τέκτων παρῆν , ἀλλ’ αὐτόχειρες , ὥστε θαυμάζειν ἐμέ . 
ἐκ μέν γε Λιβύης ἧκον ὡς τρισμύριαι γέρανοι θεμελίους καταπεπωκυῖαι λίθους . 
τούτους δ’ ἐτύκιζον αἱ κρέκες τοῖς ῥύγχεσιν . 
ἕτεροι δ’ ἐπλινθοφόρουν πελαργοὶ μύριοι · 
ὕδωρ δ’ ἐφόρουν κάτωθεν ἐς τὸν ἀέρα οἱ χαραδριοὶ καὶ τἄλλα ποτόμῑ ὄρνεα . 
Πισθέταιρος ἐπηλοφόρουν δ’ αὐτοῖσι τίνες ; 
Ἄγγελος Α ἐρωδιοὶ λεκάναισι . 
Πισθέταιρος τὸν δὲ πηλὸν ἐνεβάλλοντο πῶς ; 
Ἄγγελος Α τοῦτ’ ὦγάθ’ ἐξηύρητο καὶ σοφώτατα · 
οἱ χῆνες ὑποτύπτοντες ὥσπερ ταῖς ἄμαις ἐς τὰς λεκάνας ἐνέβαλλον αὐτοῖς τοῖν ποδοῖν . 
Πισθέταιρος τί δῆτα πόδες ἂν οὐκ ἂν ἐργασαίατο ; 
Ἄγγελος Α καὶ νὴ Δί’ αἱ νῆτταί γε περιεζωσμέναι ἐπλινθοφόρουν · ἄνω δὲ τὸν ὑπαγωγέα ἐπέτοντ’ ἔχουσαι κατόπιν †ὥσπερ παιδία τὸν πηλὸν ἐν τοῖς στόμασιν† 
αἱ χελιδόνες . 
Πισθέταιρος τί δῆτα μισθωτοὺς ἂν ἔτι μισθοῖτό τις ; 
φέρ’ ἴδω , τί δαί ; 
τὰ ξύλινα τοῦ τείχους τίνες ἀπηργάσαντ’ ; 
Ἄγγελος Α ὄρνιθες ἦσαν τέκτονες σοφώτατοι πελεκᾶντες , οἳ τοῖς ῥύγχεσιν ἀπεπελέκησαν τὰς πύλας · ἦν δ’ ὁ κτύπος αὐτῶν πελεκώντων ὥσπερ ἐν ναυπηγίῳ . 
καὶ νῦν ἅπαντ’ ἐκεῖνα πεπύλωται πύλαις καὶ βεβαλάνωται καὶ φυλάττεται κύκλῳ , ἐφοδεύεται , κωδωνοφορεῖται , πανταχῇ , φυλακαὶ καθεστήκασι καὶ φρυκτωρίαι ἐν τοῖσι πύργοις . 
ἀλλ’ ἐγὼ μὲν ἀποτρέχων ἀπονίψομαι · σὺ δ’ αὐτὸς ἤδη τἄλλα δρᾶ . 
Χορός οὗτος τί ποιεῖς ; 
ἆρα θαυμάζεις ὅτι οὕτω τὸ τεῖχος ἐκτετείχισται ταχύ ; 
Πισθέταιρος νὴ τοὺς θεοὺς ἔγωγε · καὶ γὰρ ἄξιον · 
ἴσα γὰρ ἀληθῶς φαίνεταί μοι ψεύδεσιν . 
ἀλλ’ ὅδε φύλαξ γὰρ τῶν ἐκεῖθεν ἄγγελος ἐσθεῖ πρὸς ἡμᾶς δεῦρο πυρρίχην βλέπων . 
Ἄγγελος Β ἰοὺ ἰού , ἰοὺ ἰού , ἰοὺ ἰού . 
Πισθέταιρος τί τὸ πρᾶγμα τουτί ; 
Ἄγγελος Β . 
δεινότατα πεπόνθαμεν . 
τῶν γὰρ θεῶν τις ἄρτι τῶν παρὰ τοῦ Διὸς διὰ τῶν πυλῶν εἰσέπτετ’ ἐς τὸν ἀέρα , λαθὼν κολοιοὺς φύλακας ἡμεροσκόπους . 
Πισθέταιρος ὦ δεινὸν ἔργον καὶ σχέτλιον εἰργασμένος . 
τίς τῶν θεῶν ; 
Ἄγγελος Β . 
οὐκ ἴσμεν · ὅτι δ’ εἶχε πτερά , τοῦτ’ ἴσμεν . 
Πισθέταιρος οὔκουν δῆτα περιπόλους ἐχρῆν πέμψαι κατ’ αὐτὸν εὐθύς ; 
Ἄγγελος Β . 
ἀλλ’ ἐπέμψαμεν τρισμυρίους ἱέρακας ἱπποτοξότας , χωρεῖ δὲ πᾶς τις ὄνυχας ἠγκυλωμένος , κερχνὴ|ς τριόρχης γὺψ κύμινδις αἰετός · 
ῥύμῃ τε καὶ πτεροῖσι καὶ ῥοιζήμασιν αἰθὴρ δονεῖται τοῦ θεοῦ ζητουμένου · 
κἄστ’ οὐ μακρὰν ἄπωθεν , ἀλλ’ ἐνταῦθά που ἤδη ’στίν . 
Πισθέταιρος οὔκουν σφενδόνας δεῖ λαμβάνειν καὶ τόξα ; 
χώρει δεῦρο πᾶς ὑπηρέτης · 
τόξευε παῖε , σφενδόνην τίς μοι δότω . 
Χορός πόλεμος αἴρεται , πόλεμος οὐ φατὸς πρὸς ἐμὲ καὶ θεούς . 
ἀλλὰ φύλαττε πᾶς ἀέρα περινέφελον , ὃν ἔρεβος ἐτέκετο , μή σε λάθῃ θεῶν τις ταύτῃ περῶν · 
Χορός 
. . . ἄθρει δὲ πᾶς κύκλῳ σκοπῶν , ὡς ἐγγὺς ἤδη δαίμονος πεδαρσίου δίνης πτερωτὸς φθόγγος ἐξακούεται . 
Πισθέταιρος αὕτη σύ , ποῖ ποῖ ποῖ πέτει ; 
μέν’ ἥσυχος , ἔχ’ ἀτρέμας · αὐτοῦ στῆθ’ · ἐπίσχες τοῦ δρόμου . 
τίς εἶ ; 
ποδαπή ; 
λέγειν ἐχρῆν ὁπόθεν πότ’ εἶ . 
Ἶρις παρὰ τῶν θεῶν ἔγωγε τῶν Ὀλυμπίων . 
Πισθέταιρος ὄνομα δέ σο . 
τί ἐστι ; 
πλοῖον ἢ κυνῆ ; 
Ἶρις 
Ἶρις ταχεῖα . 
Πισθέταιρος 
Πάραλος ἢ Σαλαμινία ; 
Ἶρις τί δὲ τοῦτο ; 
Πισθέταιρος ταυτηνί τις οὐ συλλήψεται ἀναπτόμενος τρίορχος ; 
Ἶρις ἐμὲ συλλήψεται ; 
τί ποτ’ ἐστὶ τουτὶ τὸ κακόν ; 
Πισθέταιρος οἰμώξει μακρά . 
Ἶρις ἄτοπόν γε τουτὶ πρᾶγμα . 
Πισθέταιρος κατὰ ποίας πύλας εἰσῆλθες ἐς τὸ τεῖχος ὦ μιαρωτάτη ; 
Ἶρις οὐκ οἶδα μὰ Δί’ ἔγωγε κατὰ ποίας πύλας . 
Πισθέταιρος ἤκουσας αὐτῆς οἷον εἰρωνεύεται ; 
πρὸς τοὺς κολοιάρχας προσῆλθες ; 
οὐ λέγεις ; 
σφραγῖδ’ ἔχεις παρὰ τῶν πελαργῶν ; 
Ἶρις τί τὸ κακόν . 
Πισθέταιρος οὐκ ἔλαβες ; 
Ἶρις ὑγιαίνεις μέν ; 
Πισθέταιρος οὐδὲ σύμβολον ἐπέβαλεν ὀρνίθαρχος οὐδείς σοι παρών ; 
Ἶρις μὰ Δί’ οὐκ ἔμοιγ’ ἐπέβαλεν οὐδεὶς ὦ μέλε . 
Πισθέταιρος κἄπειτα δῆθ’ οὕτω σιωπῇ διαπέτει διὰ τῆς πόλεως τῆς ἀλλοτρίας καὶ τοῦ χάους ; 
Ἶρις ποίᾳ γὰρ ἄλλῃ χρὴ πέτεσθαι τοὺς θεούς ; 
Πισθέταιρος οὐκ οἶδα μὰ Δί’ ἔγωγε · τῇδε μὲν γὰρ οὔ . 
ἀδικεῖς δὲ καὶ νῦν . 
ἆρά γ’ οἶσθα τοῦθ’ ὅτι δικαιότατ’ ἂν ληφθεῖσα πασῶν Ἰρίδων ἀπέθανες , εἰ τῆς ἀξίας ἐτύγχανες ; 
Ἶρις ἀλλ’ ἀθάνατός εἰμ’ . 
Πισθέταιρος ἀλλ’ ὅμως ἂν ἀπέθανες . 
δεινότατα γάρ τοι πεισόμεσθ’ , ἐμοὶ δοκεῖ , εἰ τῶν μὲν ἄλλων ἄρχομεν , ὑμεῖς δ’ οἱ θεοὶ ἀκολαστανεῖτε , κοὐδέπω γνώσεσθ’ ὅτι ἀκροατέον ὑμῖν ἐν μέρει τῶν κρειττόνων . 
φράσον δέ τοί μοι τὼ πτέρυγε ποῖ ναυστολεῖς ; 
Ἶρις ἐγώ ; 
πρὸς ἀνθρώπους πέτομαι παρὰ τοῦ πατρὸς φράσουσα θύειν τοῖς Ὀλυμπίοις θεοῖς μηλοσφαγεῖν τε βουθύτοις ἐπ’ ἐσχάραις κνισᾶν τ’ ἀγυιάς . 
Πισθέταιρος τί σὺ λέγεις ; 
ποίοις θεοῖς ; 
Ἶρις ποίοισιν ; 
ἡμῖν τοῖς ἐν οὐρανῷ θεοῖς . 
Πισθέταιρος θεοὶ γὰρ ὑμεῖς ; 
Ἶρις τίς γάρ ἐστ’ ἄλλος θεός ; 
Πισθέταιρος ὄρνιθες ἀνθρώποισι νῦν εἰσιν θεοί , οἷς θυτέον αὐτούς , ἀλλὰ μὰ Δί’ οὐ τῷ Διί . 
Ἶρις ὦ μῶρε μῶρε μὴ θεῶν κίνει φρένας δεινάς , ὅπως μή σου γένος πανώλεθρον 
Διὸς μακέλλῃ πᾶν ἀναστρέψῃ Δίκη , λιγνὺς δὲ σῶμα καὶ δόμων περιπτυχὰς καταιθαλώσῃ σου Λικυμνίαις βολαῖς . 
Πισθέταιρος ἄκουσον αὕτη · παῦε τῶν παφλασμάτων · 
ἔχ’ ἀτρέμα . 
φέρ’ ἴδω , πότερα Λυδὸν ἢ Φρύγα ταυτὶ λέγουσα μορμολύττεσθαι δοκεῖς ; 
ἆρ’ οἶσθ’ ὅτι Ζεὺς εἴ με λυπήσει πέρα , μέλαθρα μὲν αὐτοῦ καὶ δόμους Ἀμφίονος καταιθαλώσω πυρφόροισιν αἰετοῖς ; 
πέμψω δὲ πορφυρίωνας ἐς τὸν οὐρανὸν ὄρνις ἐπ’ αὐτὸν παρδαλᾶς ἐνημμένους πλεῖν ἑξακοσίους τὸν ἀριθμόν . 
καὶ δή ποτε εἷς Πορφυρίων αὐτῷ παρέσχε πράγματα . 
σὺ δ’ εἴ με λυπήσεις τι , τῆς διακόνου πρώτης ἀνατείνας τὼ σκέλει διαμηριῶ τὴν Ἶριν αὐτήν , ὥστε θαυμάζειν ὅπως οὕτω γέρων ὢν στύομαι τριέμβολον . 
Ἶρις διαρραγείης ὦ μέλ’ αὐτοῖς ῥήμασιν . 
Πισθέταιρος οὐκ ἀποσοβήσεις ; 
οὐ ταχέως ; 
εὐρὰξ πατάξ . 
Ἶρις ἦ μήν σε παύσει τῆς ὕβρεως οὑμὸς πατήρ . 
Πισθέταιρος οἴμοι τάλας . 
οὔκουν ἑτέρωσε πετομένη καταιθαλώσεις τῶν νεωτέρων τινά ; 
Χορός ἀποκεκλῄκαμεν διογενεῖς θεοὺς μηκέτι τὴν ἐμὴν διαπερᾶν πόλιν , μηδέ <γέ> 
τιν’ ἱερόθυτον ἀνὰ δάπεδον ἔτι τῇδε βροτῶν θεοῖσι πέμπειν καπνόν . 
Πισθέταιρος δεινόν γε τὸν κήρυκα τὸν παρὰ τοὺς βροτοὺς οἰχόμενον , εἰ μηδέποτε νοστήσει πάλιν . 
Κῆρυξ ὦ Πισθέταιρ’ ὦ μακάρῑ ὦ σοφώτατε , ὦ κλεινότατ’ ὦ σοφώτατ’ ὦ γλαφυρώτατε , ὦ τρισμακάρῑ ὦ κατακέλευσον . 
Πισθέταιρος τί σὺ λέγεις ; 
Κῆρυξ στεφάνῳ σε χρυσῷ τῷδε σοφίας οὕνεκα στεφανοῦσι καὶ τιμῶσιν οἱ πάντες λεῴ . 
Πισθέταιρος δέχομαι . 
τί δ’ οὕτως οἱ λεὼ| τιμῶσί με ; 
Κῆρυξ ὦ κλεινοτάτην αἰθέριον οἰκίσας πόλιν , οὐκ οἷσθ’ ὅσην τιμὴν παρ’ ἀνθρώποις φέρει , ὅσους τ’ ἐραστὰς τῆσδε τῆς χώρας ἔχεις . 
πρὶν μὲν γὰρ οἰκίσαι σε τήνδε τὴν πόλιν , ἐλακωνομάνουν ἅπαντες ἄνθρωποι τότε , ἐκόμων ἐπείνων ἐρρύπων ἐσωκράτουν σκυτάλῑ ἐφόρουν , νυνὶ δ’ ὑποστρέψαντες αὖ ὀρνιθομανοῦσι , πάντα δ’ ὑπὸ τῆς ἡδονῆς ποιοῦσιν ἅπερ ὄρνιθες ἐκμιμούμενοι · 
πρῶτον μὲν εὐθὺς πάντες ἐξ εὐνῆς ἅμα ἐπέτονθ’ ἕωθεν ὥσπερ ἡμεῖς ἐπὶ νομόν · 
κἄπειτ’ ἂν ἅμα κατῆραν ἐς τὰ βιβλία · 
εἶτ’ ἀπενέμοντ’ ἐνταῦθα τὰ ψηφίσματα . 
ὠρνιθομάνουν δ’ οὕτω περιφανῶς ὥστε καὶ πολλοῖσιν ὀρνίθων ὀνόματ’ ἦν κείμενα . 
πέρδιξ μὲν εἷς κάπηλος ὠνομάζετο χωλός , Μενίππῳ δ’ ἦν χελιδὼν τοὔνομα , 
Ὀπουντίῳ δ’ ὀφθαλμὸν οὐκ ἔχων κόραξ , κορυδὸς Φιλοκλέει , χηναλώπηξ Θεογένει , ἶβις Λυκούργῳ , Χαιρεφῶντι νυκτερίς , 
Συρακοσίῳ δὲ κίττα · Μειδίας δ’ ἐκεῖ ὄρτυξ ἐκαλεῖτο · καὶ γὰρ ᾔκειν ὄρτυγι ὑπὸ στυφοκόπου τὴν κεφαλὴν πεπληγμένῳ . 
ᾖδον δ’ ὑπὸ φιλορνιθίας πάντες μέλη , ὅπου χελιδὼν ἦν τις ἐμπεποιημένη ἢ πηνέλοψ ἢ χήν τις ἢ περιστερὰ ἢ πτέρυγες , ἢ πτεροῦ τι καὶ σμικρὸν προσῆν . 
τοιαῦτα μὲν τἀκεῖθεν . 
ἓν δέ σοι λέγω · 
ἥξουσ’ ἐκεῖθεν δεῦρο πλεῖν ἢ μύριοι πτερῶν δεόμενοι καὶ τρόπων γαμψωνύχων · 
ὥστε πτερῶν σοι τοῖς ἐποίκοις δεῖ ποθέν . 
Πισθέταιρος οὐκ ἆρα μὰ Δί’ ἡμῖν ἔτ’ ἔργον ἑστάναι . 
ἀλλ’ ὡς τάχιστα σὺ μὲν ἰὼν τὰς ἀρρίχους καὶ τοὺς κοφίνους ἅπαντας ἐμπίμπλη πτερῶν · 
Μανῆς δὲ φερέτω μοι θύραζε τὰ πτερά · 
ἐγὼ δ’ ἐκείνων τοὺς προσιόντας δέξομαι . 
Χορός ταχὺ δὴ πολυάνορα τάνδε πόλιν καλεῖ τις ἀνθρώπων . 
Πισθέταιρος τύχη μόνον προσείη . 
Χορός κατέχουσι δ’ ἔρωτες ἐμᾶς πόλεως . 
Πισθέταιρος θάττον φέρειν κελεύω . 
Χορός τί γὰρ οὐκ ἔνι ταύτῃ καλὸν ἀνδρὶ μετοικεῖν ; 
Σοφία Πόθος Ἀμβροσία Χάριτες τό τε τῆς ἀγανόφρονος Ἡσυχίας εὐήμερον πρόσωπον . 
Πισθέταιρος ὡς βλακικῶς διακονεῖς · οὐ θᾶττον ἐγκονήσεις ; 
Χορός φερέτω κάλαθον ταχύ τις πτερύγων , σὺ δ’ αὖθις ἐξόρμα — 
Πισθέταιρος τύπτων γε τοῦτον ὡδί . 
Χορός πάνυ γὰρ βραδύς ἐστί τις ὥσπερ ὄνος . 
Πισθέταιρος 
Μανῆς γάρ ἐστι δειλός . 
Χορός σὺ δὲ τὰ πτερὰ πρῶτον διάθες τάδε κόσμῳ , τά τε μουσίχ’ ὁμοῦ τά τε μαντικὰ καὶ τὰ θαλάττῑ . 
ἔπειτα δ’ ὅπως φρονίμως πρὸς ἄνδρ’ ὁρῶν πτερώσεις . 
Πισθέταιρος οὔ τοι μὰ τὰς κερχνῇδας ἔτι σοῦ σχήσομαι , οὕτως ὁρῶν σε δειλὸν ὄντα καὶ βραδύν . 
Πατραλοίας γενοίμαν αἰετὸς ὑψιπέτας , ὡς ἀμποταθείην ὑπὲρ ἀτρυγέτου γλαυκᾶς ἐπ’ οἶδμα λίμνας . 
Πισθέταιρος ἔοικεν οὐ ψευδαγγελήσειν ἅγγελος . 
ᾄδων γὰρ ὅδε τις αἰετοὺς προσέρχεται . 
Πατραλοίας αἰβοῖ · 
οὐκ ἔστιν οὐδὲν τοῦ πέτεσθαι γλυκύτερον · 
ὀρνιθομανῶ γὰρ καὶ πέτομαι καὶ βούλομαι οἰκεῖν μεθ’ ὑμῶν κἀπιθυμῶ τῶν νόμων . 
Πισθέταιρος ποίων νόμων ; 
πολλοὶ γὰρ ὀρνίθων νόμοι . 
Πατραλοίας πάντων · μάλιστα δ’ ὅτι καλὸν νομίζεται τὸν πατέρα τοῖς ὄρνισιν ἄγχειν καὶ δάκνειν . 
Πισθέταιρος καὶ νὴ Δί’ ἀνδρεῖόν γε πάνυ νομιζομεν , ὃς ἂν πεπλήγῃ τὸν πατέρα νεοττὸς ὤν . 
Πατραλοίας διὰ ταῦτα μέντοι δεῦρ’ ἀνοικισθεὶς ἐγὼ ἄγχειν ἐπιθυμῶ τὸν πατέρα καὶ πάντ’ ἔχειν . 
Πισθέταιρος ἀλλ’ ἔστιν ἡμῖν τοῖσιν ὄρνισιν νόμος παλαιὸς ἐν ταῖς τῶν πελαργῶν κύρβεσιν · 
ἐπὴν ὁ πατὴρ ὁ πελαργὸς ἐκπετησίμους πάντας ποιήσῃ τοὺς πελαργιδέας τρέφων , δεῖ τοὺς νεοττοὺς τὸν πατέρα πάλιν τρέφειν . 
Πατραλοίας ἀπέλαυσά τἄρα νὴ Δί’ ἐλθὼν ἐνθαδί , εἴπερ γέ μοι καὶ τὸν πατέρα βοσκητέον . 
Πισθέταιρος οὐδέν γ’ . 
ἐπειδήπερ γὰρ ἦλθες ὦ μέλε εὔνους , πτερώσω σ’ ὥσπερ ὄρνιν ὀρφανόν . 
σοὶ δ’ ὦ νεανίσκ’ οὐ κακῶς ὑποθήσομαι , ἀλλ’ οἷάπερ αὐτὸς ἔμαθον ὅτε παῖς ἦ . 
σὺ γὰρ τὸν μὲν πατέρα μὴ τύπτε · ταυτηνδὶ λαβὼν τὴν πτέρυγα καὶ τουτὶ τὸ πλῆκτρον θἀτέρᾳ , νομίσας ἀλεκτρυόνος ἔχειν τονδὶ λόφον , φρούρει στρατεύου μισθοφορῶν σαυτὸν τρέφε , τὸν πατέρ ἔα ζῆν · ἀλλ’ ἐπειδὴ μάχιμος εἶ , ἐς τἀπὶ Θρᾴκης ἀποπέτου κἀκεῖ μάχου . 
Πατραλοίας νὴ τὸν Διόνυσον εὖ γέ μοι δοκεῖς λέγειν , καὶ πείσομαί σοι . 
Πισθέταιρος νοῦν ἄρ’ ἔξεις νὴ Δία . 
Κινησίας ἀναπέτομαι δὴ πρὸς Ὄλυμπον πτερύγεσσι κούφαις · 
πέτομαι δ’ ὁδὸν ἄλλοτ’ ἐπ’ ἄλλαν μελέων — 
Πισθέταιρος τουτὶ τὸ πρᾶγμα φορτίου δεῖται πτερῶν . 
Κινησίας ἀφόβῳ φρενὶ σώματί τε νέαν ἐφέπων — 
Πισθέταιρος ἀσπαζόμεσθα φιλύρινον Κινησίαν . 
τί δεῦρο πόδα σὺ κυλλὸν ἀνὰ κύκλον κυκλεῖς ; 
Κινησίας ὄρνις γενέσθαι βούλομαι λιγύφθογγος ἀηδών . 
Πισθέταιρος παῦσαι μελῳδῶν , ἀλλ’ ὅ τι λέγεις εἰπέ μοι . 
Κινησίας ὑπὸ σοῦ πτερωθεὶς βούλομαι μετάρσιος ἀναπτόμενος ἐκ τῶν νεφελῶν καινὰς λαβεῖν ἀεροδονήτους καὶ νιφοβόλους ἀναβολάς . 
Πισθέταιρος ἐκ τῶν νεφελῶν γὰρ ἄν τις ἀναβολὰς λάβοι ; 
Κινησίας κρέμαται μὲν οὖν ἐντεῦθεν ἡμῶν ἡ τέχνη . 
τῶν διθυράμβων γὰρ τὰ λαμπρὰ γίγνεται ἀέρια καὶ σκότιά γε καὶ κυαναυγέα καὶ πτεροδόνητα · σὺ δὲ κλύων εἴσει τάχα . 
Πισθέταιρος οὐ δῆτ’ ἔγωγε . 
Κινησίας νὴ τὸν Ἡρακλέα σύ γε . 
ἅπαντα γὰρ δίειμί σοι τὸν ἀέρα . 
εἴδωλα πετεινῶν αἰθεροδρόμων οἰωνῶν ταναοδείρων — 
Πισθέταιρος ὠόπ . 
Κινησίας τὸν ἁλάδρομον ἁλάμενος ἅμ’ ἀνεμων πνοαῖσι βαίην . 
Πισθέταιρος νὴ τὸν Δί’ ἦ ’γώ σου καταπαύσω τὰς πνοάς . 
Κινησίας τοτὲ μὲν νοτίαν στείχων πρὸς ὁδόν , τοτὲ δ’ αὖ βορέᾳ σῶμα πελάζων ἀλίμενον αἰθέρος αὔλακα τέμνων . 
χαρίεντά γ’ ὦ πρεσβῦτ’ ἐσοφίσω καὶ σοφά . 
Πισθέταιρος οὐ γὰρ σὺ χαίρεις πτεροδόνητος γενόμενος ; 
Κινησίας ταυτὶ πεποίηκας τὸν κυκλιοδιδάσκαλον , ὂς ταῖσι φυλαῖς περιμάχητός εἰμ’ ἀεί ; 
Πισθέταιρος βούλει διδάσκειν καὶ παρ’ ἡμῖν οὖν μένων 
Λεωτροφίδῃ χορὸν πετομένων ὀρνέων 
Κεκροπίδα φυλήν ; 
Κινησίας καταγελᾷς μου , δῆλος εἶ . 
ἀλλ’ οὖν ἔγωγ’ οὐ παύσομαι , τοῦτ’ ἴσθ’ ὅτι , πρὶν ἂν πτερωθεὶς διαδράμω τὸν ἀέρα . 
Συκοφάντης ὄρνιθες τίνες οὐδὲν ἔχοντες πτεροποίκιλοι , τανυσίπτερε ποικίλα χελιδοῖ ; 
Πισθέταιρος τουτὶ τὸ κακὸν οὐ φαῦλον ἐξεγρήγορεν . 
ὅδ’ αὖ μινυρίζων δεῦρό τις προσέρχεται . 
Συκοφάντης τανυσίπτερε ποικίλα μάλ’ αὖθις . 
Πισθέταιρος ἐς θοἰμάτιον τὸ σκόλιον ᾄδειν μοι δοκεῖ , δεῖσθαι δ’ ἔοικεν οὐκ ὀλίγων χελιδόνων . 
Συκοφάντης τίς ὁ πτερῶν δεῦρ’ ἐστὶ τοὺς ἀφικνουμένους ; 
Πισθέταιρος ὁδὶ πάρεστιν · ἀλλ’ ὅτου δεῖ χρὴ λέγειν . 
Συκοφάντης πτερῶν πτερῶν δεῖ · μὴ πύθῃ τὸ δεύτερον . 
Πισθέταιρος μῶν εὐθὺ Πελλήνης πέτεσθαι διανοεῖ ; 
Συκοφάντης μὰ Δί’ ἀλλὰ κλητήρ εἰμι νησιωτικὸς καὶ συκοφάντης — 
Πισθέταιρος ὦ μακάριε τῆς τέχνης . 
Συκοφάντης καὶ πραγματοδίφης . 
εἶτα δέομαι πτερὰ λαβὼν κύκλῳ περισοβεῖν τὰς πόλεις καλούμενος . 
Πισθέταιρος ὑπὸ πτερύγων τι προσκαλεῖ σοφώτερον ; 
Συκοφάντης μὰ Δί’ ἀλλ’ ἵν’ οἱ λῃσταί τε μὴ λυπῶσί με , μετὰ τῶν γεράνων τ’ ἐκεῖθεν ἀναχωρῶ πάλιν , ἀνθ’ ἕρματος πολλὰς καταπεπωκὼς δίκας . 
Πισθέταιρος τουτὶ γὰρ ἐργάζει σὺ τοὔργον ; 
εἰπέ μοι , νεανίας ὢν συκοφαντεῖς τοὺς ξένους ; 
Συκοφάντης τί γὰρ πάθω ; 
σκάπτειν γὰρ οὐκ ἐπίσταμαι . 
Πισθέταιρος ἀλλ’ ἔστιν ἕτερα νὴ Δί’ ἔργα σώφρονα , ἀφ’ ὧν διαζῆν ἄνδρα χρῆν τοσουτονὶ ἐκ τοῦ δικαίου μᾶλλον ἢ δικορραφεῖν . 
Συκοφάντης ὦ δαιμόνιε μὴ νουθέτει μ’ ἀλλὰ πτέρου . 
Πισθέταιρος νῦν τοι λέγων πτερῶ σε . 
Συκοφάντης καὶ πῶς ἂν λόγοις ἄνδρα πτερώσειας σύ ; 
Πισθέταιρος πάντες τοῖς λόγοις ἀναπτεροῦνται . 
Συκοφάντης πάντες ; 
Πισθέταιρος οὐκ ἀκήκοας , ὅταν λέγωσιν οἱ πατέρες ἑκάστοτε τοῖς μειρακίοις ἐν τοῖσι κουρείοις ταδί ; 
‘δεινῶς γέ μου τὸ μειράκιον Διειτρέφης λέγων ἀνεπτέρωκεν ὥσθ’ ἱππηλατεῖν.’ ὁ δέ τις τὸν αὑτοῦ φησιν ἐπὶ τραγῳδίᾳ ἀνεπτερῶσθαι καὶ πεποτῆσθαι τὰς φρένας . 
Συκοφάντης λόγοισί τἄρα καὶ πτεροῦνται ; 
Πισθέταιρος φήμ’ ἐγώ . 
ὑπὸ γὰρ λόγων ὁ νοῦς τε μετεωρίζεται ἐπαίρεταί τ’ ἄνθρωπος . 
οὕτω καί σ’ ἐγὼ ἀναπτερώσας βούλομαι χρηστοῖς λόγοις τρέψαι πρὸς ἔργον νόμιμον . 
Συκοφάντης ἀλλ’ οὐ βούλομαι . 
Πισθέταιρος τί δαὶ ποιήσεις ; 
Συκοφάντης τὸ γένος οὐ καταισχυνῶ . 
παππῷος ὁ βίος συκοφαντεῖν ἐστί μοι . 
ἀλλὰ πτέρου με ταχέσι καὶ κούφοις πτεροῖς ἱέρακος ἢ κερχνῇδος , ὡς ἂν τοὺς ξένους καλεσάμενος κᾆτ’ ἐγκεκληκὼς ἐνθαδὶ κατ’ αὖ πέτωμαι πάλιν ἐκεῖσε . 
Πισθέταιρος μανθάνω . 
ὡδὶ λέγεις · ὅπως ἂν ὠφλήκῃ δίκην ἐνθάδε πρὶν ἥκειν ὁ ξένος . 
Συκοφάντης πάνυ μανθάνεις . 
Πισθέταιρος κἄπειθ’ ὁ μὲν πλεῖ δεῦρο , σὺ δ’ ἐκεῖσ’ αὖ πέτει ἁρπασόμενος τὰ χρήματ’ αὐτοῦ . 
Συκοφάντης πάντ’ ἔχεις . 
βέμβικος οὐδὲν διαφέρειν δεῖ . 
Πισθέταιρος μανθάνω βέμβικα · καὶ μὴν ἔστι μοι νὴ τὸν Δία κάλλιστα Κορκυραῖα τοιαυτὶ πτερά . 
Συκοφάντης οἴμοι τάλας μάστιγ’ ἔχεις . 
Πισθέταιρος πτερὼ μὲν οὖν , οἷσί σε ποιήσω τήμερον βεμβικιᾶν . 
Συκοφάντης οἴμοι τάλας . 
Πισθέταιρος οὐ πτερυγιεῖς ἐντευθενί ; 
οὐκ ἀπολιβάξεις ὦ κάκιστ’ ἀπολούμενος ; 
πικρὰν τάχ’ ὄψει στρεψοδικοπανουργίαν . 
ἀπίωμεν ἡμεῖς ξυλλαβόντες τὰ πτερά . 
Χορός πολλὰ δὴ καὶ καινὰ καὶ θαυμάστ’ ἐπεπτόμεσθα καὶ δεινὰ πράγματ’ εἴδομεν . 
ἔστι γὰρ δένδρον πεφυκὸς ἔκτοπόν τι Καρδίας ἀ‐ πωτέρω Κλεώνυμος , χρήσιμον μὲν οὐδέν , ἄλλως δὲ δειλὸν καὶ μέγα . 
τοῦτο <τοῦ> 
μὲν ἦρος ἀεὶ βλαστάνει καὶ συκοφαντεῖ , τοῦ δὲ χειμῶνος πάλιν τὰς ἀσπίδας φυλλορροεῖ . 
Χορός ἔστι δ’ αὗ χώρα πρὸς αὐτῷ τῷ σκότῳ πόρρω τις ἐν τῇ λύχνων ἐρημίᾳ , ἔνθα τοῖς ἥρωσιν ἄνθρωποι ξυναριστῶσι καὶ ξύν‐ εισι πλὴν τῆς ἑσπέρας . 
τηνικαῦτα δ’ οὐκέτ’ ἦν ἀσφαλὲς ξυντυγχάνειν . 
εἰ γὰρ ἐντύχοι τις ἥρῳ τῶν βροτῶν νύκτωρ Ὀρέστῃ , γυμνὸς ἦν πληγεὶς ὑπ’ αὐτοῦ πάντα τἀπιδέξια . 
Προμηθεύς οἴμοι τάλας , ὁ Ζεὺς ὅπως μή μ’ ὄψεται . 
ποῦ Πισθέταιρός ἐστ’ ; 
Πισθέταιρος ἔα τουτὶ τί ἦν ; 
τίς ὁ συγκαλυμμός ; 
Προμηθεύς τῶν θεῶν ὁρᾷς τινα ἐμοῦ κατόπιν ἐνταῦθα ; 
Πισθέταιρος μὰ Δί’ ἐγὼ μὲν οὔ . 
τίς δ’ εἶ σύ ; 
Προμηθεύς πηνίκ’ ἐστὶν ἄρα τῆς ἡμέρας ; 
Πισθέταιρος ὁπηνίκα ; 
σμικρόν τι μετὰ μεσημβρίαν . 
ἀλλὰ σὺ τίς εἶ ; 
Προμηθεύς βουλυτὸς ἢ περαιτέρω ; 
Πισθέταιρος οἴμ’ ὡς βδελύττομαί σε . 
Προμηθεύς τί γὰρ ὁ Ζεὺς ποιεῖ ; 
ἀπαιθριάζει τὰς νεφέλας ἢ ξυννέφει ; 
Πισθέταιρος οἴμωζε μεγάλ’ . 
Προμηθεύς οὕτω μὲν ἐκκεκαλύψομαι . 
Πισθέταιρος ὦ φίλε Προμηθεῦ . 
Προμηθεύς παῦε παῦε , μὴ βόα . 
Πισθέταιρος τί γὰρ ἔστι ; 
Προμηθεύς σίγα , μὴ κάλει μου τοὔνομα · 
ἀπὸ γάρ μ’ ὀλεῖς , εἴ μ’ ἐνθάδ’ ὁ Ζεὺς ὄψεται . 
ἀλλ’ ἵνα φράσω σοι πάντα τἄνω πράγματα , τουτὶ λαβών μου τὸ σκιάδειον ὑπέρεχε ἄνωθεν , ὡς ἂν μή μ’ ὁρῶσιν οἱ θεοί . 
Πισθέταιρος ἰοὺ ἰού · 
εὖ γ’ ἐπενόησας αὐτὸ καὶ προμηθικῶς . 
ὑπόδυθι ταχὺ δὴ κᾆτα θαρρήσας λέγε . 
Προμηθεύς ἄκουε δή νυν . 
Πισθέταιρος ὡς ἀκούοντος λέγε . 
Προμηθεύς ἀπόλωλεν ὁ Ζεύς . 
Πισθέταιρος πηνίκ’ ἄττ’ ἀπώλετο ; 
Προμηθεύς ἐξ οὗπερ ὑμεῖς ᾠκίσατε τὸν ἀέρα . 
θύει γὰρ οὐδεὶς οὐδὲν ἀνθρώπων ἔτι θεοῖσιν , οὐδὲ κνῖσα μηρίων ἄπο ἀνῆλθεν ὡς ἡμᾶς ἀπ’ ἐκείνου τοῦ χρόνου , ἀλλ’ ὡσπερεὶ Θεσμοφορίοις νηστεύομεν ἄνευ θυηλῶν · οἱ δὲ βάρβαροι θεοὶ πεινῶντες ὥσπερ Ἰλλυριοὶ κεκριγότες ἐπιστρατεύσειν φάσ’ ἄνωθεν τῷ Διί , εἰ μὴ παρέξει τἀμπόρῑ ἀνεῳγμένα , ἵν’ εἰσάγοιτο σπλάγχνα κατατετμημένα . 
Πισθέταιρος εἰσὶν γὰρ ἕτεροι βάρβαροι θεοί τινες ἄνωθεν ὑμῶν ; 
Προμηθεύς οὐ γάρ εἰσι βάρβαροι , ὅθεν ὁ πατρῷός ἐστιν Ἐξηκεστίδῃ ; 
Πισθέταιρος ὄνομα δὲ τούτοις τοῖς θεοῖς τοῖς βαρβάροις τί ἔστιν ; 
Προμηθεύς ὅ τι ἔστιν ; 
Τριβαλλοί . 
Πισθέταιρος μανθάνω . 
ἐντεῦθεν ἆρα τοὐπιτριβείης ἐγένετο ; 
Προμηθεύς μάλιστα πάντων . 
ἓν δέ σοι λέγω σαφές · 
ἥξουσι πρέσβεις δεῦρο περὶ διαλλαγῶν παρὰ τοῦ Διὸς καὶ τῶν Τριβαλλῶν τῶν ἄνω · 
ὑμεῖς δὲ μὴ σπένδεσθ’ , ἐὰν μὴ παραδιδῷ τὸ σκῆπτρον ὁ Ζεὺς τοῖσιν ὄρνισιν πάλιν , καὶ τὴν Βασίλειάν σοι γυναῖκ’ ἔχειν διδῷ . 
Πισθέταιρος τίς ἐστιν ἡ Βασίλεια ; 
Προμηθεύς καλλίστη κόρη , ἥπερ ταμιεύει τὸν κεραυνὸν τοῦ Διὸς καὶ τἄλλ’ ἁπαξάπαντα , τὴν εὐβουλίαν τὴν εὐνομίαν τὴν σωφροσύνην τὰ νεώρια , τὴν λοιδορίαν τὸν κωλακρέτην τὰ τριώβολα . 
Πισθέταιρος ἅπαντά γ’ ἆρ’ αὐτῷ ταμιεύει ; 
Προμηθεύς φήμ’ ἐγώ . 
ἥν γ’ ἢν σὺ παρ’ ἐκείνου παραλάβῃς , πάντ’ ἔχεις . 
τούτων ἕνεκα δεῦρ’ ἦλθον , ἵνα φράσαιμί σοι . 
ἀεί ποτ’ ἀνθρώποις γὰρ εὔνους εἴμ’ ἐγώ . 
Πισθέταιρος μόνον θεῶν γὰρ διὰ σ’ ἀπανθρακίζομεν . 
Προμηθεύς μισῶ δ’ ἅπαντας τοὺς θεούς , ὡς οἶσθα σύ . 
Πισθέταιρος νὴ τὸν Δί’ ἀεὶ δῆτα θεομισὴς ἔφυς . 
Προμηθεύς 
Τίμων καθαρός . 
ἀλλ’ ὡς ἂν ἀποτρέχω πάλιν , φέρε τὸ σκιάδειον , ἵνα με κἂν ὁ Ζεὺς ἴδῃ ἄνωθεν , ἀκολουθεῖν δοκῶ κανηφόρῳ . 
Πισθέταιρος καὶ τὸν δίφρον γε διφροφόρει τονδὶ λαβών . 
Χορός πρὸς δὲ τοῖς Σκιάποσιν λίμνη τις ἔστ’ ἄλουτος οὗ ψυχαγωγεῖ Σωκράτης · 
ἔνθα καὶ Πείσανδρος ἦλθε δεόμενος ψυχὴν ἰδεῖν ἣ ζῶντ’ ἐκεῖνον προὔλιπε , σφάγῑ ἔχων κάμηλον ἀμνόν τιν’ , ἧς λαιμοὺς τεμὼν ὥσπερ 
<ποθ’> 
οὑδυσσεὺς ἀπῆλθε , κᾆτ’ ἀνῆλθ’ αὐτῷ κάτωθεν πρὸς τὸ λαῖτμα τῆς καμήλου 
Χαιρεφῶν ἡ νυκτερίς . 
Ποσειδῶν τὸ μὲν πόλισμα τῆς Νεφελοκοκκυγίας ὁρᾶν τοδὶ πάρεστιν , οἷ πρεσβεύομεν . 
οὗτος τί δρᾷς ; 
ἐπ’ ἀριστέρ’ οὕτως ἀμπέχει ; 
οὐ μεταβαλεῖς θοἰμάτιον ὧδ’ ἐπιδέξια ; 
τί ὦ κακόδαιμον ; 
Λαισποδίας εἶ τὴν φύσιν ; 
ὦ δημοκρατία ποῖ προβιβᾷς ἡμᾶς ποτε , εἰ τουτονί γ’ ἐχειροτόνησαν οἱ θεοί ; 
Τριβαλλός ἕξεις ἀτρέμας ; 
Ποσειδῶν οἴμωζε · πολὺ γὰρ δή σ’ ἐγὼ ἑόρακα πάντων βαρβαρώτατον θεῶν . 
ἄγε δὴ τί δρῶμεν Ἡράκλεις ; 
Ἡρακλῆς ἀκήκοας ἐμοῦ γ’ ὅτι τὸν ἄνθρωπον ἄγχειν βούλομαι , ὅστις ποτ’ ἔσθ’ ὁ τοὺς θεοὺς ἀποτειχίσας . 
Ποσειδῶν ἀλλ’ ὦγάθ’ ᾑρήμεσθα περὶ διαλλαγῶν πρέσβεις . 
Ἡρακλῆς διπλασίως μᾶλλον ἄγχειν μοι δοκεῖ . 
Πισθέταιρος τὴν τυρόκνηστίν τις δότω · φέρε σίλφιον · 
τυρὸν φερέτω τις · πυρπόλει τοὺς ἄνθρακας . 
Ποσειδῶν τὸν ἄνδρα χαίρειν οἱ θεοὶ κελεύομεν τρεῖς ὄντες ἡμεῖς . 
Πισθέταιρος ἀλλ’ ἐπικνῶ τὸ σίλφιον . 
Ἡρακλῆς τὰ δὲ κρέα τοῦ ταῦτ’ ἐστίν ; 
Πισθέταιρος ὄρνιθές τινες ἐπανιστάμενοι τοῖς δημοτικοῖσιν ὀρνέοις ἔδοξαν ἀδικεῖν . 
Ἡρακλῆς εἶτα δῆτα σίλφιον εἴπικνῇς πρότερον αὐτοῖσιν ; 
Πισθέταιρος ὦ χαῖρ’ Ἡράκλεις . 
τί ἔστι ; 
Ποσειδῶν πρεσβεύοντες ἡμεῖς ἥκομεν παρὰ τῶν θεῶν περὶ πολέμου καταλλαγῆς . 
Πισθέταιρος ἔλαιον οὐκ ἔνεστιν ἐν τῇ ληκύθῳ . 
Ἡρακλῆς καὶ μὴν τά γ’ ὀρνίθεια λιπάρ’ εἶναι πρέπει . 
Ποσειδῶν ἡμεῖς τε γὰρ πολεμοῦντες οὐ κερδαίνομεν , ὑμεῖς τ’ ἂν ἡμῖν τοῖς θεοῖς ὄντες φίλοι ὄμβριον ὕδωρ ἂν εἴχετ’ ἐν τοῖς τέλμασιν , ἀλκυονίδας τ’ ἂν ἤγεθ’ ἡμέρας ἀεί . 
τούτων περὶ πάντων αὐτοκράτορες ἥκομεν . 
Πισθέταιρος ἀλλ’ οὔτε πρότερον πώποθ’ ἡμεῖς ἤρξαμεν πολέμου πρὸς ὑμᾶς , νῦν τ’ ἐθέλομεν , εἰ δοκεῖ , ἐάν τι δίκαιον ἀλλὰ νῦν ἐθέλητε δρᾶν , σπονδὰς ποιεῖσθαι . 
τὰ δὲ δίκαῑ ἐστὶν ταδί , τὸ σκῆπτρον ἡμῖν τοῖσιν ὄρνισιν πάλιν τὸν Δί’ ἀποδοῦναι · κἂν διαλλαττώμεθα ἐπὶ τοῖσδε , τοὺς πρέσβεις ἐπ’ ἄριστον καλῶ . 
Ἡρακλῆς ἐμοὶ μὲν ἀπόχρη ταῦτα καὶ ψηφίζομαι . 
Ποσειδῶν τί ὦ κακόδαιμον ; 
ἠλίθιος καὶ γάστρις εἶ . 
ἀποστερεῖς τὸν πατέρα τῆς τυραννίδος ; 
Πισθέταιρος ἄληθες ; 
οὐ γὰρ μεῖζον ὑμεῖς οἱ θεοὶ ἰσχύσετ’ , ἢν ὄρνιθες ἄρξωσιν κάτω ; 
νῦν μέν γ’ ὑπὸ ταῖς νεφέλαισιν ἐγκεκρυμμένοι κύψαντες ἐπιορκοῦσιν ὑμᾶς οἱ βροτοί · 
ἐὰν δὲ τοὺς ὄρνις ἔχητε συμμάχους , ὅταν ὀμνύῃ τις τὸν κόρακα καὶ τὸν Δία , ὁ κόραξ παρελθὼν τοὐπιορκοῦντος λάθρᾳ προσπτόμενος ἐκκόψει τὸν ὀφθαλμὸν θενών . 
Ποσειδῶν νὴ τὸν Ποσειδῶ ταῦτά γέ τοι καλῶς λέγεις . 
Ἡρακλῆς κἀμοὶ δοκεῖ . 
Πισθέταιρος τί δαὶ σὺ φῄς ; 
Τριβαλλός ναβαισατρεῦ . 
Πισθέταιρος ὁρᾷς ; 
ἐπαινεῖ χοὖτος . 
ἕτερόν νυν ἔτι ἀκούσαθ’ ὅσον ὑμᾶς ἀγαθὸν ποιήσομεν . 
ἐάν τις ἀνθρώπων ἱερεῖόν τῳ θεῶν εὐξάμενος εἶτα διασοφίζηται λέγων , 
‘μενετοὶ θεοί , ’ 
καὶ μἀποδιδῷ μισητίᾳ , ἀναπράξομεν καὶ ταῦτα . 
Ποσειδῶν φέρ’ ἴδω τῷ τρόπῳ ; 
Πισθέταιρος ὅταν διαριθμῶν ἀργυρίδιον τύχῃ ἅνθρωπος οὗτος , ἢ καθῆται λούμενος , καταπτόμενος ἰκτῖνος ἁρπάσας λάθρᾳ προβάτοιν δυοῖν τιμὴν ἀνοίσει τῷ θεῷ . 
Ἡρακλῆς τὸ σκῆπτρον ἀποδοῦναι πάλιν ψηφίζομαι τούτοις ἐγώ . 
Ποσειδῶν καὶ τὸν Τριβαλλόν νυν ἐροῦ . 
Ἡρακλῆς ὁ Τριβαλλός , οἰμώζειν δοκεῖ σοι ; 
Τριβαλλός σαυνάκα βακταρικροῦσα . 
Ἡρακλῆς φησί μ’ εὖ λέγειν πάνυ . 
Ποσειδῶν εἴ τοι δοκεῖ σφῷν ταῦτα , κἀμοὶ συνδοκεῖ . 
Ἡρακλῆς οὗτος , δοκεῖ δρᾶν ταῦτα τοῦ σκήπτρου πέρι . 
Πισθέταιρος καὶ νὴ Δί’ ἕτερόν γ’ ἐστὶν οὗ ’μνήσθην ἐγώ . 
τὴν μὲν γὰρ Ἥραν παραδίδωμι τῷ Διί , τὴν δὲ Βασίλειαν τὴν κόρην γυναῖκ’ ἐμοὶ ἐκδοτέον ἐστίν . 
Ποσειδῶν οὐ διαλλαγῶν ἐρᾷς . 
ἀπίωμεν οἴκαδ’ αὖθις . 
Πισθέταιρος ὀλίγον μοι μέλει . 
μάγειρε τὸ κατάχυσμα χρὴ ποιεῖν γλυκύ . 
Ἡρακλῆς ὦ δαιμόνῑ ἀνθρώπων Πόσειδον ποῖ φέρει ; 
ἡμεῖς περὶ γυναικὸς μιᾶς πολεμήσομεν ; 
Ποσειδῶν τί δαὶ ποιῶμεν ; 
Ἡρακλῆς ὅ τι ; 
διαλλαττώμεθα . 
Ποσειδῶν τί δ’ ᾠζύρ’ ; 
οὐκ οἶσθ’ ἐξαπατώμενος πάλαι ; 
βλάπτεις δέ τοι σὺ σαυτόν . 
ἢν γὰρ ἀποθάνῃ ὁ Ζεὺς παραδοὺς τούτοισι τὴν τυραννίδα , πένης ἔσει σύ . 
σοῦ γὰρ ἅπαντα γίγνεται τὰ χρήμαθ’ , ὅσ’ ἂν ὁ Ζεὺς ἀποθνῄσκων καταλίπῃ . 
Πισθέταιρος οἴμοι τάλας οἷόν σε περισοφίζεται . 
δεῦρ’ ὡς ἔμ’ ἀποχώρησον , ἵνα τί σοι φράσω . 
διαβάλλεταί σ’ ὁ θεῖος ὦ πόνηρε σύ . 
τῶν γὰρ πατρῴων οὐδ’ ἀκαρῆ μέτεστί σοι κατὰ τοὺς νόμους · νόθος γὰρ εἶ κοὐ γνήσιος . 
Ἡρακλῆς ἐγὼ νόθος ; 
τί λέγεις ; 
Πισθέταιρος σὺ μέντοι νὴ Δία ὤν γε ξένης γυναικός . 
ἢ πῶς ἄν ποτε ἐπίκληρον εἶναι τὴν Ἀθηναίαν δοκεῖς , οὖσαν θυγατέρ’ , ὄντων ἀδελφῶν γυησίων ; 
Ἡρακλῆς τί δ’ ἢν ὁ πατὴρ ἐμοὶ διδῷ τὰ χρήματα νοθεἶ ἀποθνῄσκων ; 
Πισθέταιρος ὁ νόμος αὐτὸν οὐκ ἐᾷ . 
οὗτος ὁ Ποσειδῶν πρῶτος , ὃς ἐπαίρει σε νῦν , ἀνθέξεταί σου τῶν πατρῴων χρημάτων φάσκων ἀδελφὸς αὐτὸς εἶναι γνήσιος . 
ἐρῶ δὲ δὴ καὶ τὸν Σόλωνός σοι νόμον · 
‘νόθῳ δὲ μὴ εἶναι ἀγχιστείαν παίδων ὄντων γνησίων . 
ἐὰν δὲ παῖδες μὴ ὦσι γνήσιοι , τοῖς ἐγγυτάτω γένους μετεῖναι τῶν χρημάτων.’ 
Ἡρακλῆς ἐμοὶ δ’ ἄρ’ οὐδὲν τῶν πατρῴων χρημάτων μέτεστιν ; 
Πισθέταιρος οὐ μέντοι μὰ Δία . 
λέξον δέ μοι , ἤδη σ’ ὁ πατὴρ εἰσήγαγ’ ἐς τοὺς φράτερας ; 
Ἡρακλῆς οὐ δῆτ’ ἐμέ γε . 
καὶ δῆτ’ ἐθαύμαζον πάλαι . 
Πισθέταιρος τί δῆτ’ ἄνω κέχηνας αἴκειαν βλέπων ; 
ἀλλ’ ἢν μεθ’ ἡμῶν ᾖς , καταστήσας σ’ ἐγὼ τύραννον ὀρνίθων παρέξω σοι γάλα . 
Ἡρακλῆς δίκαῑ ἔμοιγε καὶ πάλαι δοκεῖς λέγειν περὶ τῆς κόρης , κἄγωγε παραδίδωμί σοι . 
Πισθέταιρος τί δαὶ σὺ φῄς ; 
Ποσειδῶν τἀναντία ψηφίζομαι . 
Πισθέταιρος ἐν τῷ Τριβαλλῷ πᾶν τὸ πρᾶγμα . 
τί σὺ λέγεις ; 
Τριβαλλός καλάνι κόραυνα καὶ μεγάλα βασιλιναῦ ὄρνιτο παραδίδωμι . 
Ἡρακλῆς παραδοῦναι λέγει . 
Ποσειδῶν μὰ τὸν Δί’ οὐχ οὗτός γε παραδοῦναι λέγει , εἰ μὴ † 
βαδίζειν † 
ωἅσπερ αἱ χελιδόσιν λέγει . 
Πισθέταιρος οὐκοῦν παραδοῦναι ταῖς χελιδόσιν λέγει . 
Ποσειδῶν σφὼ νῦν διαλλάττεσθε καὶ ξυμβαίνετε · 
ἐγὼ δ’ , ἐπειδὴ σφῷν δοκεῖ , σιγήσομαι . 
Ἡρακλῆς ἡμῖν ἃ λέγεις σὺ πάντα συγχωρεῖν δοκεῖ . 
ἀλλ’ ἴθι μεθ’ ἡμῶν αὐτὸς ἐς τὸν οὐρανόν , ἵνα τὴν Βασίλειαν καὶ τὰ πάντ’ ἐκεῖ λάβῃς . 
Πισθέταιρος ἐς καιρὸν ἆρα κατεκόπησαν οὑτοιὶ ἐς τοὺς γάμους . 
Ἡρακλῆς βούλεσθε δῆτ’ ἐγὼ τέως ὀπτῶ τὰ κρέα ταυτὶ μένων ; 
ὑμεῖς δ’ ἴτε . 
Ποσειδῶν ὀπτᾷς τὰ κρέα ; 
πολλήν γε τενθείαν λέγεις . 
οὐκ εἶ μεθ’ ἡμῶν ; 
Ἡρακλῆς εὖ γε μέντἂν διετέθην . 
Πισθέταιρος ἀλλὰ γαμικὴν χλανίδα δότω τις δεῦρό μοι . 
Χορός ἔστι δ’ ἐν Φαναῖσι πρὸς τῇ 
Κλεψύδρᾳ πανοῦργον ἐγ‐ γλωττογαστόρων γένος , οἳ θερίζουσίν τε καὶ σπείρουσι καὶ τρυγῶσι ταῖς γλώτταισι συκάζουσί τε · 
βάρβαροι δ’ εἰσὶν γένος , 
Γοργίαι τε καὶ Φίλιπποι . 
κἀπὸ τῶν ἐγγλωττογαστόρων ἐκείνων τῶν Φιλίππων πανταχοῦ τῆς Ἀττικῆς ἡ γλῶττα χωρὶς τέμνεται . 
Ἄγγελος ὦ πάντ’ ἀγαθὰ πράττοντες , ὦ μείζω λόγου , ὦ τρισμακάριον πτηνὸν ὀρνίθων γένος , δέχεσθε τὸν τύραννον ὀλβίοις δόμοις . 
προσέρχεται γὰρ οἷς οὔτε παμφαὴς ἀστὴρ ἰδεῖν ἔλαμψε χρυσαυγεῖ δόμῳ , οὔθ’ ἡλίου τηλαυγὲς ἀκτίνων σέλας τοιοῦτον ἐξέλαμψεν , οἶον ἔρχεται ἔχων γυναικὸς κάλλος οὐ φατὸν λέγειν , πάλλων κεραυνόν , πτεροφόρον Διὸς βέλος · 
ὀσμὴ δ’ ἀνωνόμαστος ἐς βάθος κύκλου χωρεῖ , καλὸν θέαμα · θυμιαμάτων δ’ αὖραι διαψαίρουσι πλεκτάνην καπνοῦ . 
ὁδὶ δὲ καὐτός ἐστιν . 
ἀλλὰ χρὴ θεᾶς 
Μούσης ἀνοίγειν ἱερὸν εὔφημον στόμα . 
Χορός ἄναγε δίεχε πάραγε πάρεχε . 
περιπέτεσθε τὸν μάκαρα μάκαρι σὺν τύχᾳ . 
ὦ φεῦ φεῦ τῆς ὥρας τοῦ κάλλους . 
ὦ μακαριστὸν σὺ γάμον τῇδε πόλει γημας . 
μεγάλαι μεγάλαι κατέχουσι τύχαι γένος ὀρνίθων διὰ τόνδε τὸν ἄνδρ’ . 
ἀλλ’ ὑμεναίοις καὶ νυμφιδίοισι δέχεσθ’ ᾠδαῖς αὐτὸν καὶ τὴν Βασίλειαν . 
Χορός 
Ἥρᾳ ποτ’ Ὀλυμπίᾳ τῶν ἠλιβάτων θρόνων ἄρχοντα θεοῖς μέγαν 
Μοῖραι ξυνεκοίμισαν ἐν τοιῷδ’ ὑμεναίῳ . 
Ὑμὴν ὦ Ὑμέναῑ ὦ , 
<Ὑμὴν ὦ Ὑμέναῑ ὦ.> 
Χορός ὁ δ’ ἀμφιθαλὴς Ἔρως χρυσόπτερος ἡνίας ηὔθυνε παλιντόνους , 
Ζηνὸς πάροχος γάμων τῆς τ’ εὐδαίμονος Ἥρας . 
Ὑμὴν ὦ Ὑμέναῑ ὦ , 
Ὑμὴν ὦ Ὑμέναῑ ὦ . 
Πισθέταιρος ἐχάρην ὕμνοις , ἐχάρην ᾠδαῖς · 
ἄγαμαι δὲ λόγων . 
ἄγε νυν αὐτοῦ καὶ τὰς χθονίας κλῄσατε βροντὰς τάς τε πυρώδεις Διὸς ἀστεροπὰς δεινόν τ’ ἀργῆτα κεραυνόν . 
Χορός ὦ μέγα χρύσεον ἀστεροπῆς φάος , ὦ Διὸς ἄμβροτον ἔγχος πυρφόρον , ὦ χθόνιαι βαρυαχέες ὀμβροφόροι θ’ ἅμα βρονταί , αἷς ὅδε νῦν χθόνα σείει . 
διὰ σὲ τὰ πάντα κρατήσας καὶ πάρεδρον Βασίλειαν ἔχει Διός . 
Ὑμὴν ὦ Ὑμέναῑ ὦ . 
Πισθέταιρος ἔπεσθε νῦν γάμοισιν ὦ φῦλα πάντα συννόμων πτεροφόρ’ ἐπὶ δάπεδον Διὸς καὶ λέχος γαμήλιον . 
ὄρεξον ὦ μάκαιρα σὴν χεῖρα καὶ πτερῶν ἐμῶν λαβοῦσα συγχόρευσον · αἴρων δὲ κουφιῶ σ’ ἐγώ . 
Χορός ἀλαλαλαὶ ἰὴ παιών , τήνελλα καλλίνικος , ὦ δαιμόνων ὑπέρτατε .
