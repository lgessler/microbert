Διόνυσος ἥκω Διὸς παῖς τήνδε Θηβαίων χθόνα 
Διόνυσος , ὃν τίκτει ποθ’ ἡ Κάδμου κόρη 
Σεμέλη λοχευθεῖσ’ ἀστραπηφόρῳ πυρί · 
μορφὴν δ’ ἀμείψας ἐκ θεοῦ βροτησίαν πάρειμι Δίρκης νάματ’ Ἰσμηνοῦ θ’ ὕδωρ . 
ὁρῶ δὲ μητρὸς μνῆμα τῆς κεραυνίας τόδ’ ἐγγὺς οἴκων καὶ δόμων ἐρείπια τυφόμενα Δίου πυρὸς ἔτι ζῶσαν φλόγα , ἀθάνατον Ἥρας μητέρ’ εἰς ἐμὴν ὕβριν . 
αἰνῶ δὲ Κάδμον , ἄβατον ὃς πέδον τόδε τίθησι , θυγατρὸς σηκόν · ἀμπέλου δέ νιν πέριξ ἐγὼ ’κάλυψα βοτρυώδει χλόῃ . 
λιπὼν δὲ Λυδῶν τοὺς πολυχρύσους γύας 
Φρυγῶν τε , Περσῶν θ’ ἡλιοβλήτους πλάκας 
Βάκτριά τε τείχη τήν τε δύσχιμον χθόνα 
Μήδων ἐπελθὼν Ἀραβίαν τ’ εὐδαίμονα 
Ἀσίαν τε πᾶσαν , ἣ παρ’ ἁλμυρὰν ἅλα κεῖται μιγάσιν Ἕλλησι βαρβάροις θ’ ὁμοῦ πλήρεις ἔχουσα καλλιπυργώτους πόλεις , ἐς τήνδε πρῶτον ἦλθον Ἑλλήνων πόλιν , τἀκεῖ χορεύσας καὶ καταστήσας ἐμὰς τελετάς , ἵν’ εἴην ἐμφανὴς δαίμων βροτοῖς . 
πρώτας δὲ Θήβας τῆσδε γῆς Ἑλληνίδος ἀνωλόλυξα , νεβρίδ’ ἐξάψας χροὸς θύρσον τε δοὺς ἐς χεῖρα , κίσσινον βέλος · 
ἐπεί μ’ ἀδελφαὶ μητρός , ἃς ἥκιστα χρῆν , 
Διόνυσον οὐκ ἔφασκον ἐκφῦναι Διός , 
Σεμέλην δὲ νυμφευθεῖσαν ἐκ θνητοῦ τινος ἐς Ζῆν’ ἀναφέρειν τὴν ἁμαρτίαν λέχους , 
Κάδμου σοφίσμαθ’ , ὧν νιν οὕνεκα κτανεῖν 
Ζῆν’ ἐξεκαυχῶνθ’ , ὅτι γάμους ἐψεύσατο . 
τοιγάρ νιν αὐτὰς ἐκ δόμων ᾤστρησ’ ἐγὼ μανίαις , ὄρος δ’ οἰκοῦσι παράκοποι φρενῶν · 
σκευήν τ’ ἔχειν ἠνάγκασ’ ὀργίων ἐμῶν , καὶ πᾶν τὸ θῆλυ σπέρμα Καδμείων , ὅσαι γυναῖκες ἦσαν , ἐξέμηνα δωμάτων · 
ὁμοῦ δὲ Κάδμου παισὶν ἀναμεμειγμέναι χλωραῖς ὑπ’ ἐλάταις ἀνορόφοις ἧνται πέτραις . 
δεῖ γὰρ πόλιν τήνδ’ ἐκμαθεῖν , κεἰ μὴ θέλει , ἀτέλεστον οὖσαν τῶν ἐμῶν βακχευμάτων , 
Σεμέλης τε μητρὸς ἀπολογήσασθαί μ’ ὕπερ φανέντα θνητοῖς δαίμον’ ὃν τίκτει Διί . 
Κάδμος μὲν οὖν γέρας τε καὶ τυραννίδα 
Πενθεῖ δίδωσι θυγατρὸς ἐκπεφυκότι , ὃς θεομαχεῖ τὰ κατ’ ἐμὲ καὶ σπονδῶν ἄπο ὠθεῖ μ’ , ἐν εὐχαῖς τ’ οὐδαμοῦ μνείαν ἔχει . 
ὧν οὕνεκ’ αὐτῷ θεὸς γεγὼς ἐνδείξομαι πᾶσίν τε Θηβαίοισιν . 
ἐς δ’ ἄλλην χθόνα , τἀνθένδε θέμενος εὖ , μεταστήσω πόδα , δεικνὺς ἐμαυτόν · ἢν δὲ Θηβαίων πόλις ὀργῇ σὺν ὅπλοις ἐξ ὄρους βάκχας ἄγειν ζητῇ , ξυνάψω μαινάσι στρατηλατῶν . 
ὧν οὕνεκ’ εἶδος θνητὸν ἀλλάξας ἔχω μορφήν τ’ ἐμὴν μετέβαλον εἰς ἀνδρὸς φύσιν . 
ἀλλ’ , ὦ λιποῦσαι Τμῶλον ἔρυμα Λυδίας , θίασος ἐμός , γυναῖκες , ἃς ἐκ βαρβάρων ἐκόμισα παρέδρους καὶ ξυνεμπόρους ἐμοί , αἴρεσθε τἀπιχώρῑ ἐν πόλει Φρυγῶν τύμπανα , Ῥέας τε μητρὸς ἐμά θ’ εὑρήματα , βασίλειά τ’ ἀμφὶ δώματ’ ἐλθοῦσαι τάδε κτυπεῖτε Πενθέως , ὡς ὁρᾷ Κάδμου πόλις . 
ἐγὼ δὲ βάκχαις , ἐς Κιθαιρῶνος πτυχὰς ἐλθὼν ἵν’ εἰσί , συμμετασχήσω χορῶν . 
Χορός 
Ἀσίας ἀπὸ γᾶς ἱερὸν Τμῶλον ἀμείψασα θοάζω 
Βρομίῳ πόνον ἡδὺν κάματόν τ’ εὐκάματον , Βάκ‐ χιον εὐαζομένα . 
τίς ὁδῷ τίς ὁδῷ ; 
τίς ; 
μελάθροις ἔκτοπος ἔστω , στόμα τ’ εὔφη‐ μον ἅπας ἐξοσιούσθω · 
τὰ νομισθέντα γὰρ αἰεὶ 
Διόνυσον ὑμνήσω . 
Χορός ὦ μάκαρ , ὅστις εὐδαίμων τελετὰς θεῶν εἰδὼς βιοτὰν ἁγιστεύει καὶ θιασεύεται ψυχὰν ἐν ὄρεσσι βακχεύων ὁσίοις καθαρμοῖσιν , τά τε ματρὸς μεγάλας ὄρ‐ για Κυβέλας θεμιτεύων , ἀνὰ θύρσον τε τινάσσων , κισσῷ τε στεφανωθεὶς 
Διόνυσον θεραπεύει . 
ἴτε βάκχαι , ἴτε βάκχαι , 
Βρόμιον παῖδα θεὸν θεοῦ 
Διόνυσον κατάγουσαι 
Φρυγίων ἐξ ὀρέων Ἑλ‐ λάδος εἰς εὐρυχόρους ἀ‐ γυιάς , τὸν Βρόμιον · 
Χορός ὅν ποτ’ ἔχουσ’ ἐν ὠδίνων λοχίαις ἀνάγκαισι πταμένας Διὸς βροντᾶς νη‐ δύος ἔκβολον μάτηρ ἔτεκεν , λιποῦσ’ αἰῶ‐ να κεραυνίῳ πληγᾷ · 
λοχίοις δ’ αὐτίκα νιν δέ‐ ξατο θαλάμαις Κρονίδας Ζεύς , κατὰ μηρῷ δὲ καλύψας χρυσέαισιν συνερείδει περόναις κρυπτὸν ἀφ’ Ἥρας . 
ἔτεκεν δ’ , ἁνίκα Μοῖραι τέλεσαν , ταυρόκερων θεὸν στεφάνωσέν τε δρακόντων στεφάνοις , ἔνθεν ἄγραν θη‐ ροτρόφον μαινάδες ἀμφι‐ βάλλονται πλοκάμοις . 
Χορός ὦ Σεμέλας τροφοὶ Θῆ‐ βαι , στεφανοῦσθε κισσῷ · 
βρύετε βρύετε χλοήρει μίλακι καλλικάρπῳ καὶ καταβακχιοῦσθε δρυὸς ἢ ἐλάτας κλάδοισι , στικτῶν τ’ ἐνδυτὰ νεβρίδων στέφετε λευκοτρίχων πλοκάμων μαλλοῖς · ἀμφὶ δὲ νάρθηκας ὑβριστὰς ὁσιοῦσθ’ · αὐτίκα γᾶ πᾶσα χορεύσει‐‐ 
Βρόμιος ὅστις ἄγῃ θιάσους‐‐ εἰς ὄρος εἰς ὄρος , ἔνθα μένει θηλυγενὴς ὄχλος ἀφ’ ἱστῶν παρὰ κερκίδων τ’ οἰστρηθεὶς Διονύσῳ . 
Χορός ὦ θαλάμευμα Κουρή‐ των ζάθεοί τε Κρήτας 
Διογενέτορες ἔναυλοι , ἔνθα τρικόρυθες ἄντροις βυρσότονον κύκλωμα τόδε μοι Κορύβαντες ηὗρον · 
βακχείᾳ δ’ ἀνὰ συντόνῳ κέρασαν ἁδυβόᾳ Φρυγίων αὐλῶν πνεύματι ματρός τε Ῥέας ἐς χέρα θῆκαν , κτύπον εὐάσμασι Βακχᾶν · 
παρὰ δὲ μαινόμενοι Σάτυροι ματέρος ἐξανύσαντο θεᾶς , ἐς δὲ χορεύματα συνῆψαν τριετηρίδων , αἷς χαίρει Διόνυσος . 
Χορός ἡδὺς ἐν ὄρεσιν , ὅταν ἐκ θιάσων δρομαί‐ ων πέσῃ πεδόσε , νε‐ βρίδος ἔχων ἱερὸν ἐνδυτόν , ἀγρεύων αἷμα τραγοκτόνον , ὠμοφάγον χάριν , ἱέμε‐ νος ἐς ὄρεα Φρύγια , Λύδῑ , ὁ δ’ ἔξαρχος Βρόμιος , εὐοἷ . 
ῥεῖ δὲ γάλακτι πέδον , ῥεῖ δ’ οἴνῳ , ῥεῖ δὲ μελισσᾶν νέκταρι . 
Συρίας δ’ ὡς λιβάνου κα‐ πνὸν ὁ Βακχεὺς ἀνέχων πυρσώδη φλόγα πεύκας ἐκ νάρθηκος ἀίσσει δρόμῳ καὶ χοροῖσιν πλανάτας ἐρεθίζων ἰαχαῖς τ’ ἀναπάλλων , τρυφερόν <τε> 
πλόκαμον εἰς αἰθέρα ῥίπτων . 
ἅμα δ’ εὐάσμασι τοιάδ’ ἐπιβρέμει · 
Ὦ ἴτε βάκχαι , 
[ὦ] 
ἴτε βάκχαι , 
Τμώλου χρυσορόου χλιδᾷ μέλπετε τὸν Διόνυσον βαρυβρόμων ὑπὸ τυμπάνων , εὔια τὸν εὔιον ἀγαλλόμεναι θεὸν ἐν Φρυγίαισι βοαῖς ἐνοπαῖσί τε , λωτὸς ὅταν εὐκέλαδος ἱερὸς ἱερὰ παίγματα βρέμῃ , σύνοχα φοιτάσιν εἰς ὄρος εἰς ὄρος · ἡδομέ‐ να δ’ ἄρα , πῶλος ὅπως ἅμα ματέρι φορβάδι , κῶλον ἄγει ταχύπουν σκιρτήμασι βάκχα . 
Τειρεσίας τίς ἐν πύλαισι ; 
Κάδμον ἐκκάλει δόμων , 
Ἀγήνορος παῖδ’ , ὃς πόλιν Σιδωνίαν λιπὼν ἐπύργωσ’ ἄστυ Θηβαίων τόδε . 
ἴτω τις , εἰσάγγελλε Τειρεσίας ὅτι ζητεῖ νιν · οἶδε δ’ αὐτὸς ὧν ἥκω πέρι ἅ τε ξυνεθέμην πρέσβυς ὢν γεραιτέρῳ , θύρσους ἀνάπτειν καὶ νεβρῶν δορὰς ἔχειν στεφανοῦν τε κρᾶτα κισσίνοις βλαστήμασιν . 
Κάδμος ὦ φίλταθ’ , ὡς σὴν γῆρυν ᾐσθόμην κλύων σοφὴν σοφοῦ παρ’ ἀνδρός , ἐν δόμοισιν ὤν · 
ἥκω δ’ ἕτοιμος τήνδ’ ἔχων σκευὴν θεοῦ · 
δεῖ γάρ νιν ὄντα παῖδα θυγατρὸς ἐξ ἐμῆς 
[Διόνυσον ὃς πέφηνεν ἀνθρώποις θεὸς] ὅσον καθ’ ἡμᾶς δυνατὸν αὔξεσθαι μέγαν . 
ποῖ δεῖ χορεύειν , ποῖ καθιστάναι πόδα καὶ κρᾶτα σεῖσαι πολιόν ; 
ἐξηγοῦ σύ μοι γέρων γέροντι , Τειρεσία · σὺ γὰρ σοφός . 
ὡς οὐ κάμοιμ’ ἂν οὔτε νύκτ’ οὔθ’ ἡμέραν θύρσῳ κροτῶν γῆν · ἐπιλελήσμεθ’ ἡδέως γέροντες ὄντες . 
Τειρεσίας ταὔτ’ ἐμοὶ πάσχεις ἄρα · 
κἀγὼ γὰρ ἡβῶ κἀπιχειρήσω χοροῖς . 
Κάδμος οὐκοῦν ὄχοισιν εἰς ὄρος περάσομεν ; 
Τειρεσίας ἀλλ’ οὐχ ὁμοίως ἂν ὁ θεὸς τιμὴν ἔχοι . 
Κάδμος γέρων γέροντα παιδαγωγήσω σ’ ἐγώ . 
Τειρεσίας ὁ θεὸς ἀμοχθὶ κεῖσε νῷν ἡγήσεται . 
Κάδμος μόνοι δὲ πόλεως Βακχίῳ χορεύσομεν ; 
Τειρεσίας μόνοι γὰρ εὖ φρονοῦμεν , οἱ δ’ ἄλλοι κακῶς . 
Κάδμος μακρὸν τὸ μέλλειν · ἀλλ’ ἐμῆς ἔχου χερός . 
Τειρεσίας ἰδού , ξύναπτε καὶ ξυνωρίζου χέρα . 
Κάδμος οὐ καταφρονῶ ’γὼ τῶν θεῶν θνητὸς γεγώς . 
Τειρεσίας οὐδὲν σοφιζόμεσθα τοῖσι δαίμοσιν . 
πατρίους παραδοχάς , ἅς θ’ ὁμήλικας χρόνῳ κεκτήμεθ’ , οὐδεὶς αὐτὰ καταβαλεῖ λόγος , οὐδ’ εἰ δῑ ἄκρων τὸ σοφὸν ηὕρηται φρενῶν . 
ἐρεῖ τις ὡς τὸ γῆρας οὐκ αἰσχύνομαι , μέλλων χορεύειν κρᾶτα κισσώσας ἐμόν ; 
οὐ γὰρ διῄρηχ’ ὁ θεός , οὔτε τὸν νέον εἰ χρὴ χορεύειν οὔτε τὸν γεραίτερον , ἀλλ’ ἐξ ἁπάντων βούλεται τιμὰς ἔχειν κοινάς , διαριθμῶν δ’ οὐδέν’ αὔξεσθαι θέλει . 
Κάδμος ἐπεὶ σὺ φέγγος , Τειρεσία , τόδ’ οὐχ ὁρᾷς , ἐγὼ προφήτης σοι λόγων γενήσομαι . 
Πενθεὺς πρὸς οἴκους ὅδε διὰ σπουδῆς περᾷ , 
Ἐχίονος παῖς , ᾧ κράτος δίδωμι γῆς . 
ὡς ἐπτόηται · τί ποτ’ ἐρεῖ νεώτερον ; 
Πενθεύς ἔκδημος ὢν μὲν τῆσδ’ ἐτύγχανον χθονός , κλύω δὲ νεοχμὰ τήνδ’ ἀνὰ πτόλιν κακά , γυναῖκας ἡμῖν δώματ’ ἐκλελοιπέναι πλασταῖσι βακχείαισιν , ἐν δὲ δασκίοις ὄρεσι θοάζειν , τὸν νεωστὶ δαίμονα 
Διόνυσον , ὅστις ἔστι , τιμώσας χοροῖς · 
πλήρεις δὲ θιάσοις ἐν μέσοισιν ἑστάναι κρατῆρας , ἄλλην δ’ ἄλλοσ’ εἰς ἐρημίαν πτώσσουσαν εὐναῖς ἀρσένων ὑπηρετεῖν , πρόφασιν μὲν ὡς δὴ μαινάδας θυοσκόους , τὴν δ’ Ἀφροδίτην πρόσθ’ ἄγειν τοῦ Βακχίου . 
ὅσας μὲν οὖν εἴληφα , δεσμίους χέρας σῴζουσι πανδήμοισι πρόσπολοι στέγαις · 
ὅσαι δ’ ἄπεισιν , ἐξ ὄρους θηράσομαι , 
[Ἰνώ τ’ Ἀγαύην θ’ , ἥ μ’ ἔτικτ’ Ἐχίονι , 
Ἀκταίονός τε μητέρ’ , Αὐτονόην λέγω.] καὶ σφᾶς σιδηραῖς ἁρμόσας ἐν ἄρκυσιν παύσω κακούργου τῆσδε βακχείας τάχα . 
λέγουσι δ’ ὥς τις εἰσελήλυθε ξένος , γόης ἐπῳδὸς Λυδίας ἀπὸ χθονός , ξανθοῖσι βοστρύχοισιν εὐοσμῶν κόμην , οἰνῶπας ὄσσοις χάριτας Ἀφροδίτης ἔχων , ὃς ἡμέρας τε κεὐφρόνας συγγίγνεται τελετὰς προτείνων εὐίους νεάνισιν . 
εἰ δ’ αὐτὸν εἴσω τῆσδε λήψομαι στέγης , παύσω κτυποῦντα θύρσον ἀνασείοντά τε κόμας , τράχηλον σώματος χωρὶς τεμών . 
ἐκεῖνος εἶναί φησι Διόνυσον θεόν , ἐκεῖνος ἐν μηρῷ ποτ’ ἐρράφθαι Διός , ὃς ἐκπυροῦται λαμπάσιν κεραυνίαις σὺν μητρί , Δίους ὅτι γάμους ἐψεύσατο . 
ταῦτ’ οὐχὶ δεινῆς ἀγχόνης ἔστ’ ἄξια , ὕβρεις ὑβρίζειν , ὅστις ἔστιν ὁ ξένος ; 
ἀτὰρ τόδ’ ἄλλο θαῦμα , τὸν τερασκόπον ἐν ποικίλαισι νεβρίσι Τειρεσίαν ὁρῶ πατέρα τε μητρὸς τῆς ἐμῆς‐‐πολὺν γέλων‐‐ νάρθηκι βακχεύοντ’ · ἀναίνομαι , πάτερ , τὸ γῆρας ὑμῶν εἰσορῶν νοῦν οὐκ ἔχον . 
οὐκ ἀποτινάξεις κισσόν ; 
οὐκ ἐλευθέραν θύρσου μεθήσεις χεῖρ’ , ἐμῆς μητρὸς πάτερ ; 
σὺ ταῦτ’ ἔπεισας , Τειρεσία · τόνδ’ αὖ θέλεις τὸν δαίμον’ ἀνθρώποισιν ἐσφέρων νέον σκοπεῖν πτερωτοὺς κἀμπύρων μισθοὺς φέρειν . 
εἰ μή σε γῆρας πολιὸν ἐξερρύετο , καθῆσ’ ἂν ἐν βάκχαισι δέσμιος μέσαις , τελετὰς πονηρὰς εἰσάγων · γυναιξὶ γὰρ ὅπου βότρυος ἐν δαιτὶ γίγνεται γάνος , οὐχ ὑγιὲς οὐδὲν ἔτι λέγω τῶν ὀργίων . 
Χορός τῆς δυσσεβείας . 
ὦ ξέν’ , οὐκ αἰδῇ θεοὺς 
Κάδμον τε τὸν σπείραντα γηγενῆ στάχυν , 
Ἐχίονος δ’ ὢν παῖς καταισχύνεις γένος ; 
Τειρεσίας ὅταν λάβῃ τις τῶν λόγων ἀνὴρ σοφὸς καλὰς ἀφορμάς , οὐ μέγ’ ἔργον εὖ λέγειν · 
σὺ δ’ εὔτροχον μὲν γλῶσσαν ὡς φρονῶν ἔχεις , ἐν τοῖς λόγοισι δ’ οὐκ ἔνεισί σοι φρένες . 
θράσει δὲ δυνατὸς καὶ λέγειν οἷός τ’ ἀνὴρ κακὸς πολίτης γίγνεται νοῦν οὐκ ἔχων . 
οὗτος δ’ ὁ δαίμων ὁ νέος , ὃν σὺ διαγελᾷς , οὐκ ἂν δυναίμην μέγεθος ἐξειπεῖν ὅσος καθ’ Ἑλλάδ’ ἔσται . 
δύο γάρ , ὦ νεανία , τὰ πρῶτ’ ἐν ἀνθρώποισι · Δημήτηρ θεά‐‐ γῆ δ’ ἐστίν , ὄνομα δ’ ὁπότερον βούλῃ κάλει · 
αὕτη μὲν ἐν ξηροῖσιν ἐκτρέφει βροτούς · 
ὃς δ’ ἦλθ’ ἔπειτ’ , ἀντίπαλον ὁ Σεμέλης γόνος βότρυος ὑγρὸν πῶμ’ ηὗρε κεἰσηνέγκατο θνητοῖς , ὃ παύει τοὺς ταλαιπώρους βροτοὺς λύπης , ὅταν πλησθῶσιν ἀμπέλου ῥοῆς , ὕπνον τε λήθην τῶν καθ’ ἡμέραν κακῶν δίδωσιν , οὐδ’ ἔστ’ ἄλλο φάρμακον πόνων . 
οὗτος θεοῖσι σπένδεται θεὸς γεγώς , ὥστε διὰ τοῦτον τἀγάθ’ ἀνθρώπους ἔχειν . 
καὶ καταγελᾷς νιν , ὡς ἐνερράφη Διὸς μηρῷ ; 
διδάξω σ’ ὡς καλῶς ἔχει τόδε . 
ἐπεί νιν ἥρπασ’ ἐκ πυρὸς κεραυνίου 
Ζεύς , ἐς δ’ Ὄλυμπον βρέφος ἀνήγαγεν θεόν , 
Ἥρα νιν ἤθελ’ ἐκβαλεῖν ἀπ’ οὐρανοῦ · 
Ζεὺς δ’ ἀντεμηχανήσαθ’ οἷα δὴ θεός . 
ῥήξας μέρος τι τοῦ χθόν’ ἐγκυκλουμένου αἰθέρος , ἔθηκε τόνδ’ ὅμηρον ἐκδιδούς , 
Διόνυσον Ἥρας νεικέων · χρόνῳ δέ νιν βροτοὶ ῥαφῆναί φασιν ἐν μηρῷ Διός , ὄνομα μεταστήσαντες , ὅτι θεᾷ θεὸς 
Ἥρᾳ ποθ’ ὡμήρευσε , συνθέντες λόγον . 
μάντις δ’ ὁ δαίμων ὅδε · τὸ γὰρ βακχεύσιμον καὶ τὸ μανιῶδες μαντικὴν πολλὴν ἔχει · 
ὅταν γὰρ ὁ θεὸς ἐς τὸ σῶμ’ ἔλθῃ πολύς , λέγειν τὸ μέλλον τοὺς μεμηνότας ποιεῖ . 
Ἄρεώς τε μοῖραν μεταλαβὼν ἔχει τινά · 
στρατὸν γὰρ ἐν ὅπλοις ὄντα κἀπὶ τάξεσιν φόβος διεπτόησε πρὶν λόγχης θιγεῖν . 
μανία δὲ καὶ τοῦτ’ ἐστὶ Διονύσου πάρα . 
ἔτ’ αὐτὸν ὄψῃ κἀπὶ Δελφίσιν πέτραις πηδῶντα σὺν πεύκαισι δικόρυφον πλάκα , πάλλοντα καὶ σείοντα βακχεῖον κλάδον , μέγαν τ’ ἀν’ Ἑλλάδα . 
ἀλλ’ ἐμοί , Πενθεῦ , πιθοῦ · 
μὴ τὸ κράτος αὔχει δύναμιν ἀνθρώποις ἔχειν , μηδ’ , ἢν δοκῇς μέν , ἡ δὲ δόξα σου νοσῇ , φρονεῖν δόκει τι · τὸν θεὸν δ’ ἐς γῆν δέχου καὶ σπένδε καὶ βάκχευε καὶ στέφου κάρα . 
οὐχ ὁ Διόνυσος σωφρονεῖν ἀναγκάσει γυναῖκας ἐς τὴν Κύπριν , ἀλλ’ ἐν τῇ φύσει 
[τὸ σωφρονεῖν ἔνεστιν εἰς τὰ πάντ’ ἀεί] τοῦτο σκοπεῖν χρή · καὶ γὰρ ἐν βακχεύμασιν οὖσ’ ἥ γε σώφρων οὐ διαφθαρήσεται . 
ὁρᾷς , σὺ χαίρεις , ὅταν ἐφεστῶσιν πύλαις πολλοί , τὸ Πενθέως δ’ ὄνομα μεγαλύνῃ πόλις · 
κἀκεῖνος , οἶμαι , τέρπεται τιμώμενος . 
ἐγὼ μὲν οὖν καὶ Κάδμος , ὃν σὺ διαγελᾷς , κισσῷ τ’ ἐρεψόμεσθα καὶ χορεύσομεν , πολιὰ ξυνωρίς , ἀλλ’ ὅμως χορευτέον , κοὐ θεομαχήσω σῶν λόγων πεισθεὶς ὕπο . 
μαίνῃ γὰρ ὡς ἄλγιστα , κοὔτε φαρμάκοις ἄκη λάβοις ἂν οὔτ’ ἄνευ τούτων νοσεῖς . 
Χορός ὦ πρέσβυ , Φοῖβόν τ’ οὐ καταισχύνεις λόγοις , τιμῶν τε Βρόμιον σωφρονεῖς , μέγαν θεόν . 
Κάδμος ὦ παῖ , καλῶς σοι Τειρεσίας παρῄνεσεν . 
οἴκει μεθ’ ἡμῶν , μὴ θύραζε τῶν νόμων . 
νῦν γὰρ πέτῃ τε καὶ φρονῶν οὐδὲν φρονεῖς . 
κεἰ μὴ γὰρ ἔστιν ὁ θεὸς οὗτος , ὡς σὺ φῄς , παρὰ σοὶ λεγέσθω · καὶ καταψεύδου καλῶς ὡς ἔστι , Σεμέλη θ’ ἵνα δοκῇ θεὸν τεκεῖν , ἡμῖν τε τιμὴ παντὶ τῷ γένει προσῇ . 
ὁρᾷς τὸν Ἀκτέωνος ἄθλιον μόρον , ὃν ὠμόσιτοι σκύλακες ἃς ἐθρέψατο διεσπάσαντο , κρείσσον’ ἐν κυναγίαις 
Ἀρτέμιδος εἶναι κομπάσαντ’ , ἐν ὀργάσιν . 
ὃ μὴ πάθῃς σύ · δεῦρό σου στέψω κάρα κισσῷ · μεθ’ ἡμῶν τῷ θεῷ τιμὴν δίδου . 
Πενθεύς οὐ μὴ προσοίσεις χεῖρα , βακχεύσεις δ’ ἰών , μηδ’ ἐξομόρξῃ μωρίαν τὴν σὴν ἐμοί ; 
τῆς σῆς <δ’> 
ἀνοίας τόνδε τὸν διδάσκαλον δίκην μέτειμι . 
στειχέτω τις ὡς τάχος , ἐλθὼν δὲ θάκους τοῦδ’ ἵν’ οἰωνοσκοπεῖ μοχλοῖς τριαίνου κἀνάτρεψον ἔμπαλιν , ἄνω κάτω τὰ πάντα συγχέας ὁμοῦ , καὶ στέμματ’ ἀνέμοις καὶ θυέλλαισιν μέθες . 
μάλιστα γάρ νιν δήξομαι δράσας τάδε . 
οἳ δ’ ἀνὰ πόλιν στείχοντες ἐξιχνεύσατε τὸν θηλύμορφον ξένον , ὃς ἐσφέρει νόσον καινὴν γυναιξὶ καὶ λέχη λυμαίνεται . 
κἄνπερ λάβητε , δέσμιον πορεύσατε δεῦρ’ αὐτόν , ὡς ἂν λευσίμου δίκης τυχὼν θάνῃ , πικρὰν βάκχευσιν ἐν Θήβαις ἰδών . 
Τειρεσίας ὦ σχέτλῑ , ὡς οὐκ οἶσθα ποῦ ποτ’ εἶ λόγων . 
μέμηνας ἤδη · καὶ πρὶν ἐξέστης φρενῶν . 
στείχωμεν ἡμεῖς , Κάδμε , κἀξαιτώμεθα ὑπέρ τε τούτου καίπερ ὄντος ἀγρίου ὑπέρ τε πόλεως τὸν θεὸν μηδὲν νέον δρᾶν . 
ἀλλ’ ἕπου μοι κισσίνου βάκτρου μέτα , πειρῶ δ’ ἀνορθοῦν σῶμ’ ἐμόν , κἀγὼ τὸ σόν · 
γέροντε δ’ αἰσχρὸν δύο πεσεῖν · ἴτω δ’ ὅμως , τῷ Βακχίῳ γὰρ τῷ Διὸς δουλευτέον . 
Πενθεὺς δ’ ὅπως μὴ πένθος εἰσοίσει δόμοις τοῖς σοῖσι , Κάδμε · μαντικῇ μὲν οὐ λέγω , τοῖς πράγμασιν δέ · μῶρα γὰρ μῶρος λέγει . 
Χορός 
Ὁσία πότνα θεῶν , 
Ὁσία δ’ ἃ κατὰ γᾶν χρυσέαν πτέρυγα φέρεις , τάδε Πενθέως ἀίεις ; 
ἀίεις οὐχ ὁσίαν ὕβριν ἐς τὸν Βρόμιον , τὸν 
Σεμέλας , τὸν παρὰ καλλι‐ στεφάνοις εὐφροσύναις δαί‐ μονα πρῶτον μακάρων ; 
ὃς τάδ’ ἔχει , θιασεύειν τε χοροῖς μετά τ’ αὐλοῦ γελάσαι ἀποπαῦσαί τε μερίμνας , ὁπόταν βότρυος ἔλθῃ γάνος ἐν δαιτὶ θεῶν , κις‐ σοφόροις δ’ ἐν θαλίαις ἀν‐ δράσι κρατὴρ ὕπνον ἀμ‐ φιβάλλῃ . 
Χορός ἀχαλίνων στομάτων ἀνόμου τ’ ἀφροσύνας τὸ τέλος δυστυχία · 
ὁ δὲ τᾶς ἡσυχίας βίοτος καὶ τὸ φρονεῖν ἀσάλευτόν τε μένει καὶ συνέχει δώματα · πόρσω γὰρ ὅμως αἰθέρα ναίον‐ τες ὁρῶσιν τὰ βροτῶν οὐρανίδαι . 
τὸ σοφὸν δ’ οὐ σοφία τό τε μὴ θνητὰ φρονεῖν . 
βραχὺς αἰών · ἐπὶ τούτῳ δέ τις ἂν μεγάλα διώκων τὰ παρόντ’ οὐχὶ φέροι . 
μαι‐ νομένων οἵδε τρόποι καὶ κακοβούλων παρ’ ἔμοι‐ γε φωτῶν . 
Χορός ἱκοίμαν ποτὶ Κύπρον , νᾶσον τᾶς Ἀφροδίτας , ἵν’ οἱ θελξίφρονες νέμον‐ ται θνατοῖσιν Ἔρωτες , 
Πάφον θ’ ἃν ἑκατόστομοι βαρβάρου ποταμοῦ ῥοαὶ καρπίζουσιν ἄνομβροι . 
οὗ δ’ ἁ καλλιστευομένα 
Πιερία μούσειος ἕδρα , σεμνὰ κλιτὺς Ὀλύμπου , ἐκεῖσ’ ἄγε με , Βρόμιε Βρόμιε , πρόβακχ’ εὔιε δαῖμον . 
ἐκεῖ Χάριτες , ἐκεῖ δὲ Πόθος · ἐκεῖ δὲ βάκ‐ χαις θέμις ὀργιάζειν . 
Χορός ὁ δαίμων ὁ Διὸς παῖς χαίρει μὲν θαλίαισιν , φιλεῖ δ’ ὀλβοδότειραν Εἰ‐ ρήναν , κουροτρόφον θεάν . 
ἴσαν δ’ ἔς τε τὸν ὄλβιον τόν τε χείρονα δῶκ’ ἔχειν οἴνου τέρψιν ἄλυπον · 
μισεῖ δ’ ᾧ μὴ ταῦτα μέλει , κατὰ φάος νύκτας τε φίλας εὐαίωνα διαζῆν , σοφὰν δ’ ἀπέχειν πραπίδα φρένα τε περισσῶν παρὰ φωτῶν · 
τὸ πλῆθος ὅ τι τὸ φαυλότερον ἐνόμισε χρῆ‐ ταί τε , τόδ’ ἂν δεχοίμαν . 
Θεράπων 
Πενθεῦ , πάρεσμεν τήνδ’ ἄγραν ἠγρευκότες ἐφ’ ἣν ἔπεμψας , οὐδ’ ἄκρανθ’ ὡρμήσαμεν . 
ὁ θὴρ δ’ ὅδ’ ἡμῖν πρᾶος οὐδ’ ὑπέσπασεν φυγῇ πόδ’ , ἀλλ’ ἔδωκεν οὐκ ἄκων χέρας οὐδ’ ὠχρός , οὐδ’ ἤλλαξεν οἰνωπὸν γένυν , γελῶν δὲ καὶ δεῖν κἀπάγειν ἐφίετο ἔμενέ τε , τοὐμὸν εὐτρεπὲς ποιούμενος . 
κἀγὼ δῑ αἰδοῦς εἶπον · Ὦ ξέν’ , οὐχ ἑκὼν ἄγω σε , Πενθέως δ’ ὅς μ’ ἔπεμψ’ ἐπιστολαῖς . 
ἃς δ’ αὖ σὺ βάκχας εἷρξας , ἃς συνήρπασας κἄδησας ἐν δεσμοῖσι πανδήμου στέγης , φροῦδαί γ’ ἐκεῖναι λελυμέναι πρὸς ὀργάδας σκιρτῶσι Βρόμιον ἀνακαλούμεναι θεόν · 
αὐτόματα δ’ αὐταῖς δεσμὰ διελύθη ποδῶν κλῇδές τ’ ἀνῆκαν θύρετρ’ ἄνευ θνητῆς χερός . 
πολλῶν δ’ ὅδ’ ἁνὴρ θαυμάτων ἥκει πλέως ἐς τάσδε Θήβας . 
σοὶ δὲ τἄλλα χρὴ μέλειν . 
Πενθεύς μέθεσθε χειρῶν τοῦδ’ · ἐν ἄρκυσιν γὰρ ὢν οὐκ ἔστιν οὕτως ὠκὺς ὥστε μ’ ἐκφυγεῖν . 
ἀτὰρ τὸ μὲν σῶμ’ οὐκ ἄμορφος εἶ , ξένε , ὡς ἐς γυναῖκας , ἐφ’ ὅπερ ἐς Θήβας πάρει · 
πλόκαμός τε γάρ σου ταναός , οὐ πάλης ὕπο , γένυν παρ’ αὐτὴν κεχυμένος , πόθου πλέως · 
λευκὴν δὲ χροιὰν ἐκ παρασκευῆς ἔχεις , οὐχ ἡλίου βολαῖσιν , ἀλλ’ ὑπὸ σκιᾶς , τὴν Ἀφροδίτην καλλονῇ θηρώμενος . 
πρῶτον μὲν οὖν μοι λέξον ὅστις εἶ γένος . 
Διόνυσος οὐ κόμπος οὐδείς · ῥᾴδιον δ’ εἰπεῖν τόδε . 
τὸν ἀνθεμώδη Τμῶλον οἶσθά που κλύων . 
Πενθεύς οἶδ’ , ὃς τὸ Σάρδεων ἄστυ περιβάλλει κύκλῳ . 
Διόνυσος ἐντεῦθέν εἰμι , Λυδία δέ μοι πατρίς . 
Πενθεύς πόθεν δὲ τελετὰς τάσδ’ ἄγεις ἐς Ἑλλάδα ; 
Διόνυσος 
Διόνυσος ἡμᾶς εἰσέβησ’ , ὁ τοῦ Διός . 
Πενθεύς 
Ζεὺς δ’ ἔστ’ ἐκεῖ τις , ὃς νέους τίκτει θεούς ; 
Διόνυσος οὔκ , ἀλλ’ ὁ Σεμέλην ἐνθάδε ζεύξας γάμοις . 
Πενθεύς πότερα δὲ νύκτωρ σ’ ἢ κατ’ ὄμμ’ ἠνάγκασεν ; 
Διόνυσος ὁρῶν ὁρῶντα , καὶ δίδωσιν ὄργια . 
Πενθεύς τὰ δ’ ὄργῑ ἐστὶ τίν’ ἰδέαν ἔχοντά σοι ; 
Διόνυσος ἄρρητ’ ἀβακχεύτοισιν εἰδέναι βροτῶν . 
Πενθεύς ἔχει δ’ ὄνησιν τοῖσι θύουσιν τίνα ; 
Διόνυσος οὐ θέμις ἀκοῦσαί σ’ , ἔστι δ’ ἄξῑ εἰδέναι . 
Πενθεύς εὖ τοῦτ’ ἐκιβδήλευσας , ἵν’ ἀκοῦσαι θέλω . 
Διόνυσος ἀσέβειαν ἀσκοῦντ’ ὄργῑ ἐχθαίρει θεοῦ . 
Πενθεύς τὸν θεὸν ὁρᾶν γὰρ φὴ|ς σαφῶς , ποῖός τις ἦν ; 
Διόνυσος ὁποῖος ἤθελ’ · οὐκ ἐγὼ ’τασσον τόδε . 
Πενθεύς τοῦτ’ αὖ παρωχέτευσας εὖ κοὐδὲν λέγων . 
Διόνυσος δόξει τις ἀμαθεῖ σοφὰ λέγων οὐκ εὖ φρονεῖν . 
Πενθεύς ἦλθες δὲ πρῶτα δεῦρ’ ἄγων τὸν δαίμονα ; 
Διόνυσος πᾶς ἀναχορεύει βαρβάρων τάδ’ ὄργια . 
Πενθεύς φρονοῦσι γὰρ κάκιον Ἑλλήνων πολύ . 
Διόνυσος τάδ’ εὖ γε μᾶλλον · οἱ νόμοι δὲ διάφοροι . 
Πενθεύς τὰ δ’ ἱερὰ νύκτωρ ἢ μεθ’ ἡμέραν τελεῖς ; 
Διόνυσος νύκτωρ τὰ πολλά · σεμνότητ’ ἔχει σκότος . 
Πενθεύς τοῦτ’ ἐς γυναῖκας δόλιόν ἐστι καὶ σαθρόν . 
Διόνυσος κἀν ἡμέρᾳ τό γ’ αἰσχρὸν ἐξεύροι τις ἄν . 
Πενθεύς δίκην σε δοῦναι δεῖ σοφισμάτων κακῶν . 
Διόνυσος σὲ δ’ ἀμαθίας γε κἀσεβοῦντ’ ἐς τὸν θεόν . 
Πενθεύς ὡς θρασὺς ὁ βάκχος κοὐκ ἀγύμναστος λόγων . 
Διόνυσος εἴφ’ ὅ τι παθεῖν δεῖ · τί με τὸ δεινὸν ἐργάσῃ ; 
Πενθεύς πρῶτον μὲν ἁβρὸν βόστρυχον τεμῶ σέθεν . 
Διόνυσος ἱερὸς ὁ πλόκαμος · τῷ θεῷ δ’ αὐτὸν τρέφω . 
Πενθεύς ἔπειτα θύρσον τόνδε παράδος ἐκ χεροῖν . 
Διόνυσος αὐτός μ’ ἀφαιροῦ · τόνδε Διονύσου φορῶ . 
Πενθεύς εἱρκταῖσί τ’ ἔνδον σῶμα σὸν φυλάξομεν . 
Διόνυσος λύσει μ’ ὁ δαίμων αὐτός , ὅταν ἐγὼ θέλω . 
Πενθεύς ὅταν γε καλέσῃς αὐτὸν ἐν βάκχαις σταθείς . 
Διόνυσος καὶ νῦν ἃ πάσχω πλησίον παρὼν ὁρᾷ . 
Πενθεύς καὶ ποῦ ’στιν ; 
οὐ γὰρ φανερὸς ὄμμασίν γ’ ἐμοῖς . 
Διόνυσος παρ’ ἐμοί · σὺ δ’ ἀσεβὴς αὐτὸς ὢν οὐκ εἰσορᾷς . 
Πενθεύς λάζυσθε · καταφρονεῖ με καὶ Θήβας ὅδε . 
Διόνυσος αὐδῶ με μὴ δεῖν σωφρονῶν οὐ σώφροσιν . 
Πενθεύς ἐγὼ δὲ δεῖν γε , κυριώτερος σέθεν . 
Διόνυσος οὐκ οἶσθ’ ὅ τι ζῇς , οὐδ’ ὃ δρᾷς , οὐδ’ ὅστις εἶ . 
Πενθεύς 
Πενθεύς , Ἀγαύης παῖς , πατρὸς δ’ Ἐχίονος . 
Διόνυσος ἐνδυστυχῆσαι τοὔνομ’ ἐπιτήδειος εἶ . 
Πενθεύς χώρει · καθείρξατ’ αὐτὸν ἱππικαῖς πέλας φάτναισιν , ὡς ἂν σκότιον εἰσορᾷ κνέφας . 
ἐκεῖ χόρευε · τάσδε δ’ ἃς ἄγων πάρει κακῶν συνεργοὺς ἢ διεμπολήσομεν ἢ χεῖρα δούπου τοῦδε καὶ βύρσης κτύπου παύσας , ἐφ’ ἱστοῖς δμωίδας κεκτήσομαι . 
Διόνυσος στείχοιμ’ ἄν · ὅ τι γὰρ μὴ χρεών , οὔτοι χρεὼν παθεῖν . 
ἀτάρ τοι τῶνδ’ ἄποιν’ ὑβρισμάτων μέτεισι Διόνυσός σ’ , ὃν οὐκ εἶναι λέγεις · 
ἡμᾶς γὰρ ἀδικῶν κεῖνον εἰς δεσμοὺς ἄγεις . 
Χορός 
Ἀχελῴου θύγατερ , πότνῑ εὐπάρθενε Δίρκα , σὺ γὰρ ἐν σαῖς ποτε παγαῖς τὸ Διὸς βρέφος ἔλαβες , ὅτε μηρῷ πυρὸς ἐξ ἀ‐ θανάτου Ζεὺς ὁ τεκὼν ἥρ‐ πασέ νιν , τάδ’ ἀναβοάσας · 
Ἴθι , Διθύραμβ’ , ἐμὰν ἄρ‐ σενα τάνδε βᾶθι νηδύν · 
ἀναφαίνω σε τόδ’ , ὦ Βάκ‐ χιε , Θήβαις ὀνομάζειν . 
σὺ δέ μ’ , ὦ μάκαιρα Δίρκα , στεφανηφόρους ἀπωθῇ θιάσους ἔχουσαν ἐν σοί . 
τί μ’ ἀναίνῃ ; 
τί με φεύγεις ; 
ἔτι ναὶ τὰν βοτρυώδη 
Διονύσου χάριν οἴνας , ἔτι σοι τοῦ Βρομίου μελήσει . 
Χορός οἵαν οἵαν ὀργὰν ἀναφαίνει χθόνιον γένος ἐκφύς τε δράκοντός ποτε Πενθεύς , ὃν Ἐχίων ἐφύτευσε χθόνιος , ἀγριωπὸν τέρας , οὐ φῶ‐ τα βρότειον , φόνιον δ’ ὥς‐ τε γίγαντ’ ἀντίπαλον θεοῖς · 
ὃς ἔμ’ ἐν βρόχοισι τὰν τοῦ 
Βρομίου τάχα ξυνάψει , τὸν ἐμὸν δ’ ἐντὸς ἔχει δώ‐ ματος ἤδη θιασώταν σκοτίαις κρυπτὸν ἐν εἱρκταῖς . 
ἐσορᾷς τάδ’ , ὦ Διὸς παῖ 
Διόνυσε , σοὺς προφήτας ἐν ἁμίλλαισιν ἀνάγκας ; 
μόλε , χρυσῶπα τινάσσων , ἄνα , θύρσον κατ’ Ὄλυμπον , φονίου δ’ ἀνδρὸς ὕβριν κατάσχες . 
Χορός πόθι Νύσας ἄρα τᾶς θη‐ ροτρόφου θυρσοφορεῖς θιάσους , ὦ Διόνυσ’ , ἢ κορυφαῖς Κωρυκίαις ; 
τάχα δ’ ἐν ταῖς πολυδένδρες‐ σιν Ὀλύμπου θαλάμαις , ἔν‐ θα ποτ’ Ὀρφεὺς κιθαρίζων σύναγεν δένδρεα μούσαις , σύναγεν θῆρας ἀγρώτας . 
μάκαρ ὦ Πιερία , σέβεταί σ’ Εὔιος , ἥξει τε χορεύσων ἅμα βακχεύ‐ μασι , τόν τ’ ὠκυρόαν διαβὰς Ἀξιὸν εἱλις‐ σομένας Μαινάδας ἄξει , 
Λυδίαν πατέρα τε , τὸν τᾶς εὐδαιμονίας βροτοῖς ὀλβοδόταν , τὸν ἔκλυον εὔιππον χώραν ὕδασιν καλλίστοισι λιπαίνειν . 
Διόνυσος ἰώ , κλύετ’ ἐμᾶς κλύετ’ αὐδᾶς , ἰὼ βάκχαι , ἰὼ βάκχαι . 
Χορός τίς ὅδε , τίς <ὅδε> 
πόθεν ὁ κέλαδος ἀνά μ’ ἐκάλεσεν Εὐίου ; 
Διόνυσος ἰὼ ἰώ , πάλιν αὐδῶ , ὁ Σεμέλας , ὁ Διὸς παῖς . 
Χορός ἰὼ ἰὼ δέσποτα δέσποτα , μόλε νυν ἡμέτερον ἐς θίασον , ὦ Βρόμιε Βρόμιε . 
Διόνυσος 
<σεῖε> 
πέδον χθονὸς Ἔννοσι πότνια . 
Χορός ἆ ἆ , τάχα τὰ Πενθέως μέλαθρα διατι‐ νάξεται πεσήμασιν . 
— 
ὁ Διόνυσος ἀνὰ μέλαθρα · 
σέβετέ νιν . 
— 
σέβομεν ὤ . 
— 
εἴδετε λάινα κίοσιν ἔμβολα διάδρομα τάδε ; 
Βρόμιος <ὅδ’> 
ἀλα‐ λάζεται στέγας ἔσω . 
Διόνυσος ἅπτε κεραύνιον αἴθοπα λαμπάδα · 
σύμφλεγε σύμφλεγε δώματα Πενθέος . 
Χορός ἆ ἆ , πῦρ οὐ λεύσσεις , οὐδ’ αὐγάζῃ , 
Σεμέλας ἱερὸν ἀμφὶ τάφον , ἅν ποτε κεραυνόβολος ἔλιπε φλόγα 
Δίου βροντᾶς ; 
δίκετε πεδόσε τρομερὰ σώματα δίκετε , Μαινάδες · ὁ γὰρ ἄναξ ἄνω κάτω τιθεὶς ἔπεισι μέλαθρα τάδε Διὸς γόνος . 
Διόνυσος βάρβαροι γυναῖκες , οὕτως ἐκπεπληγμέναι φόβῳ πρὸς πέδῳ πεπτώκατ’ ; 
ᾔσθησθ’ , ὡς ἔοικε , Βακχίου διατινάξαντος † 
δῶμα Πενθέως · ἀλλ’ ἐξανίστατε † σῶμα καὶ θαρσεῖτε σαρκὸς ἐξαμείψασαι τρόμον . 
Χορός ὦ φάος μέγιστον ἡμῖν εὐίου βακχεύματος , ὡς ἐσεῖδον ἀσμένη σε , μονάδ’ ἔχουσ’ ἐρημίαν . 
Διόνυσος εἰς ἀθυμίαν ἀφίκεσθ’ , ἡνίκ’ εἰσεπεμπόμην , 
Πενθέως ὡς ἐς σκοτεινὰς ὁρκάνας πεσούμενος ; 
Χορός πῶς γὰρ οὔ ; 
τίς μοι φύλαξ ἦν , εἰ σὺ συμφορᾶς τύχοις ; 
ἀλλὰ πῶς ἠλευθερώθης ἀνδρὸς ἀνοσίου τυχών ; 
Διόνυσος αὐτὸς ἐξέσῳσ’ ἐμαυτὸν ῥᾳδίως ἄνευ πόνου . 
Χορός οὐδέ σου συνῆψε χεῖρε δεσμίοισιν ἐν βρόχοις ; 
Διόνυσος ταῦτα καὶ καθύβρισ’ αὐτόν , ὅτι με δεσμεύειν δοκῶν οὔτ’ ἔθιγεν οὔθ’ ἥψαθ’ ἡμῶν , ἐλπίσιν δ’ ἐβόσκετο . 
πρὸς φάτναις δὲ ταῦρον εὑρών , οὗ καθεῖρξ’ ἡμᾶς ἄγων , τῷδε περὶ βρόχους ἔβαλλε γόνασι καὶ χηλαῖς ποδῶν , θυμὸν ἐκπνέων , ἱδρῶτα σώματος στάζων ἄπο , χείλεσιν διδοὺς ὀδόντας · πλησίον δ’ ἐγὼ παρὼν ἥσυχος θάσσων ἔλευσσον . 
ἐν δὲ τῷδε τῷ χρόνῳ ἀνετίναξ’ ἐλθὼν ὁ Βάκχος δῶμα καὶ μητρὸς τάφῳ πῦρ ἀνῆψ’ · ὃ δ’ ὡς ἐσεῖδε , δώματ’ αἴθεσθαι δοκῶν , ᾖσσ’ ἐκεῖσε κᾆτ’ ἐκεῖσε , δμωσὶν Ἀχελῷον φέρειν ἐννέπων , ἅπας δ’ ἐν ἔργῳ δοῦλος ἦν , μάτην πονῶν . 
διαμεθεὶς δὲ τόνδε μόχθον , ὡς ἐμοῦ πεφευγότος , ἵεται ξίφος κελαινὸν ἁρπάσας δόμων ἔσω . 
κᾆθ’ ὁ Βρόμιος , ὡς ἔμοιγε φαίνεται , δόξαν λέγω , φάσμ’ ἐποίησεν κατ’ αὐλήν · ὃ δ’ ἐπὶ τοῦθ’ ὡρμημένος ᾖσσε κἀκέντει φαεννὸν <αἰθέρ’> , ὡς σφάζων ἐμέ . 
πρὸς δὲ τοῖσδ’ αὐτῷ τάδ’ ἄλλα Βάκχιος λυμαίνεται · 
δώματ’ ἔρρηξεν χαμᾶζε · συντεθράνωται δ’ ἅπαν πικροτάτους ἰδόντι δεσμοὺς τοὺς ἐμούς · κόπου δ’ ὕπο διαμεθεὶς ξίφος παρεῖται · πρὸς θεὸν γὰρ ὢν ἀνὴρ ἐς μάχην ἐλθεῖν ἐτόλμησε . 
ἥσυχος δ’ ἐκβὰς ἐγὼ δωμάτων ἥκω πρὸς ὑμᾶς , Πενθέως οὐ φροντίσας . 
ὡς δέ μοι δοκεῖ — 
ψοφεῖ γοῦν ἀρβύλη δόμων ἔσω — ἐς προνώπῑ αὐτίχ’ ἥξει . 
τί ποτ’ ἄρ’ ἐκ τούτων ἐρεῖ ; 
ῥᾳδίως γὰρ αὐτὸν οἴσω , κἂν πνέων ἔλθῃ μέγα . 
πρὸς σοφοῦ γὰρ ἀνδρὸς ἀσκεῖν σώφρον’ εὐοργησίαν . 
Πενθεύς πέπονθα δεινά · διαπέφευγέ μ’ ὁ ξένος , ὃς ἄρτι δεσμοῖς ἦν κατηναγκασμένος . 
ἔα ἔα · 
ὅδ’ ἐστὶν ἁνήρ · τί τάδε ; 
πῶς προνώπιος φαίνῃ πρὸς οἴκοις τοῖς ἐμοῖς , ἔξω βεβώς ; 
Διόνυσος στῆσον πόδ’ , ὀργῇ δ’ ὑπόθες ἥσυχον πόδα . 
Πενθεύς πόθεν σὺ δεσμὰ διαφυγὼν ἔξω περᾷς ; 
Διόνυσος οὐκ εἶπον‐‐ἢ οὐκ ἤκουσας‐‐ὅτι λύσει μέ τις ; 
Πενθεύς τίς ; 
τοὺς λόγους γὰρ ἐσφέρεις καινοὺς ἀεί . 
Διόνυσος ὃς τὴν πολύβοτρυν ἄμπελον φύει βροτοῖς . 
Πενθεύς 
Διόνυσος ὠνείδισας δὴ τοῦτο Διονύσῳ καλόν . 
Πενθεύς κλῄειν κελεύω πάντα πύργον ἐν κύκλῳ . 
Διόνυσος τί δ’ ; 
οὐχ ὑπερβαίνουσι καὶ τείχη θεοί ; 
Πενθεύς σοφὸς σοφὸς σύ , πλὴν ἃ δεῖ σ’ εἶναι σοφόν . 
Διόνυσος ἃ δεῖ μάλιστα , ταῦτ’ ἔγωγ’ ἔφυν σοφός . 
κείνου δ’ ἀκούσας πρῶτα τοὺς λόγους μάθε , ὃς ἐξ ὄρους πάρεστιν ἀγγελῶν τί σοι · 
ἡμεῖς δέ σοι μενοῦμεν , οὐ φευξούμεθα . 
Ἄγγελος 
Πενθεῦ κρατύνων τῆσδε Θηβαίας χθονός , ἥκω Κιθαιρῶν’ ἐκλιπών , ἵν’ οὔποτε λευκῆς χιόνος ἀνεῖσαν εὐαγεῖς βολαί . 
Πενθεύς ἥκεις δὲ ποίαν προστιθεὶς σπουδὴν λόγου ; 
Ἄγγελος βάκχας ποτνιάδας εἰσιδών , αἳ τῆσδε γῆς οἴστροισι λευκὸν κῶλον ἐξηκόντισαν , ἥκω φράσαι σοὶ καὶ πόλει χρῄζων , ἄναξ , ὡς δεινὰ δρῶσι θαυμάτων τε κρείσσονα . 
θέλω δ’ ἀκοῦσαι , πότερά σοι παρρησίᾳ φράσω τὰ κεῖθεν ἢ λόγον στειλώμεθα · 
τὸ γὰρ τάχος σου τῶν φρενῶν δέδοικ’ , ἄναξ , καὶ τοὐξύθυμον καὶ τὸ βασιλικὸν λίαν . 
Πενθεύς λέγ’ , ὡς ἀθῷος ἐξ ἐμοῦ πάντως ἔσῃ . 
τοῖς γὰρ δικαίοις οὐχὶ θυμοῦσθαι χρεών . 
ὅσῳ δ’ ἂν εἴπῃς δεινότερα βακχῶν πέρι , τοσῷδε μᾶλλον τὸν ὑποθέντα τὰς τέχνας γυναιξὶ τόνδε τῇ δίκῃ προσθήσομεν . 
Ἄγγελος ἀγελαῖα μὲν βοσκήματ’ ἄρτι πρὸς λέπας μόσχων ὑπεξήκριζον , ἡνίχ’ ἥλιος ἀκτῖνας ἐξίησι θερμαίνων χθόνα . 
ὁρῶ δὲ θιάσους τρεῖς γυναικείων χορῶν , ὧν ἦρχ’ ἑνὸς μὲν Αὐτονόη , τοῦ δευτέρου μήτηρ Ἀγαύη σή , τρίτου δ’ Ἰνὼ χοροῦ . 
ηὗδον δὲ πᾶσαι σώμασιν παρειμέναι , αἳ μὲν πρὸς ἐλάτης νῶτ’ ἐρείσασαι φόβην , αἳ δ’ ἐν δρυὸς φύλλοισι πρὸς πέδῳ κάρα εἰκῇ βαλοῦσαι σωφρόνως , οὐχ ὡς σὺ φὴ|ς ᾠνωμένας κρατῆρι καὶ λωτοῦ ψόφῳ θηρᾶν καθ’ ὕλην Κύπριν ἠρημωμένας . 
ἡ σὴ δὲ μήτηρ ὠλόλυξεν ἐν μέσαις σταθεῖσα βάκχαις , ἐξ ὕπνου κινεῖν δέμας , μυκήμαθ’ ὡς ἤκουσε κεροφόρων βοῶν . 
αἳ δ’ ἀποβαλοῦσαι θαλερὸν ὀμμάτων ὕπνον ἀνῇξαν ὀρθαί , θαῦμ’ ἰδεῖν εὐκοσμίας , νέαι παλαιαὶ παρθένοι τ’ ἔτ’ ἄζυγες . 
καὶ πρῶτα μὲν καθεῖσαν εἰς ὤμους κόμας νεβρίδας τ’ ἀνεστείλανθ’ ὅσαισιν ἁμμάτων σύνδεσμ’ ἐλέλυτο , καὶ καταστίκτους δορὰς ὄφεσι κατεζώσαντο λιχμῶσιν γένυν . 
αἳ δ’ ἀγκάλαισι δορκάδ’ ἢ σκύμνους λύκων ἀγρίους ἔχουσαι λευκὸν ἐδίδοσαν γάλα , ὅσαις νεοτόκοις μαστὸς ἦν σπαργῶν ἔτι βρέφη λιπούσαις · ἐπὶ δ’ ἔθεντο κισσίνους στεφάνους δρυός τε μίλακός τ’ ἀνθεσφόρου . 
θύρσον δέ τις λαβοῦσ’ ἔπαισεν ἐς πέτραν , ὅθεν δροσώδης ὕδατος ἐκπηδᾷ νοτίς · 
ἄλλη δὲ νάρθηκ’ ἐς πέδον καθῆκε γῆς , καὶ τῇδε κρήνην ἐξανῆκ’ οἴνου θεός · 
ὅσαις δὲ λευκοῦ πώματος πόθος παρῆν , ἄκροισι δακτύλοισι διαμῶσαι χθόνα γάλακτος ἑσμοὺς εἶχον · ἐκ δὲ κισσίνων θύρσων γλυκεῖαι μέλιτος ἔσταζον ῥοαί . 
ὥστ’ , εἰ παρῆσθα , τὸν θεὸν τὸν νῦν ψέγεις εὐχαῖσιν ἂν μετῆλθες εἰσιδὼν τάδε . 
ξυνήλθομεν δὲ βουκόλοι καὶ ποιμένες , κοινῶν λόγων δώσοντες ἀλλήλοις ἔριν ὡς δεινὰ δρῶσι θαυμάτων τ’ ἐπάξια · 
καί τις πλάνης κατ’ ἄστυ καὶ τρίβων λόγων ἔλεξεν εἰς ἅπαντας · Ὦ σεμνὰς πλάκας ναίοντες ὀρέων , θέλετε θηρασώμεθα 
Πενθέως Ἀγαύην μητέρ’ ἐκ βακχευμάτων χάριν τ’ ἄνακτι θώμεθα ; 
εὖ δ’ ἡμῖν λέγειν ἔδοξε , θάμνων δ’ ἐλλοχίζομεν φόβαις κρύψαντες αὑτούς · αἳ δὲ τὴν τεταγμένην ὥραν ἐκίνουν θύρσον ἐς βακχεύματα , 
Ἴακχον ἀθρόῳ στόματι τὸν Διὸς γόνον 
Βρόμιον καλοῦσαι · πᾶν δὲ συνεβάκχεῡ ὄρος καὶ θῆρες , οὐδὲν δ’ ἦν ἀκίνητον δρόμῳ . 
κυρεῖ δ’ Ἀγαύη πλησίον θρῴσκουσά μου · 
κἀγὼ ’ξεπήδησ’ ὡς συναρπάσαι θέλων , λόχμην κενώσας ἔνθ’ ἐκρυπτόμην δέμας . 
ἣ δ’ ἀνεβόησεν · Ὦ δρομάδες ἐμαὶ κύνες , θηρώμεθ’ ἀνδρῶν τῶνδ’ ὕπ’ · ἀλλ’ ἕπεσθέ μοι , ἕπεσθε θύρσοις διὰ χερῶν ὡπλισμέναι . 
ἡμεῖς μὲν οὖν φεύγοντες ἐξηλύξαμεν βακχῶν σπαραγμόν , αἳ δὲ νεμομέναις χλόην μόσχοις ἐπῆλθον χειρὸς ἀσιδήρου μέτα . 
καὶ τὴν μὲν ἂν προσεῖδες εὔθηλον πόριν μυκωμένην ἔχουσαν ἐν χεροῖν δίχα , ἄλλαι δὲ δαμάλας διεφόρουν σπαράγμασιν . 
εἶδες δ’ ἂν ἢ πλεύρ’ ἢ δίχηλον ἔμβασιν ῥιπτόμεν’ ἄνω τε καὶ κάτω · κρεμαστὰ δὲ ἔσταζ’ ὑπ’ ἐλάταις ἀναπεφυρμέν’ αἵματι . 
ταῦροι δ’ ὑβρισταὶ κἀς κέρας θυμούμενοι τὸ πρόσθεν ἐσφάλλοντο πρὸς γαῖαν δέμας , μυριάσι χειρῶν ἀγόμενοι νεανίδων . 
θᾶσσον δὲ διεφοροῦντο σαρκὸς ἐνδυτὰ ἢ σὲ ξυνάψαι βλέφαρα βασιλείοις κόραις . 
χωροῦσι δ’ ὥστ’ ὄρνιθες ἀρθεῖσαι δρόμῳ πεδίων ὑποτάσεις , αἳ παρ’ Ἀσωποῦ ῥοαῖς εὔκαρπον ἐκβάλλουσι Θηβαίων στάχυν · 
Ὑσιάς τ’ Ἐρυθράς θ’ , αἳ Κιθαιρῶνος λέπας νέρθεν κατῳκήκασιν , ὥστε πολέμιοι , ἐπεσπεσοῦσαι πάντ’ ἄνω τε καὶ κάτω διέφερον · ἥρπαζον μὲν ἐκ δόμων τέκνα · 
ὁπόσα δ’ ἐπ’ ὤμοις ἔθεσαν , οὐ δεσμῶν ὕπο προσείχετ’ οὐδ’ ἔπιπτεν ἐς μέλαν πέδον , οὐ χαλκός , οὐ σίδηρος · ἐπὶ δὲ βοστρύχοις πῦρ ἔφερον , οὐδ’ ἔκαιεν . 
οἳ δ’ ὀργῆς ὕπο ἐς ὅπλ’ ἐχώρουν φερόμενοι βακχῶν ὕπο · 
οὗπερ τὸ δεινὸν ἦν θέαμ’ ἰδεῖν , ἄναξ . 
τοῖς μὲν γὰρ οὐχ ᾕμασσε λογχωτὸν βέλος , κεῖναι δὲ θύρσους ἐξανιεῖσαι χερῶν ἐτραυμάτιζον κἀπενώτιζον φυγῇ γυναῖκες ἄνδρας , οὐκ ἄνευ θεῶν τινος . 
πάλιν δ’ ἐχώρουν ὅθεν ἐκίνησαν πόδα , κρήνας ἐπ’ αὐτὰς ἃς ἀνῆκ’ αὐταῖς θεός . 
νίψαντο δ’ αἷμα , σταγόνα δ’ ἐκ παρηίδων γλώσσῃ δράκοντες ἐξεφαίδρυνον χροός . 
τὸν δαίμον’ οὖν τόνδ’ ὅστις ἔστ’ , ὦ δέσποτα , δέχου πόλει τῇδ’ · ὡς τά τ’ ἄλλ’ ἐστὶν μέγας , κἀκεῖνό φασιν αὐτόν , ὡς ἐγὼ κλύω , τὴν παυσίλυπον ἄμπελον δοῦναι βροτοῖς . 
οἴνου δὲ μηκέτ’ ὄντος οὐκ ἔστιν Κύπρις οὐδ’ ἄλλο τερπνὸν οὐδὲν ἀνθρώποις ἔτι . 
Χορός ταρβῶ μὲν εἰπεῖν τοὺς λόγους ἐλευθέρους πρὸς τὸν τύραννον , ἀλλ’ ὅμως εἰρήσεται · 
Διόνυσος ἥσσων οὐδενὸς θεῶν ἔφυ . 
Πενθεύς ἤδη τόδ’ ἐγγὺς ὥστε πῦρ ὑφάπτεται ὕβρισμα βακχῶν , ψόγος ἐς Ἕλληνας μέγας . 
ἀλλ’ οὐκ ὀκνεῖν δεῖ · στεῖχ’ ἐπ’ Ἠλέκτρας ἰὼν πύλας · κέλευε πάντας ἀσπιδηφόρους ἵππων τ’ ἀπαντᾶν ταχυπόδων ἐπεμβάτας πέλτας θ’ ὅσοι πάλλουσι καὶ τόξων χερὶ ψάλλουσι νευράς , ὡς ἐπιστρατεύσομεν βάκχαισιν · οὐ γὰρ ἀλλ’ ὑπερβάλλει τάδε , εἰ πρὸς γυναικῶν πεισόμεσθ’ ἃ πάσχομεν . 
Διόνυσος πείθῃ μὲν οὐδέν , τῶν ἐμῶν λόγων κλύων , 
Πενθεῦ · κακῶς δὲ πρὸς σέθεν πάσχων ὅμως οὔ φημι χρῆναί σ’ ὅπλ’ ἐπαίρεσθαι θεῷ , ἀλλ’ ἡσυχάζειν · Βρόμιος οὐκ ἀνέξεται κινοῦντα βάκχας <σ’> 
εὐίων ὀρῶν ἄπο . 
Πενθεύς οὐ μὴ φρενώσεις μ’ , ἀλλὰ δέσμιος φυγὼν σῴσῃ τόδ’ ; 
ἢ σοὶ πάλιν ἀναστρέψω δίκην ; 
Διόνυσος θύοιμ’ ἂν αὐτῷ μᾶλλον ἢ θυμούμενος πρὸς κέντρα λακτίζοιμι θνητὸς ὢν θεῷ . 
Πενθεύς θύσω , φόνον γε θῆλυν , ὥσπερ ἄξιαι , πολὺν ταράξας ἐν Κιθαιρῶνος πτυχαῖς . 
Διόνυσος φεύξεσθε πάντες · καὶ τόδ’ αἰσχρόν , ἀσπίδας θύρσοισι βακχῶν ἐκτρέπειν χαλκηλάτους 
Πενθεύς ἀπόρῳ γε τῷδε συμπεπλέγμεθα ξένῳ , ὃς οὔτε πάσχων οὔτε δρῶν σιγήσεται . 
Διόνυσος ὦ τᾶν , ἔτ’ ἔστιν εὖ καταστῆσαι τάδε . 
Πενθεύς τί δρῶντα ; 
δουλεύοντα δουλείαις ἐμαῖς ; 
Διόνυσος ἐγὼ γυναῖκας δεῦρ’ ὅπλων ἄξω δίχα . 
Πενθεύς οἴμοι · τόδ’ ἤδη δόλιον ἔς με μηχανᾷ . 
Διόνυσος ποῖόν τι , σῷσαί σ’ εἰ θέλω τέχναις ἐμαῖς ; 
Πενθεύς ξυνέθεσθε κοινῇ τάδ’ , ἵνα βακχεύητ’ ἀεί . 
Διόνυσος καὶ μὴν ξυνεθέμην‐‐τοῦτό γ’ ἔστι‐‐τῷ θεῷ . 
Πενθεύς ἐκφέρετέ μοι δεῦρ’ ὅπλα , σὺ δὲ παῦσαι λέγων . 
Διόνυσος ἆ . 
βούλῃ σφ’ ἐν ὄρεσι συγκαθημένας ἰδεῖν ; 
Πενθεύς μάλιστα , μυρίον γε δοὺς χρυσοῦ σταθμόν . 
Διόνυσος τί δ’ εἰς ἔρωτα τοῦδε πέπτωκας μέγαν ; 
Πενθεύς λυπρῶς νιν εἰσίδοιμ’ ἂν ἐξῳνωμένας . 
Διόνυσος ὅμως δ’ ἴδοις ἂν ἡδέως ἅ σοι πικρά ; 
Πενθεύς σάφ’ ἴσθι , σιγῇ γ’ ὑπ’ ἐλάταις καθήμενος . 
Διόνυσος ἀλλ’ ἐξιχνεύσουσίν σε , κἂν ἔλθῃς λάθρᾳ . 
Πενθεύς ἀλλ’ ἐμφανῶς · καλῶς γὰρ ἐξεῖπας τάδε . 
Διόνυσος ἄγωμεν οὖν σε κἀπιχειρήσεις ὁδῷ ; 
Πενθεύς ἄγ’ ὡς τάχιστα , τοῦ χρόνου δέ σοι φθονῶ . 
Διόνυσος στεῖλαί νυν ἀμφὶ χρωτὶ βυσσίνους πέπλους . 
Πενθεύς τί δὴ τόδ’ ; 
ἐς γυναῖκας ἐξ ἀνδρὸς τελῶ ; 
Διόνυσος μή σε κτάνωσιν , ἢν ἀνὴρ ὀφθῇς ἐκεῖ . 
Πενθεύς εὖ γ’ εἶπας αὖ τόδ’ · ὥς τις εἶ πάλαι σοφός . 
Διόνυσος 
Διόνυσος ἡμᾶς ἐξεμούσωσεν τάδε . 
Πενθεύς πῶς οὖν γένοιτ’ ἂν ἃ σύ με νουθετεῖς καλῶς ; 
Διόνυσος ἐγὼ στελῶ σε δωμάτων ἔσω μολών . 
Πενθεύς τίνα στολήν ; 
ἦ θῆλυν ; 
ἀλλ’ αἰδώς μ’ ἔχει . 
Διόνυσος οὐκέτι θεατὴς μαινάδων πρόθυμος εἶ . 
Πενθεύς στολὴν δὲ τίνα φὴ|ς ἀμφὶ χρῶτ’ ἐμὸν βαλεῖν ; 
Διόνυσος κόμην μὲν ἐπὶ σῷ κρατὶ ταναὸν ἐκτενῶ . 
Πενθεύς τὸ δεύτερον δὲ σχῆμα τοῦ κόσμου τί μοι ; 
Διόνυσος πέπλοι ποδήρεις · ἐπὶ κάρᾳ δ’ ἔσται μίτρα . 
Πενθεύς ἦ καί τι πρὸς τοῖσδ’ ἄλλο προσθήσεις ἐμοί ; 
Διόνυσος θύρσον γε χειρὶ καὶ νεβροῦ στικτὸν δέρας . 
Πενθεύς οὐκ ἂν δυναίμην θῆλυν ἐνδῦναι στολήν . 
Διόνυσος ἀλλ’ αἷμα θήσεις συμβαλὼν βάκχαις μάχην . 
Πενθεύς ὀρθῶς · μολεῖν χρὴ πρῶτον εἰς κατασκοπήν . 
Διόνυσος σοφώτερον γοῦν ἢ κακοῖς θηρᾶν κακά . 
Πενθεύς καὶ πῶς δῑ ἄστεως εἶμι Καδμείους λαθών ; 
Διόνυσος ὁδοὺς ἐρήμους ἴμεν · ἐγὼ δ’ ἡγήσομαι . 
Πενθεύς πᾶν κρεῖσσον ὥστε μὴ ’γγελᾶν βάκχας ἐμοί . 
ἐλθόντ’ ἐς οἴκους . . . ἃν δοκῇ βουλεύσομαι . 
Διόνυσος ἔξεστι · πάντῃ τό γ’ ἐμὸν εὐτρεπὲς πάρα . 
Πενθεύς στείχοιμ’ ἄν · ἢ γὰρ ὅπλ’ ἔχων πορεύσομαι ἢ τοῖσι σοῖσι πείσομαι βουλεύμασιν . 
Διόνυσος γυναῖκες , ἁνὴρ ἐς βόλον καθίσταται , ἥξει δὲ βάκχας , οὗ θανὼν δώσει δίκην . 
Διόνυσε , νῦν σὸν ἔργον · οὐ γὰρ εἶ πρόσω · 
τεισώμεθ’ αὐτόν . 
πρῶτα δ’ ἔκστησον φρενῶν , ἐνεὶς ἐλαφρὰν λύσσαν · ὡς φρονῶν μὲν εὖ οὐ μὴ θελήσῃ θῆλυν ἐνδῦναι στολήν , ἔξω δ’ ἐλαύνων τοῦ φρονεῖν ἐνδύσεται . 
χρῄζω δέ νιν γέλωτα Θηβαίοις ὀφλεῖν γυναικόμορφον ἀγόμενον δῑ ἄστεως ἐκ τῶν ἀπειλῶν τῶν πρίν , αἷσι δεινὸς ἦν . 
ἀλλ’ εἶμι κόσμον ὅνπερ εἰς Ἅιδου λαβὼν ἄπεισι μητρὸς ἐκ χεροῖν κατασφαγείς , 
Πενθεῖ προσάψων · γνώσεται δὲ τὸν Διὸς 
Διόνυσον , ὃς πέφυκεν ἐν τέλει θεός , δεινότατος , ἀνθρώποισι δ’ ἠπιώτατος . 
Χορός ἆρ’ ἐν παννυχίοις χοροῖς θήσω ποτὲ λευκὸν πόδ’ ἀναβακχεύουσα , δέραν εἰς αἰθέρα δροσερὸν ῥίπτουσ’ , ὡς νεβρὸς χλοεραῖς ἐμπαί‐ ζουσα λείμακος ἡδοναῖς , ἡνίκ’ ἂν φοβερὰν φύγῃ θήραν ἔξω φυλακᾶς εὐπλέκτων ὑπὲρ ἀρκύων , θωΰσσων δὲ κυναγέτας συντείνῃ δράμημα κυνῶν · 
μόχθοις τ’ ὠκυδρόμοις τ’ ἀέλ‐ λαις θρῴσκει πεδίον παραποτάμιον , ἡδομένα βροτῶν ἐρημίαις σκιαρο‐ κόμοιό τ’ ἔρνεσιν ὕλας . 
τί τὸ σοφόν ; 
ἢ τί τὸ κάλλιον παρὰ θεῶν γέρας ἐν βροτοῖς ἢ χεῖρ’ ὑπὲρ κορυφᾶς τῶν ἐχθρῶν κρείσσω κατέχειν ; 
ὅ τι καλὸν φίλον ἀεί . 
Χορός ὁρμᾶται μόλις , ἀλλ’ ὅμως πιστόν <τι> 
τὸ θεῖον σθένος · ἀπευθύνει δὲ βροτῶν τούς τ’ ἀγνωμοσύναν τιμῶν‐ τας καὶ μὴ τὰ θεῶν αὔξον‐ τας σὺν μαινομένᾳ δόξᾳ . 
κρυπτεύουσι δὲ ποικίλως δαρὸν χρόνου πόδα καὶ θηρῶσιν τὸν ἄσεπτον . 
οὐ γὰρ κρεῖσσόν ποτε τῶν νόμων γιγνώσκειν χρὴ καὶ μελετᾶν . 
κούφα γὰρ δαπάνα νομί‐ ζειν ἰσχὺν τόδ’ ἔχειν , ὅ τι ποτ’ ἄρα τὸ δαιμόνιον , τό τ’ ἐν χρόνῳ μακρῷ νόμιμον ἀεὶ φύσει τε πεφυκός . 
τί τὸ σοφόν ; 
ἢ τί τὸ κάλλιον παρὰ θεῶν γέρας ἐν βροτοῖς ἢ χεῖρ’ ὑπὲρ κορυφᾶς τῶν ἐχθρῶν κρείσσω κατέχειν ; 
ὅ τι καλὸν φίλον ἀεί . 
Χορός εὐδαίμων μὲν ὃς ἐκ θαλάσσας ἔφυγε χεῖμα , λιμένα δ’ ἔκιχεν · 
εὐδαίμων δ’ ὃς ὕπερθε μόχθων ἐγένεθ’ · ἑτέρᾳ δ’ ἕτερος ἕτερον ὄλβῳ καὶ δυνάμει παρῆλθεν . 
μυρίαι δ’ ἔτι μυρίοις εἰσὶν ἐλπίδες · αἳ μὲν τελευτῶσιν ἐν ὄλβῳ βροτοῖς , αἳ δ’ ἀπέβησαν · 
τὸ δὲ κατ’ ἦμαρ ὅτῳ βίοτος εὐδαίμων , μακαρίζω . 
Διόνυσος σὲ τὸν πρόθυμον ὄνθ’ ἃ μὴ χρεὼν ὁρᾶν σπεύδοντά τ’ ἀσπούδαστα , Πενθέα λέγω , ἔξιθι πάροιθε δωμάτων , ὄφθητί μοι , σκευὴν γυναικὸς μαινάδος βάκχης ἔχων , μητρός τε τῆς σῆς καὶ λόχου κατάσκοπος · 
πρέπεις δὲ Κάδμου θυγατέρων μορφὴν μιᾷ . 
Πενθεύς καὶ μὴν ὁρᾶν μοι δύο μὲν ἡλίους δοκῶ , δισσὰς δὲ Θήβας καὶ πόλισμ’ ἑπτάστομον · 
καὶ ταῦρος ἡμῖν πρόσθεν ἡγεῖσθαι δοκεῖς καὶ σῷ κέρατα κρατὶ προσπεφυκέναι . 
ἀλλ’ ἦ ποτ’ ἦσθα θήρ ; 
τεταύρωσαι γὰρ οὖν . 
Διόνυσος ὁ θεὸς ὁμαρτεῖ , πρόσθεν ὢν οὐκ εὐμενής , ἔνσπονδος ἡμῖν · νῦν δ’ ὁρᾷς ἃ χρή σ’ ὁρᾶν . 
Πενθεύς τί φαίνομαι δῆτ’ ; 
οὐχὶ τὴν Ἰνοῦς στάσιν ἢ τὴν Ἀγαύης ἑστάναι , μητρός γ’ ἐμῆς ; 
Διόνυσος αὐτὰς ἐκείνας εἰσορᾶν δοκῶ σ’ ὁρῶν . 
ἀλλ’ ἐξ ἕδρας σοι πλόκαμος ἐξέστηχ’ ὅδε , οὐχ ὡς ἐγώ νιν ὑπὸ μίτρᾳ καθήρμοσα . 
Πενθεύς ἔνδον προσείων αὐτὸν ἀνασείων τ’ ἐγὼ καὶ βακχιάζων ἐξ ἕδρας μεθώρμισα . 
Διόνυσος ἀλλ’ αὐτὸν ἡμεῖς , οἷς σε θεραπεύειν μέλει , πάλιν καταστελοῦμεν · ἀλλ’ ὄρθου κάρα . 
Πενθεύς ἰδού , σὺ κόσμει · σοὶ γὰρ ἀνακείμεσθα δή . 
Διόνυσος ζῶναί τέ σοι χαλῶσι κοὐχ ἑξῆς πέπλων στολίδες ὑπὸ σφυροῖσι τείνουσιν σέθεν . 
Πενθεύς κἀμοὶ δοκοῦσι παρά γε δεξιὸν πόδα · 
τἀνθένδε δ’ ὀρθῶς παρὰ τένοντ’ ἔχει πέπλος . 
Διόνυσος ἦ πού με τῶν σῶν πρῶτον ἡγήσῃ φίλων , ὅταν παρὰ λόγον σώφρονας βάκχας ἴδῃς . 
Πενθεύς πότερα δὲ θύρσον δεξιᾷ λαβὼν χερὶ ἢ τῇδε , βάκχῃ μᾶλλον εἰκασθήσομαι ; 
Διόνυσος ἐν δεξιᾷ χρὴ χἅμα δεξιῷ ποδὶ αἴρειν νιν · αἰνῶ δ’ ὅτι μεθέστηκας φρενῶν . 
Πενθεύς ἆρ’ ἂν δυναίμην τὰς Κιθαιρῶνος πτυχὰς αὐταῖσι βάκχαις τοῖς ἐμοῖς ὤμοις φέρειν ; 
Διόνυσος δύναῑ ἄν , εἰ βούλοιο · τὰς δὲ πρὶν φρένας οὐκ εἶχες ὑγιεῖς , νῦν δ’ ἔχεις οἵας σε δεῖ . 
Πενθεύς μοχλοὺς φέρωμεν ; 
ἢ χεροῖν ἀνασπάσω κορυφαῖς ὑποβαλὼν ὦμον ἢ βραχίονα ; 
Διόνυσος μὴ σύ γε τὰ Νυμφῶν διολέσῃς ἱδρύματα καὶ Πανὸς ἕδρας ἔνθ’ ἔχει συρίγματα . 
Πενθεύς καλῶς ἔλεξας · οὐ σθένει νικητέον γυναῖκας · ἐλάταισιν δ’ ἐμὸν κρύψω δέμας . 
Διόνυσος κρύψῃ σὺ κρύψιν ἥν σε κρυφθῆναι χρεών , ἐλθόντα δόλιον μαινάδων κατάσκοπον . 
Πενθεύς καὶ μὴν δοκῶ σφᾶς ἐν λόχμαις ὄρνιθας ὣς λέκτρων ἔχεσθαι φιλτάτοις ἐν ἕρκεσιν . 
Διόνυσος οὐκοῦν ἐπ’ αὐτὸ τοῦτ’ ἀποστέλλῃ φύλαξ · 
λήψῃ δ’ ἴσως σφᾶς , ἢν σὺ μὴ ληφθῇς πάρος . 
Πενθεύς κόμιζε διὰ μέσης με Θηβαίας χθονός · 
μόνος γὰρ αὐτῶν εἰμ’ ἀνὴρ τολμῶν τόδε . 
Διόνυσος μόνος σὺ πόλεως τῆσδ’ ὑπερκάμνεις , μόνος · 
τοιγάρ σ’ ἀγῶνες ἀναμένουσιν οὓς ἐχρῆν . 
ἕπου δέ · πομπὸς [δ’] 
εἶμ’ ἐγὼ σωτήριος , κεῖθεν δ’ ἀπάξει σ’ ἄλλος . 
Πενθεύς ἡ τεκοῦσά γε . 
Διόνυσος ἐπίσημον ὄντα πᾶσιν . 
Πενθεύς ἐπὶ τόδ’ ἔρχομαι . 
Διόνυσος φερόμενος ἥξεις . . . 
Πενθεύς ἁβρότητ’ ἐμὴν λέγεις . 
Διόνυσος ἐν χερσὶ μητρός . 
Πενθεύς καὶ τρυφᾶν μ’ ἀναγκάσεις . 
Διόνυσος τρυφάς γε τοιάσδε . 
Πενθεύς ἀξίων μὲν ἅπτομαι . 
Διόνυσος δεινὸς σὺ δεινὸς κἀπὶ δείν’ ἔρχῃ πάθη , ὥστ’ οὐρανῷ στηρίζον εὑρήσεις κλέος . 
ἔκτειν’ , Ἀγαύη , χεῖρας αἵ θ’ ὁμόσποροι 
Κάδμου θυγατέρες · τὸν νεανίαν ἄγω τόνδ’ εἰς ἀγῶνα μέγαν , ὁ νικήσων δ’ ἐγὼ καὶ Βρόμιος ἔσται . 
τἄλλα δ’ αὐτὸ σημανεῖ . 
Χορός ἴτε θοαὶ Λύσσας κύνες ἴτ’ εἰς ὄρος , θίασον ἔνθ’ ἔχουσι Κάδμου κόραι , ἀνοιστρήσατέ νιν ἐπὶ τὸν ἐν γυναικομίμῳ στολᾷ λυσσώδη κατάσκοπον μαινάδων . 
μάτηρ πρῶτά νιν λευρᾶς ἀπὸ πέτρας ἢ σκόλοπος ὄψεται δοκεύοντα , μαινάσιν δ’ ἀπύσει · 
Τίς ὅδ’ ὀρειδρόμων μαστὴρ Καδμείων ἐς ὄρος ἐς ὄρος ἔμολ’ ἔμολεν , ὦ βάκχαι ; 
τίς ἄρα νιν ἔτεκεν ; 
οὐ γὰρ ἐξ αἵματος γυναικῶν ἔφυ , λεαίνας δέ τινος ὅδ’ ἢ Γοργόνων Λιβυσσᾶν γένος . 
ἴτω δίκα φανερός , ἴτω ξιφηφόρος φονεύουσα λαιμῶν διαμπὰξ τὸν ἄθεον ἄνομον ἄδικον Ἐχίονος γόνον γηγενῆ . 
Χορός ὃς ἀδίκῳ γνώμᾳ παρανόμῳ τ’ ὀργᾷ περὶ <σὰ> 
Βάκχῑ , ὄργια ματρός τε σᾶς μανείσᾳ πραπίδι παρακόπῳ τε λήματι στέλλεται , τἀνίκατον ὡς κρατήσων βίᾳ , γνωμᾶν σωφρόνα θάνατος ἀπροφάσι‐ στος ἐς τὰ θεῶν ἔφυ · 
βροτείως τ’ ἔχειν ἄλυπος βίος . 
τὸ σοφὸν οὐ φθονῶ · 
χαίρω θηρεύουσα · τὰ δ’ ἕτερα μεγάλα φανερά τ’ · ὤ , νάει<ν> 
ἐπὶ τὰ καλὰ βίον , ἦμαρ ἐς νύκτα τ’ εὐ‐ αγοῦντ’ εὐσεβεῖν , τὰ δ’ ἔξω νόμιμα δίκας ἐκβαλόντα τιμᾶν θεούς . 
ἴτω δίκα φανερός , ἴτω ξιφηφόρος φονεύουσα λαιμῶν διαμπὰξ τὸν ἄθεον ἄνομον ἄδικον Ἐχίονος τόκον γηγενῆ . 
Χορός φάνηθι ταῦρος ἢ πολύκρανος ἰδεῖν δράκων ἢ πυριφλέγων ὁρᾶσθαι λέων . 
ἴθ’ , ὦ Βάκχε , θηραγρευτᾷ βακχᾶν γελῶντι προσώπῳ περίβαλε βρόχον θανάσιμον ὑπ’ ἀγέλαν πεσόν‐ τι τὰν μαινάδων . 
Ἄγγελος Β ὦ δῶμ’ ὃ πρίν ποτ’ εὐτύχεις ἀν’ Ἑλλάδα , 
Σιδωνίου γέροντος , ὃς τὸ γηγενὲς δράκοντος ἔσπειρ’ Ὄφεος ἐν γαίᾳ θέρος , ὥς σε στενάζω , δοῦλος ὢν μέν , ἀλλ’ ὅμως 
[χρηστοῖσι δούλοις συμφορὰ τὰ δεσποτῶν] . 
Χορός τί δ’ ἔστιν ; 
ἐκ βακχῶν τι μηνύεις νέον ; 
Ἄγγελος 
Πενθεὺς ὄλωλεν , παῖς Ἐχίονος πατρός . 
Χορός ὦναξ Βρόμιε , θεὸς φαίνῃ μέγας . 
Ἄγγελος πῶς φῄς ; 
τί τοῦτ’ ἔλεξας ; 
ἦ ’πὶ τοῖς ἐμοῖς χαίρεις κακῶς πράσσουσι δεσπόταις , γύναι ; 
Χορός εὐάζω ξένα μέλεσι βαρβάροις · 
οὐκέτι γὰρ δεσμῶν ὑπὸ φόβῳ πτήσσω . 
Ἄγγελος 
Θήβας δ’ ἀνάνδρους ὧδ’ ἄγεις . . . 
Χορός ὁ Διόνυσος ὁ Διόνυσος , οὐ Θῆβαι κράτος ἔχουσ’ ἐμόν . 
Ἄγγελος συγγνωστὰ μέν σοι , πλὴν ἐπ’ ἐξειργασμένοις κακοῖσι χαίρειν , ὦ γυναῖκες , οὐ καλόν . 
Χορός ἔννεπέ μοι , φράσον , τίνι μόρῳ θνῄσκει ἄδικος ἄδικά τ’ ἐκπορίζων ἀνήρ ; 
Ἄγγελος ἐπεὶ θεράπνας τῆσδε Θηβαίας χθονὸς λιπόντες ἐξέβημεν Ἀσωποῦ ῥοάς , λέπας Κιθαιρώνειον εἰσεβάλλομεν 
Πενθεύς τε κἀγώ‐‐δεσπότῃ γὰρ εἱπόμην‐‐ ξένος θ’ ὃς ἡμῖν πομπὸς ἦν θεωρίας . 
πρῶτον μὲν οὖν ποιηρὸν ἵζομεν νάπος , τά τ’ ἐκ ποδῶν σιγηλὰ καὶ γλώσσης ἄπο σῴζοντες , ὡς ὁρῷμεν οὐχ ὁρώμενοι . 
ἦν δ’ ἄγκος ἀμφίκρημνον , ὕδασι διάβροχον , πεύκαισι συσκιάζον , ἔνθα μαινάδες καθῆντ’ ἔχουσαι χεῖρας ἐν τερπνοῖς πόνοις . 
αἳ μὲν γὰρ αὐτῶν θύρσον ἐκλελοιπότα κισσῷ κομήτην αὖθις ἐξανέστεφον , αἳ δ’ , ἐκλιποῦσαι ποικίλ’ ὡς πῶλοι ζυγά , βακχεῖον ἀντέκλαζον ἀλλήλαις μέλος . 
Πενθεὺς δ’ ὁ τλήμων θῆλυν οὐχ ὁρῶν ὄχλον ἔλεξε τοιάδ’ · Ὦ ξέν’ , οὗ μὲν ἕσταμεν , οὐκ ἐξικνοῦμαι μαινάδων ὄσσοις νόθων · 
ὄχθων δ’ ἔπ’ , ἀμβὰς ἐς ἐλάτην ὑψαύχενα , ἴδοιμ’ ἂν ὀρθῶς μαινάδων αἰσχρουργίαν . 
τοὐντεῦθεν ἤδη τοῦ ξένου <τὸ> 
θαῦμ’ ὁρῶ · 
λαβὼν γὰρ ἐλάτης οὐράνιον ἄκρον κλάδον κατῆγεν , ἦγεν , ἦγεν ἐς μέλαν πέδον · 
κυκλοῦτο δ’ ὥστε τόξον ἢ κυρτὸς τροχὸς τόρνῳ γραφόμενος περιφορὰν ἕλκει δρόμον · 
ὣς κλῶν’ ὄρειον ὁ ξένος χεροῖν ἄγων ἔκαμπτεν ἐς γῆν , ἔργματ’ οὐχὶ θνητὰ δρῶν . 
Πενθέα δ’ ἱδρύσας ἐλατίνων ὄζων ἔπι , ὀρθὸν μεθίει διὰ χερῶν βλάστημ’ ἄνω ἀτρέμα , φυλάσσων μὴ ἀναχαιτίσειέ νιν , ὀρθὴ δ’ ἐς ὀρθὸν αἰθέρ’ ἐστηρίζετο , ἔχουσα νώτοις δεσπότην ἐφήμενον · 
ὤφθη δὲ μᾶλλον ἢ κατεῖδε μαινάδας . 
ὅσον γὰρ οὔπω δῆλος ἦν θάσσων ἄνω , καὶ τὸν ξένον μὲν οὐκέτ’ εἰσορᾶν παρῆν , ἐκ δ’ αἰθέρος φωνή τις , ὡς μὲν εἰκάσαι 
Διόνυσος , ἀνεβόησεν · Ὦ νεάνιδες , ἄγω τὸν ὑμᾶς κἀμὲ τἀμά τ’ ὄργια γέλων τιθέμενον · ἀλλὰ τιμωρεῖσθέ νιν . 
καὶ ταῦθ’ ἅμ’ ἠγόρευε καὶ πρὸς οὐρανὸν καὶ γαῖαν ἐστήριξε φῶς σεμνοῦ πυρός . 
σίγησε δ’ αἰθήρ , σῖγα δ’ ὕλιμος νάπη φύλλ’ εἶχε , θηρῶν δ’ οὐκ ἂν ἤκουσας βοήν . 
αἳ δ’ ὠσὶν ἠχὴν οὐ σαφῶς δεδεγμέναι ἔστησαν ὀρθαὶ καὶ διήνεγκαν κόρας . 
ὃ δ’ αὖθις ἐπεκέλευσεν · ὡς δ’ ἐγνώρισαν σαφῆ κελευσμὸν Βακχίου Κάδμου κόραι , ᾖξαν πελείας ὠκύτητ’ οὐχ ἥσσονες ποδῶν τρέχουσαι συντόνοις δραμήμασι , μήτηρ Ἀγαύη σύγγονοί θ’ ὁμόσποροι πᾶσαί τε βάκχαι · διὰ δὲ χειμάρρου νάπης ἀγμῶν τ’ ἐπήδων θεοῦ πνοαῖσιν ἐμμανεῖς . 
ὡς δ’ εἶδον ἐλάτῃ δεσπότην ἐφήμενον , πρῶτον μὲν αὐτοῦ χερμάδας κραταιβόλους ἔρριπτον , ἀντίπυργον ἐπιβᾶσαι πέτραν , ὄζοισί τ’ ἐλατίνοισιν ἠκοντίζετο . 
ἄλλαι δὲ θύρσους ἵεσαν δῑ αἰθέρος 
Πενθέως , στόχον δύστηνον · ἀλλ’ οὐκ ἤνυτον . 
κρεῖσσον γὰρ ὕψος τῆς προθυμίας ἔχων καθῆσθ’ ὁ τλήμων , ἀπορίᾳ λελημμένος . 
τέλος δὲ δρυΐνους συγκεραυνοῦσαι κλάδους ῥίζας ἀνεσπάρασσον ἀσιδήροις μοχλοῖς . 
ἐπεὶ δὲ μόχθων τέρματ’ οὐκ ἐξήνυτον , ἔλεξ’ Ἀγαύη · Φέρε , περιστᾶσαι κύκλῳ πτόρθου λάβεσθε , μαινάδες , τὸν ἀμβάτην θῆρ’ ὡς ἕλωμεν , μηδ’ ἀπαγγείλῃ θεοῦ χοροὺς κρυφαίους . 
αἳ δὲ μυρίαν χέρα προσέθεσαν ἐλάτῃ κἀξανέσπασαν χθονός · 
ὑψοῦ δὲ θάσσων ὑψόθεν χαμαιριφὴς πίπτει πρὸς οὖδας μυρίοις οἰμώγμασιν 
Πενθεύς · κακοῦ γὰρ ἐγγὺς ὢν ἐμάνθανεν . 
πρώτη δὲ μήτηρ ἦρξεν ἱερέα φόνου καὶ προσπίτνει νιν · ὃ δὲ μίτραν κόμης ἄπο ἔρριψεν , ὥς νιν γνωρίσασα μὴ κτάνοι τλήμων Ἀγαύη , καὶ λέγει , παρηίδος ψαύων · Ἐγώ τοι , μῆτερ , εἰμί , παῖς σέθεν 
Πενθεύς , ὃν ἔτεκες ἐν δόμοις Ἐχίονος · 
οἴκτιρε δ’ ὦ μῆτέρ με , μηδὲ ταῖς ἐμαῖς ἁμαρτίαισι παῖδα σὸν κατακτάνῃς . 
ἣ δ’ ἀφρὸν ἐξιεῖσα καὶ διαστρόφους κόρας ἑλίσσουσ’ , οὐ φρονοῦσ’ ἃ χρὴ φρονεῖν , ἐκ Βακχίου κατείχετ’ , οὐδ’ ἔπειθέ νιν . 
λαβοῦσα δ’ ὠλένης ἀριστερὰν χέρα , πλευραῖσιν ἀντιβᾶσα τοῦ δυσδαίμονος ἀπεσπάραξεν ὦμον , οὐχ ὑπὸ σθένους , ἀλλ’ ὁ θεὸς εὐμάρειαν ἐπεδίδου χεροῖν · 
Ἰνὼ δὲ τἀπὶ θάτερ’ ἐξειργάζετο , ῥηγνῦσα σάρκας , Αὐτονόη τ’ ὄχλος τε πᾶς ἐπεῖχε βακχῶν · ἦν δὲ πᾶσ’ ὁμοῦ βοή , ὃ μὲν στενάζων ὅσον ἐτύγχαν’ ἐμπνέων , αἳ δ’ ἠλάλαζον . 
ἔφερε δ’ ἣ μὲν ὠλένην , ἣ δ’ ἴχνος αὐταῖς ἀρβύλαις · γυμνοῦντο δὲ πλευραὶ σπαραγμοῖς · πᾶσα δ’ ᾑματωμένη χεῖρας διεσφαίριζε σάρκα Πενθέως . 
κεῖται δὲ χωρὶς σῶμα , τὸ μὲν ὑπὸ στύφλοις πέτραις , τὸ δ’ ὕλης ἐν βαθυξύλῳ φόβῃ , οὐ ῥᾴδιον ζήτημα · κρᾶτα δ’ ἄθλιον , ὅπερ λαβοῦσα τυγχάνει μήτηρ χεροῖν , πήξασ’ ἐπ’ ἄκρον θύρσον ὡς ὀρεστέρου φέρει λέοντος διὰ Κιθαιρῶνος μέσου , λιποῦσ’ ἀδελφὰς ἐν χοροῖσι μαινάδων . 
χωρεῖ δὲ θήρᾳ δυσπότμῳ γαυρουμένη τειχέων ἔσω τῶνδ’ , ἀνακαλοῦσα Βάκχιον τὸν ξυγκύναγον , τὸν ξυνεργάτην ἄγρας , τὸν καλλίνικον , ᾧ δάκρυα νικηφορεῖ . 
ἐγὼ μὲν οὖν <τῇδ’> 
ἐκποδὼν τῇ ξυμφορᾷ ἄπειμ’ , Ἀγαύην πρὶν μολεῖν πρὸς δώματα . 
τὸ σωφρονεῖν δὲ καὶ σέβειν τὰ τῶν θεῶν κάλλιστον · οἶμαι δ’ αὐτὸ καὶ σοφώτατον θνητοῖσιν εἶναι κτῆμα τοῖσι χρωμένοις . 
Χορός ἀναχορεύσωμεν Βάκχιον , ἀναβοάσωμεν ξυμφορὰν τὰν τοῦ δράκοντος Πενθέος ἐκγενέτα · 
ὃς τὰν θηλυγενῆ στολὰν νάρθηκά τε , πιστὸν Ἅιδαν , ἔλαβεν εὔθυρσον , ταῦρον προηγητῆρα συμφορᾶς ἔχων . 
βάκχαι Καδμεῖαι , τὸν καλλίνικον κλεινὸν ἐξεπράξατε ἐς στόνον , ἐς δάκρυα . 
καλὸς ἀγών , χέρ’ αἵματι στάζουσαν περιβαλεῖν τέκνου . 
Χορός ἀλλ’ , εἰσορῶ γὰρ ἐς δόμους ὁρμωμένην 
Πενθέως Ἀγαύην μητέρ’ ἐν διαστρόφοις ὄσσοις , δέχεσθε κῶμον εὐίου θεοῦ . 
Ἀγαύη 
Ἀσιάδες βάκχαι — 
Χορός τί μ’ ὀροθύνεις , ὤ ; 
Ἀγαύη φέρομεν ἐξ ὀρέων ἕλικα νεότομον ἐπὶ μέλαθρα , μακάριον θήραν . 
Χορός ὁρῶ καί σε δέξομαι σύγκωμον . 
Ἀγαύη ἔμαρψα τόνδ’ ἄνευ βρόχων 
<λέοντος ἀγροτέρου> 
νέον ἶνιν · 
ὡς ὁρᾶν πάρα . 
Χορός πόθεν ἐρημίας ; 
Ἀγαύη 
Κιθαιρὼν . . . 
Χορός 
Κιθαιρών ; 
Ἀγαύη κατεφόνευσέ νιν . 
Χορός τίς ἁ βαλοῦσα ; 
Ἀγαύη πρῶτον ἐμὸν τὸ γέρας . 
μάκαιρ’ Ἀγαύη κλῃζόμεθ’ ἐν θιάσοις . 
Χορός τίς ἄλλα ; 
Ἀγαύη τὰ Κάδμου . . . 
Χορός τί Κάδμου ; 
Ἀγαύη γένεθλα μετ’ ἐμὲ μετ’ ἐμὲ τοῦδ’ ἔθιγε θηρός · εὐτυχής γ’ ἅδ’ ἄγρα . 
Χορός 
Ἀγαύη μέτεχέ νυν θοίνας . 
Χορός τί ; 
μετέχω , τλᾶμον ; 
Ἀγαύη νέος ὁ μόσχος ἄρ‐ τι γένυν ὑπὸ κόρυθ’ ἁπαλότριχα κατάκομον θάλλει . 
Χορός πρέπει γ’ ὥστε θὴρ ἄγραυλος φόβῃ . 
Ἀγαύη ὁ Βάκχιος κυναγέτας σοφὸς σοφῶς ἀνέπηλ’ ἐπὶ θῆρα τόνδε μαινάδας . 
Χορός ὁ γὰρ ἄναξ ἀγρεύς . 
Ἀγαύη ἐπαινεῖς ; 
Χορός ἐπαινῶ . 
Ἀγαύη τάχα δὲ Καδμεῖοι . . . 
Χορός καὶ παῖς γε Πενθεὺς . . . 
Ἀγαύη ματέρ’ ἐπαινέσεται , λαβοῦσαν ἄγραν τάνδε λεοντοφυῆ . 
Χορός περισσάν . 
Ἀγαύη περισσῶς . 
Χορός ἀγάλλῃ ; 
Ἀγαύη γέγηθα , μεγάλα μεγάλα καὶ φανερὰ τᾷδ’ ἄγρᾳ κατειργασμένα . 
Χορός δεῖξόν νυν , ὦ τάλαινα , σὴν νικηφόρον ἀστοῖσιν ἄγραν ἣν φέρουσ’ ἐλήλυθας . 
Ἀγαύη ὦ καλλίπυργον ἄστυ Θηβαίας χθονὸς ναίοντες , ἔλθεθ’ ὡς ἴδητε τήνδ’ ἄγραν , 
Κάδμου θυγατέρες θηρὸς ἣν ἠγρεύσαμεν , οὐκ ἀγκυλητοῖς Θεσσαλῶν στοχάσμασιν , οὐ δικτύοισιν , ἀλλὰ λευκοπήχεσι χειρῶν ἀκμαῖσιν . 
κᾆτα κομπάζειν χρεὼν καὶ λογχοποιῶν ὄργανα κτᾶσθαι μάτην ; 
ἡμεῖς δέ γ’ αὐτῇ χειρὶ τόνδε θ’ εἵλομεν , χωρίς τε θηρὸς ἄρθρα διεφορήσαμεν . 
ποῦ μοι πατὴρ ὁ πρέσβυς ; 
ἐλθέτω πέλας . 
Πενθεύς τ’ ἐμὸς παῖς ποῦ ’στιν ; 
αἰρέσθω λαβὼν πηκτῶν πρὸς οἴκους κλιμάκων προσαμβάσεις , ὡς πασσαλεύσῃ κρᾶτα τριγλύφοις τόδε λέοντος ὃν πάρειμι θηράσασ’ ἐγώ . 
Κάδμος ἕπεσθέ μοι φέροντες ἄθλιον βάρος 
Πενθέως , ἕπεσθε , πρόσπολοι , δόμων πάρος , οὗ σῶμα μοχθῶν μυρίοις ζητήμασιν φέρω τόδ’ , εὑρὼν ἐν Κιθαιρῶνος πτυχαῖς διασπαρακτόν , κοὐδὲν ἐν ταὐτῷ πέδῳ λαβών , ἐν ὕλῃ κείμενον δυσευρέτῳ . 
ἤκουσα γάρ του θυγατέρων τολμήματα , ἤδη κατ’ ἄστυ τειχέων ἔσω βεβὼς σὺν τῷ γέροντι Τειρεσίᾳ Βακχῶν πάρα · 
πάλιν δὲ κάμψας εἰς ὄρος κομίζομαι τὸν κατθανόντα παῖδα Μαινάδων ὕπο . 
καὶ τὴν μὲν Ἀκτέων’ Ἀρισταίῳ ποτὲ τεκοῦσαν εἶδον Αὐτονόην Ἰνώ θ’ ἅμα ἔτ’ ἀμφὶ δρυμοὺς οἰστροπλῆγας ἀθλίας , τὴν δ’ εἶπέ τίς μοι δεῦρο βακχείῳ ποδὶ στείχειν Ἀγαύην , οὐδ’ ἄκραντ’ ἠκούσαμεν · 
λεύσσω γὰρ αὐτήν , ὄψιν οὐκ εὐδαίμονα . 
Ἀγαύη πάτερ , μέγιστον κομπάσαι πάρεστί σοι , πάντων ἀρίστας θυγατέρας σπεῖραι μακρῷ θνητῶν · ἁπάσας εἶπον , ἐξόχως δ’ ἐμέ , ἣ τὰς παρ’ ἱστοῖς ἐκλιποῦσα κερκίδας ἐς μείζον’ ἥκω , θῆρας ἀγρεύειν χεροῖν . 
φέρω δ’ ἐν ὠλέναισιν , ὡς ὁρᾷς , τάδε λαβοῦσα τἀριστεῖα , σοῖσι πρὸς δόμοις ὡς ἀγκρεμασθῇ · σὺ δέ , πάτερ , δέξαι χεροῖν · 
γαυρούμενος δὲ τοῖς ἐμοῖς ἀγρεύμασιν κάλει φίλους ἐς δαῖτα · μακάριος γὰρ εἶ , μακάριος , ἡμῶν τοιάδ’ ἐξειργασμένων . 
Κάδμος ὦ πένθος οὐ μετρητὸν οὐδ’ οἷόν τ’ ἰδεῖν , φόνον ταλαίναις χερσὶν ἐξειργασμένων . 
καλὸν τὸ θῦμα καταβαλοῦσα δαίμοσιν ἐπὶ δαῖτα Θήβας τάσδε κἀμὲ παρακαλεῖς . 
οἴμοι κακῶν μὲν πρῶτα σῶν , ἔπειτ’ ἐμῶν · 
ὡς ὁ θεὸς ἡμᾶς ἐνδίκως μέν , ἀλλ’ ἄγαν , 
Βρόμιος ἄναξ ἀπώλεσ’ οἰκεῖος γεγώς . 
Ἀγαύη ὡς δύσκολον τὸ γῆρας ἀνθρώποις ἔφυ ἔν τ’ ὄμμασι σκυθρωπόν . 
εἴθε παῖς ἐμὸς εὔθηρος εἴη , μητρὸς εἰκασθεὶς τρόποις , ὅτ’ ἐν νεανίαισι Θηβαίοις ἅμα θηρῶν ὀριγνῷτ’ · ἀλλὰ θεομαχεῖν μόνον οἷός τ’ ἐκεῖνος . 
νουθετητέος , πάτερ , σοὐστίν . 
τίς αὐτὸν δεῦρ’ ἂν ὄψιν εἰς ἐμὴν καλέσειεν , ὡς ἴδῃ με τὴν εὐδαίμονα ; 
Κάδμος φεῦ φεῦ · φρονήσασαι μὲν οἷ’ ἐδράσατε ἀλγήσετ’ ἄλγος δεινόν · εἰ δὲ διὰ τέλους ἐν τῷδ’ ἀεὶ μενεῖτ’ ἐν ᾧ καθέστατε , οὐκ εὐτυχοῦσαι δόξετ’ οὐχὶ δυστυχεῖν . 
Ἀγαύη τί δ’ οὐ καλῶς τῶνδ’ ἢ τί λυπηρῶς ἔχει ; 
Κάδμος πρῶτον μὲν ἐς τόνδ’ αἰθέρ’ ὄμμα σὸν μέθες . 
Ἀγαύη ἰδού · τί μοι τόνδ’ ἐξυπεῖπας εἰσορᾶν ; 
Κάδμος ἔθ’ αὑτὸς ἤ σοι μεταβολὰς ἔχειν δοκεῖ ; 
Ἀγαύη λαμπρότερος ἢ πρὶν καὶ διειπετέστερος . 
Κάδμος τὸ δὲ πτοηθὲν τόδ’ ἔτι σῇ ψυχῇ πάρα ; 
Ἀγαύη οὐκ οἶδα τοὔπος τοῦτο . 
γίγνομαι δέ πως ἔννους , μετασταθεῖσα τῶν πάρος φρενῶν . 
Κάδμος κλύοις ἂν οὖν τι κἀποκρίναῑ ἂν σαφῶς ; 
Ἀγαύη ὡς ἐκλέλησμαί γ’ ἃ πάρος εἴπομεν , πάτερ . 
Κάδμος ἐς ποῖον ἦλθες οἶκον ὑμεναίων μέτα ; 
Ἀγαύη 
Σπαρτῷ μ’ ἔδωκας , ὡς λέγουσ’ , Ἐχίονι . 
Κάδμος τίς οὖν ἐν οἴκοις παῖς ἐγένετο σῷ πόσει ; 
Ἀγαύη 
Πενθεύς , ἐμῇ τε καὶ πατρὸς κοινωνίᾳ . 
Κάδμος τίνος πρόσωπον δῆτ’ ἐν ἀγκάλαις ἔχεις ; 
Ἀγαύη λέοντος , ὥς γ’ ἔφασκον αἱ θηρώμεναι . 
Κάδμος σκέψαι νυν ὀρθῶς · βραχὺς ὁ μόχθος εἰσιδεῖν . 
Ἀγαύη ἔα , τί λεύσσω ; 
τί φέρομαι τόδ’ ἐν χεροῖν ; 
Κάδμος ἄθρησον αὐτὸ καὶ σαφέστερον μάθε . 
Ἀγαύη ὁρῶ μέγιστον ἄλγος ἡ τάλαιν’ ἐγώ . 
Κάδμος μῶν σοι λέοντι φαίνεται προσεικέναι ; 
Ἀγαύη οὔκ , ἀλλὰ Πενθέως ἡ τάλαιν’ ἔχω κάρα . 
Κάδμος ᾠμωγμένον γε πρόσθεν ἢ σὲ γνωρίσαι . 
Ἀγαύη τίς ἔκτανέν νιν ; 
‐‐πῶς ἐμὰς ἦλθεν χέρας ; 
Κάδμος δύστην’ ἀλήθεῑ , ὡς ἐν οὐ καιρῷ πάρει . 
Ἀγαύη λέγ’ , ὡς τὸ μέλλον καρδία πήδημ’ ἔχει . 
Κάδμος σύ νιν κατέκτας καὶ κασίγνηται σέθεν . 
Ἀγαύη ποῦ δ’ ὤλετ’ ; 
ἦ κατ’ οἶκον ; 
ἢ ποίοις τόποις ; 
Κάδμος οὗπερ πρὶν Ἀκτέωνα διέλαχον κύνες . 
Ἀγαύη τί δ’ ἐς Κιθαιρῶν’ ἦλθε δυσδαίμων ὅδε ; 
Κάδμος ἐκερτόμει θεὸν σάς τε βακχείας μολών . 
Ἀγαύη ἡμεῖς δ’ ἐκεῖσε τίνι τρόπῳ κατήραμεν ; 
Κάδμος ἐμάνητε , πᾶσά τ’ ἐξεβακχεύθη πόλις . 
Ἀγαύη 
Διόνυσος ἡμᾶς ὤλεσ’ , ἄρτι μανθάνω . 
Κάδμος ὕβριν <γ’> 
ὑβρισθείς · θεὸν γὰρ οὐχ ἡγεῖσθέ νιν . 
Ἀγαύη τὸ φίλτατον δὲ σῶμα ποῦ παιδός , πάτερ ; 
Κάδμος ἐγὼ μόλις τόδ’ ἐξερευνήσας φέρω . 
Ἀγαύη ἦ πᾶν ἐν ἄρθροις συγκεκλῃμένον καλῶς ; 
Κάδμος 
Ἀγαύη 
Πενθεῖ δὲ τί μέρος ἀφροσύνης προσῆκ’ ἐμῆς ; 
Κάδμος ὑμῖν ἐγένεθ’ ὅμοιος , οὐ σέβων θεόν . 
τοιγὰρ συνῆψε πάντας ἐς μίαν βλάβην , ὑμᾶς τε τόνδε θ’ , ὥστε διολέσαι δόμους κἄμ’ , ὅστις ἄτεκνος ἀρσένων παίδων γεγὼς τῆς σῆς τόδ’ ἔρνος , ὦ τάλαινα , νηδύος αἴσχιστα καὶ κάκιστα κατθανόνθ’ ὁρῶ , ᾧ δῶμ’ ἀνέβλεφ’‐‐ὃς συνεῖχες , ὦ τέκνον , τοὐμὸν μέλαθρον , παιδὸς ἐξ ἐμῆς γεγώς , πόλει τε τάρβος ἦσθα · τὸν γέροντα δὲ οὐδεὶς ὑβρίζειν ἤθελ’ εἰσορῶν τὸ σὸν κάρα · δίκην γὰρ ἀξίαν ἐλάμβανες . 
νῦν δ’ ἐκ δόμων ἄτιμος ἐκβεβλήσομαι ὁ Κάδμος ὁ μέγας , ὃς τὸ Θηβαίων γένος ἔσπειρα κἀξήμησα κάλλιστον θέρος . 
ὦ φίλτατ’ ἀνδρῶν‐‐καὶ γὰρ οὐκέτ’ ὢν ὅμως τῶν φιλτάτων ἔμοιγ’ ἀριθμήσῃ , τέκνον‐‐ οὐκέτι γενείου τοῦδε θιγγάνων χερί , τὸν <20μητρὸς>20 αὐδῶν <20πατέρα>20 προσπτύξῃ , τέκνον , λέγων · Τίς ἀδικεῖ , τίς σ’ ἀτιμάζει , γέρον ; 
τίς σὴν ταράσσει καρδίαν λυπηρὸς ὤν ; 
λέγ’ , ὡς κολάζω τὸν ἀδικοῦντά σ’ , ὦ πάτερ . 
νῦν δ’ ἄθλιος μέν εἰμ’ ἐγώ , τλήμων δὲ σύ . 
οἰκτρὰ δὲ μήτηρ , τλήμονες δὲ σύγγονοι . 
εἰ δ’ ἔστιν ὅστις δαιμόνων ὑπερφρονεῖ , ἐς τοῦδ’ ἀθρήσας θάνατον ἡγείσθω θεούς . 
Χορός τὸ μὲν σὸν ἀλγῶ , Κάδμε · σὸς δ’ ἔχει δίκην παῖς παιδὸς ἀξίαν μέν , ἀλγεινὴν δὲ σοί . 
Ἀγαύη ὦ πάτερ , ὁρᾷς γὰρ τἄμ’ ὅσῳ μετεστράφη .. . 
Διονυσος δράκων γενήσῃ μεταβαλών , δάμαρ τε σὴ ἐκθηριωθεῖσ’ ὄφεος ἀλλάξει τύπον , ἣν Ἄρεος ἔσχες Ἁρμονίαν θνητὸς γεγώς . 
ὄχον δὲ μόσχων , χρησμὸς ὡς λέγει Διός , ἐλᾷς μετ’ ἀλόχου , βαρβάρων ἡγούμενος . 
πολλὰς δὲ πέρσεις ἀναρίθμῳ στρατεύματι πόλεις · ὅταν δὲ Λοξίου χρηστήριον διαρπάσωσι , νόστον ἄθλιον πάλιν σχήσουσι · σὲ δ’ Ἄρης Ἁρμονίαν τε ῥύσεται μακάρων τ’ ἐς αἶαν σὸν καθιδρύσει βίον . 
ταῦτ’ οὐχὶ θνητοῦ πατρὸς ἐκγεγὼς λέγω 
Διόνυσος , ἀλλὰ Ζηνός · εἰ δὲ σωφρονεῖν ἔγνωθ’ , ὅτ’ οὐκ ἠθέλετε , τὸν Διὸς γόνον εὐδαιμονεῖτ’ ἂν σύμμαχον κεκτημένοι . 
Κάδμος 
Διόνυσε , λισσόμεσθά σ’ , ἠδικήκαμεν . 
Διόνυσος ὄψ’ ἐμάθεθ’ ἡμᾶς , ὅτε δὲ χρῆν , οὐκ ᾔδετε . 
Κάδμος ἐγνώκαμεν ταῦτ’ · ἀλλ’ ἐπεξέρχῃ λίαν . 
Διόνυσος καὶ γὰρ πρὸς ὑμῶν θεὸς γεγὼς ὑβριζόμην . 
Κάδμος ὀργὰς πρέπει θεοὺς οὐχ ὁμοιοῦσθαι βροτοῖς . 
Διόνυσος πάλαι τάδε Ζεὺς οὑμὸς ἐπένευσεν πατήρ . 
Ἀγαύη αἰαῖ , δέδοκται , πρέσβυ , τλήμονες φυγαί . 
Διόνυσος τί δῆτα μέλλεθ’ ἅπερ ἀναγκαίως ἔχει ; 
Κάδμος ὦ τέκνον , ὡς ἐς δεινὸν ἤλθομεν κακὸν 
<πάντες , > 
σύ θ’ ἡ τάλαινα σύγγονοί τε σαί , ἐγώ θ’ ὁ τλήμων · βαρβάρους ἀφίξομαι γέρων μέτοικος · ἔτι δέ μοι τὸ θέσφατον ἐς Ἑλλάδ’ ἀγαγεῖν μιγάδα βάρβαρον στρατόν . 
καὶ τὴν Ἄρεως παῖδ’ Ἁρμονίαν , δάμαρτ’ ἐμήν , δράκων δρακαίνης <φύσιν> 
ἔχουσαν ἀγρίαν ἄξω ’πὶ βωμοὺς καὶ τάφους Ἑλληνικούς , ἡγούμενος λόγχαισιν · οὐδὲ παύσομαι κακῶν ὁ τλήμων , οὐδὲ τὸν καταιβάτην 
Ἀχέροντα πλεύσας ἥσυχος γενήσομαι . 
Ἀγαύη ὦ πάτερ , ἐγὼ δὲ σοῦ στερεῖσα φεύξομαι . 
Κάδμος τί μ’ ἀμφιβάλλεις χερσίν , ὦ τάλαινα παῖ , ὄρνις ὅπως κηφῆνα πολιόχρων κύκνος ; 
Ἀγαύη ποῖ γὰρ τράπωμαι πατρίδος ἐκβεβλημένη ; 
Κάδμος οὐκ οἶδα , τέκνον · μικρὸς ἐπίκουρος πατήρ . 
Ἀγαύη χαῖρ’ , ὦ μέλαθρον , χαῖρ’ , ὦ πατρία πόλις · ἐκλείπω σ’ ἐπὶ δυστυχίᾳ φυγὰς ἐκ θαλάμων . 
Κάδμος στεῖχέ νυν , ὦ παῖ , τὸν Ἀρισταίου .. . 
Ἀγαύη στένομαί σε , πάτερ . 
Κάδμος κἀγὼ <σέ> , τέκνον , καὶ σὰς ἐδάκρυσα κασιγνήτας . 
Ἀγαύη δεινῶς γὰρ τάνδ’ αἰκείαν 
Διόνυσος ἄναξ τοὺς σοὺς εἰς οἴκους ἔφερεν . 
Διόνυσος καὶ γὰρ ἔπασχον δεινὰ πρὸς ὑμῶν , ἀγέραστον ἔχων ὄνομ’ ἐν Θήβαις . 
Ἀγαύη χαῖρε , πάτερ , μοι . 
Κάδμος χαῖρ’ , ὦ μελέα θύγατερ . 
χαλεπῶς <δ’> 
ἐς τόδ’ ἂν ἥκοις . 
Ἀγαύη ἄγετ’ , ὦ πομποί , με κασιγνήτας ἵνα συμφυγάδας ληψόμεθ’ οἰκτράς . 
ἔλθοιμι δ’ ὅπου μήτε Κιθαιρὼν <ἔμ’ ἴδοι> 
μιαρὸς μήτε Κιθαιρῶν’ ὄσσοισιν ἐγώ , μήθ’ ὅθι θύρσου μνῆμ’ ἀνάκειται · 
Βάκχαις δ’ ἄλλαισι μέλοιεν . 
Χορός πολλαὶ μορφαὶ τῶν δαιμονίων , πολλὰ δ’ ἀέλπτως κραίνουσι θεοί · 
καὶ τὰ δοκηθέντ’ οὐκ ἐτελέσθη , τῶν δ’ ἀδοκήτων πόρον ηὗρε θεός . 
τοιόνδ’ ἀπέβη τόδε πρᾶγμα .
