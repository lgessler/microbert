Εὐθύδημος 
ΚρίτωνΣωκράτης 
Κρίτων τίς ἦν , ὦ Σώκρατες , ᾧ χθὲς ἐν Λυκείῳ διελέγου ; 
ἦ πολὺς ὑμᾶς ὄχλος περιειστήκει , ὥστ’ ἔγωγε βουλόμενος ἀκούειν προσελθὼν οὐδὲν οἷός τ’ ἦ ἀκοῦσαι σαφές · ὑπερκύψας μέντοι κατεῖδον , καί μοι ἔδοξεν εἶναι ξένος τις ᾧ διελέγου . 
τίς ἦν ; 
Σωκράτης πότερον καὶ ἐρωτᾷς , ὦ Κρίτων ; 
οὐ γὰρ εἷς ἀλλὰ δύ’ ἤστην . 
Κρίτων ὃν μὲν ἐγὼ λέγω , ἐκ δεξιᾶς τρίτος ἀπὸ σοῦ καθῆστο · 
ἐν μέσῳ δ’ ὑμῶν τὸ Ἀξιόχου μειράκιον ἦν . 
καὶ μάλα πολύ , ὦ Σώκρατες , ἐπιδεδωκέναι μοι ἔδοξεν , καὶ τοῦ ἡμετέρου οὐ πολύ τι τὴν ἡλικίαν διαφέρειν Κριτοβούλου . 
ἀλλ’ ἐκεῖνος μὲν σκληφρός , οὗτος δὲ προφερὴς καὶ καλὸς καὶ ἀγαθὸς τὴν ὄψιν . 
Σωκράτης 
Εὐθύδημος οὗτός ἐστιν , ὦ Κρίτων , ὃν ἐρωτᾷς , ὁ δὲ παρ’ ἐμὲ καθήμενος ἐξ ἀριστερᾶς ἀδελφὸς τούτου , Διονυσόδωρος · μετέχει δὲ καὶ οὗτος τῶν λόγων . 
Κρίτων οὐδέτερον γιγνώσκω , ὦ Σώκρατες . 
καινοί τινες αὖ οὗτοι , ὡς ἔοικε , σοφισταί · ποδαποί ; 
καὶ τίς ἡ σοφία ; 
Σωκράτης οὗτοι τὸ μὲν γένος , ὡς ἐγᾦμαι , ἐντεῦθέν ποθέν εἰσιν ἐκ Χίου , ἀπῴκησαν δὲ ἐς Θουρίους , φεύγοντες δὲ ἐκεῖθεν πόλλ’ ἤδη ἔτη περὶ τούσδε τοὺς τόπους διατρίβουσιν . 
ὃ δὲ σὺ ἐρωτᾷς τὴν σοφίαν αὐτοῖν , θαυμασία , ὦ Κρίτων · πάσσοφοι ἀτεχνῶς τώ γε , οὐδ’ ᾔδη πρὸ τοῦ ὅτι εἶεν οἱ παγκρατιασταί . 
τούτω γάρ ἐστον κομιδῇ παμμάχω . 
οὐ κατὰ τὼ Ἀκαρνᾶνε ἐγενέσθην τὼ παγκρατιαστὰ ἀδελφώ · ἐκείνω μὲν γὰρ τῷ σώματι μόνον οἵω τε μάχεσθαι , τούτω δὲ πρῶτον μὲν τῷ σώματι δεινοτάτω ἐστὸν [καὶ μάχῃ , ᾗ πάντων ἔστι κρατεῖν]—ἐν ὅπλοις γὰρ αὐτώ τε σοφὼ πάνυ μάχεσθαι καὶ ἄλλον , ὃς ἂν διδῷ μισθόν , οἵω τε ποιῆσαι—ἔπειτα τὴν ἐν τοῖς δικαστηρίοις μάχην κρατίστω καὶ ἀγωνίσασθαι καὶ ἄλλον διδάξαι λέγειν τε καὶ συγγράφεσθαι λόγους οἵους εἰς τὰ δικαστήρια . 
πρὸ τοῦ μὲν οὖν ταῦτα δεινὼ ἤστην μόνον , νῦν δὲ τέλος ἐπιτεθήκατον παγκρατιαστικῇ τέχνῃ . 
ἣ γὰρ ἦν λοιπὴ αὐτοῖν μάχη ἀργός , ταύτην νῦν ἐξείργασθον , ὥστε μηδ’ ἂν ἕνα αὐτοῖς οἷόν τ’ εἶναι μηδ’ ἀντᾶραι · οὕτω δεινὼ γεγόνατον ἐν τοῖς λόγοις μάχεσθαί τε καὶ ἐξελέγχειν τὸ ἀεὶ λεγόμενον , ὁμοίως ἐάντε ψεῦδος ἐάντε ἀληθὲς ᾖ . 
ἐγὼ μὲν οὖν , ὦ Κρίτων , ἐν νῷ ἔχω τοῖν ἀνδροῖν παραδοῦναι ἐμαυτόν · καὶ γάρ φατον ἐν ὀλίγῳ χρόνῳ ποιῆσαι ἂν καὶ ἄλλον ὁντινοῦν τὰ αὐτὰ ταῦτα δεινόν . 
Κρίτων τί δέ , ὦ Σώκρατες ; 
οὐ φοβῇ τὴν ἡλικίαν , μὴ ἤδη πρεσβύτερος ᾖς ; 
Σωκράτης ἥκιστά γε , ὦ Κρίτων · ἱκανὸν τεκμήριον ἔχω καὶ παραμύθιον τοῦ μὴ φοβεῖσθαι . 
αὐτὼ γὰρ τούτω , ὡς ἔπος εἰπεῖν , γέροντε ὄντε ἠρξάσθην ταύτης τῆς σοφίας ἧς ἔγωγε ἐπιθυμῶ , τῆς ἐριστικῆς · πέρυσιν ἢ προπέρυσιν οὐδέπω ἤστην σοφώ . 
ἀλλ’ ἐγὼ ἓν μόνον φοβοῦμαι , μὴ αὖ ὄνειδος τοῖν ξένοιν περιάψω , ὥσπερ Κόννῳ τῷ Μητροβίου , τῷ κιθαριστῇ , ὃς ἐμὲ διδάσκει ἔτι καὶ νῦν κιθαρίζειν · ὁρῶντες οὖν οἱ παῖδες οἱ συμφοιτηταί μοι ἐμοῦ τε καταγελῶσι καὶ τὸν Κόννον καλοῦσι γεροντοδιδάσκαλον . 
μὴ οὖν καὶ τοῖν ξένοιν τις ταὐτὸν τοῦτο ὀνειδίσῃ · οἱ δ’ αὐτὸ τοῦτο ἴσως φοβούμενοι τάχα με οὐκ ἂν ἐθέλοιεν προσδέξασθαι . 
ἐγὼ δ’ , ὦ Κρίτων , ἐκεῖσε μὲν ἄλλους πέπεικα συμμαθητάς μοι φοιτᾶν πρεσβύτας , ἐνταῦθα δέ γε ἑτέρους πειράσομαι πείθειν . 
καὶ σὺ τί οὐ συμφοιτᾷς ; 
ὡς δὲ δέλεαρ αὐτοῖς ἄξομεν τοὺς σοὺς ὑεῖς · ἐφιέμενοι γὰρ ἐκείνων οἶδ’ ὅτι καὶ ἡμᾶς παιδεύσουσιν . 
Κρίτων ἀλλ’ οὐδὲν κωλύει , ὦ Σώκρατες , ἐάν γε σοὶ δοκῇ . 
πρῶτον δέ μοι διήγησαι τὴν σοφίαν τοῖν ἀνδροῖν τίς ἐστιν , ἵνα εἰδῶ ὅτι καὶ μαθησόμεθα . 
Σωκράτης οὐκ ἂν φθάνοις ἀκούων · ὡς οὐκ ἂν ἔχοιμί γε εἰπεῖν ὅτι οὐ προσεῖχον τὸν νοῦν αὐτοῖν , ἀλλὰ πάνυ καὶ προσεῖχον καὶ μέμνημαι , καί σοι πειράσομαι ἐξ ἀρχῆς ἅπαντα διηγήσασθαι . 
κατὰ θεὸν γάρ τινα ἔτυχον καθήμενος ἐνταῦθα , οὗπερ σύ με εἶδες , ἐν τῷ ἀποδυτηρίῳ μόνος , καὶ ἤδη ἐν νῷ εἶχον ἀναστῆναι · ἀνισταμένου δέ μου ἐγένετο τὸ εἰωθὸς σημεῖον τὸ δαιμόνιον . 
πάλιν οὖν ἐκαθεζόμην , καὶ ὀλίγῳ ὕστερον εἰσέρχεσθον τούτω—ὅ τ’ Εὐθύδημος καὶ ὁ Διονυσόδωρος—καὶ ἄλλοι μαθηταὶ ἅμα αὖ πολλοὶ ἐμοὶ δοκεῖν · εἰσελθόντε δὲ περιπατείτην ἐν τῷ καταστέγῳ δρόμῳ . 
καὶ οὔπω τούτω δύ’ ἢ τρεῖς δρόμους περιεληλυθότε ἤστην , καὶ εἰσέρχεται Κλεινίας , ὃν σὺ φὴ|ς πολὺ ἐπιδεδωκέναι , ἀληθῆ λέγων · ὄπισθεν δὲ αὐτοῦ ἐρασταὶ πάνυ πολλοί τε καὶ ἄλλοι καὶ Κτήσιππος , νεανίσκος τις Παιανιεύς , μάλα καλός τε κἀγαθὸς τὴν φύσιν , ὅσον μὴ ὑβριστὴς [δὲ] 
διὰ τὸ νέος εἶναι . 
ἰδὼν οὖν με ὁ Κλεινίας ἀπὸ τῆς εἰσόδου μόνον καθήμενον , ἄντικρυς ἰὼν παρεκαθέζετο ἐκ δεξιᾶς , ὥσπερ καὶ σὺ φῄς . 
ἰδόντε δὲ αὐτὸν ὅ τε Διονυσόδωρος καὶ ὁ Εὐθύδημος πρῶτον μὲν ἐπιστάντε διελεγέσθην ἀλλήλοιν , ἄλλην καὶ ἄλλην ἀποβλέποντε εἰς ἡμᾶς—καὶ γὰρ πάνυ αὐτοῖν προσεῖχον τὸν νοῦν—ἔπειτα ἰόντε ὁ μὲν παρὰ τὸ μειράκιον ἐκαθέζετο , ὁ Εὐθύδημος , ὁ δὲ παρ’ αὐτὸν ἐμὲ ἐξ ἀριστερᾶς , οἱ δ’ ἄλλοι ὡς ἕκαστος ἐτύγχανεν . 
ἠσπαζόμην οὖν αὐτὼ ἅτε διὰ χρόνου ἑωρακώς · μετὰ δὲ τοῦτο εἶπον πρὸς τὸν Κλεινίαν · ὦ Κλεινία , τώδε μέντοι τὼ ἄνδρε σοφώ , Εὐθύδημός τε καὶ Διονυσόδωρος , οὐ τὰ σμικρὰ ἀλλὰ τὰ μεγάλα · τὰ γὰρ περὶ τὸν πόλεμον πάντα ἐπίστασθον , ὅσα δεῖ τὸν μέλλοντα ἀγαθὸν στρατηγὸν ἔσεσθαι , τάς τε τάξεις καὶ τὰς ἡγεμονίας τῶν στρατοπέδων καὶ [ὅσα] 
ἐν ὅπλοις μάχεσθαι [διδακτέον] · οἵω τε δὲ καὶ ποιῆσαι δυνατὸν εἶναι αὐτὸν αὑτῷ βοηθεῖν ἐν τοῖς δικαστηρίοις , ἄν τις αὐτὸν ἀδικῇ . 
εἰπὼν οὖν ταῦτα κατεφρονήθην ὑπ’ αὐτοῖν · ἐγελασάτην οὖν ἄμφω βλέψαντε εἰς ἀλλήλω , καὶ ὁ Εὐθύδημος εἶπεν · οὔτοι ἔτι ταῦτα , ὦ Σώκρατες , σπουδάζομεν , ἀλλὰ παρέργοις αὐτοῖς χρώμεθα.κἀγὼ θαυμάσας εἶπον · καλὸν ἄν που τὸ ἔργον ὑμῶν εἴη , εἰ τηλικαῦτα πράγματα πάρεργα ὑμῖν τυγχάνει ὄντα , καὶ πρὸς θεῶν εἴπετόν μοι τί ἐστι τοῦτο τὸ καλόν.ἀρετήν , ἔφη , ὦ Σώκρατες , οἰόμεθα οἵω τ’ εἶναι παραδοῦναι κάλλιστ’ ἀνθρώπων καὶ τάχιστα . 
ὦ Ζεῦ , οἷον , ἦν δ’ ἐγώ , λέγετον πρᾶγμα · πόθεν τοῦτο τὸ ἕρμαιον ηὑρέτην ; 
ἐγὼ δὲ περὶ ὑμῶν διενοούμην ἔτι , ὥσπερ νυνδὴ ἔλεγον , ὡς τὸ πολὺ τοῦτο δεινοῖν ὄντοιν , ἐν ὅπλοις μάχεσθαι , καὶ ταῦτα ἔλεγον περὶ σφῷν · ὅτε γὰρ τὸ πρότερον ἐπεδημησάτην , τοῦτο μέμνημαι σφὼ ἐπαγγελλομένω . 
εἰ δὲ νῦν ἀληθῶς ταύτην τὴν ἐπιστήμην ἔχετον , ἵλεω εἶτον— 
ἀτεχνῶς γὰρ ἔγωγε σφὼ ὥσπερ θεὼ προσαγορεύω , συγγνώμην δεόμενος ἔχειν μοι τῶν ἔμπροσθεν εἰρημένων . 
ἀλλ’ ὁρᾶτον , ὦ Εὐθύδημέ τε καὶ Διονυσόδωρε , εἰ ἀληθῆ λέγετον · ὑπὸ γὰρ τοῦ μεγέθους τοῦ ἐπαγγέλματος οὐδὲν θαυμαστὸν ἀπιστεῖν.ἀλλ’ εὖ ἴσθι , ὦ Σώκρατες , [ἔφατον , ] 
τοῦτο οὕτως ἔχον.μακαρίζω ἄρ’ ὑμᾶς ἔγωγε τοῦ κτήματος πολὺ μᾶλλον ἢ μέγαν βασιλέα τῆς ἀρχῆς · τοσόνδε δέ μοι εἴπετον , εἰ ἐν νῷ ἔχετον ἐπιδεικνύναι ταύτην τὴν σοφίαν , ἢ πῶς σφῷν βεβούλευται.ἐπ’ αὐτό γε τοῦτο πάρεσμεν , ὦ Σώκρατες , ὡς ἐπιδείξοντε καὶ διδάξοντε , ἐάν τις ἐθέλῃ μανθάνειν.ἀλλ’ ὅτι μὲν ἐθελήσουσιν ἅπαντες οἱ μὴ ἔχοντες , ἐγὼ ὑμῖν ἐγγυῶμαι , πρῶτος μὲν ἐγώ , ἔπειτα δὲ Κλεινίας οὑτοσί , πρὸς δ’ ἡμῖν Κτήσιππός τε ὅδε καὶ οἱ ἄλλοι οὗτοι , ἦν δ’ ἐγὼ δεικνὺς αὐτῷ τοὺς ἐραστὰς τοὺς Κλεινίου · οἱ δὲ ἐτύγχανον ἡμᾶς ἤδη περιιστάμενοι . 
ὁ γὰρ Κτήσιππος ἔτυχε πόρρω καθεζόμενος τοῦ Κλεινίου—κἀμοὶ δοκεῖν ὡς ἐτύγχανεν ὁ Εὐθύδημος ἐμοὶ διαλεγόμενος προνενευκὼς εἰς τὸ πρόσθεν , ἐν μέσῳ ὄντος ἡμῶν τοῦ Κλεινίου ἐπεσκότει τῷ Κτησίππῳ τῆς θέας—βουλόμενός τε οὖν θεάσασθαι ὁ Κτήσιππος τὰ παιδικὰ καὶ ἅμα φιλήκοος ὢν ἀναπηδήσας πρῶτος προσέστη ἡμῖν ἐν τῷ καταντικρύ · οὕτως οὖν καὶ οἱ ἄλλοι ἐκεῖνον ἰδόντες περιέστησαν ἡμᾶς , οἵ τε τοῦ Κλεινίου ἐρασταὶ καὶ οἱ τοῦ Εὐθυδήμου τε καὶ Διονυσοδώρου ἑταῖροι . 
τούτους δὴ ἐγὼ δεικνὺς ἔλεγον τῷ Εὐθυδήμῳ ὅτι πάντες ἕτοιμοι εἶεν μανθάνειν · ὅ τε οὖν Κτήσιππος συνέφη μάλα προθύμως καὶ οἱ ἄλλοι , καὶ ἐκέλευον αὐτὼ κοινῇ πάντες ἐπιδείξασθαι τὴν δύναμιν τῆς σοφίας.εἶπον οὖν ἐγώ · ὦ Εὐθύδημε καὶ Διονυσόδωρε , πάνυ μὲν οὖν παντὶ τρόπῳ καὶ τούτοις χαρίσασθον καὶ ἐμοῦ ἕνεκα ἐπιδείξασθον . 
τὰ μὲν οὖν πλεῖστα δῆλον ὅτι οὐκ ὀλίγον ἔργον ἐπιδεῖξαι · τόδε δέ μοι εἴπετον , πότερον πεπεισμένον ἤδη ὡς χρὴ παρ’ ὑμῶν μανθάνειν δύναισθ’ ἂν ἀγαθὸν ποιῆσαι ἄνδρα μόνον , ἢ καὶ ἐκεῖνον τὸν μήπω πεπεισμένον διὰ τὸ μὴ οἴεσθαι ὅλως τὸ πρᾶγμα τὴν ἀρετὴν μαθητὸν εἶναι ἢ μὴ σφὼ εἶναι αὐτῆς διδασκάλω ; 
φέρε , καὶ τὸν οὕτως ἔχοντα τῆς αὐτῆς τέχνης ἔργον πεῖσαι ὡς καὶ διδακτὸν ἡ ἀρετὴ καὶ οὗτοι ὑμεῖς ἐστὲ παρ’ ὧν ἂν κάλλιστά τις αὐτὸ μάθοι , ἢ ἄλλης ; ταύτης μὲν οὖν , ἔφη , τῆς αὐτῆς , ὦ Σώκρατες , ὁ Διονυσόδωρος.ὑμεῖς ἄρα , ἦν δ’ ἐγώ , ὦ Διονυσόδωρε , τῶν νῦν ἀνθρώπων κάλλιστ’ ἂν προτρέψαιτε εἰς φιλοσοφίαν καὶ ἀρετῆς ἐπιμέλειαν ; οἰόμεθά γε δή , ὦ Σώκρατες.τῶν μὲν τοίνυν ἄλλων τὴν ἐπίδειξιν ἡμῖν , ἔφην , εἰς αὖθις ἀπόθεσθον , τοῦτο δ’ αὐτὸ ἐπιδείξασθον · τουτονὶ τὸν νεανίσκον πείσατον ὡς χρὴ φιλοσοφεῖν καὶ ἀρετῆς ἐπιμελεῖσθαι , καὶ χαριεῖσθον ἐμοί τε καὶ τουτοισὶ πᾶσιν . 
συμβέβηκεν γάρ τι τοιοῦτον τῷ μειρακίῳ τούτῳ · ἐγώ τε καὶ οἵδε πάντες τυγχάνομεν ἐπιθυμοῦντες ὡς βέλτιστον αὐτὸν γενέσθαι . 
ἔστι δὲ οὗτος Ἀξιόχου μὲν ὑὸς τοῦ Ἀλκιβιάδου τοῦ παλαιοῦ , αὐτανεψιὸς δὲ τοῦ νῦν ὄντος Ἀλκιβιάδου · ὄνομα δ’ αὐτῷ Κλεινίας . 
ἔστι δὲ νέος · φοβούμεθα δὴ περὶ αὐτῷ , οἷον εἰκὸς περὶ νέῳ , μή τις φθῇ ἡμᾶς ἐπ’ ἄλλο τι ἐπιτήδευμα τρέψας αὐτοῦ τὴν διάνοιαν καὶ διαφθείρῃ . 
σφὼ οὖν ἥκετον εἰς κάλλιστον · ἀλλ’ εἰ μή τι διαφέρει ὑμῖν , λάβετον πεῖραν τοῦ μειρακίου καὶ διαλέχθητον ἐναντίον ἡμῶν.εἰπόντος οὖν ἐμοῦ σχεδόν τι αὐτὰ ταῦτα ὁ Εὐθύδημος ἅμα ἀνδρείως τε καὶ θαρραλέως , ἀλλ’ οὐδὲν διαφέρει , ὦ 
Σώκρατες , ἔφη , ἐὰν μόνον ἐθέλῃ ἀποκρίνεσθαι ὁ νεανίσκος.ἀλλὰ μὲν δή , ἔφην ἐγώ , τοῦτό γε καὶ εἴθισται · θαμὰ γὰρ αὐτῷ οἵδε προσιόντες πολλὰ ἐρωτῶσίν τε καὶ διαλέγονται , ὥστε ἐπιεικῶς θαρρεῖ τὸ ἀποκρίνασθαι.τὰ δὴ μετὰ ταῦτα , ὦ Κρίτων , πῶς ἂν καλῶς σοι διηγησαίμην ; 
οὐ γὰρ σμικρὸν τὸ ἔργον δύνασθαι ἀναλαβεῖν διεξιόντα σοφίαν ἀμήχανον ὅσην · ὥστ’ ἔγωγε , καθάπερ οἱ ποιηταί , δέομαι ἀρχόμενος τῆς διηγήσεως μούσας τε καὶ Μνημοσύνην ἐπικαλεῖσθαι . 
ἤρξατο δ’ οὖν ἐνθένδε ποθὲν ὁ Εὐθύδημος , ὡς ἐγᾦμαι · ὦ Κλεινία , πότεροί εἰσι τῶν ἀνθρώπων οἱ μανθάνοντες , οἱ σοφοὶ ἢ οἱ ἀμαθεῖς ; καὶ τὸ μειράκιον , ἅτε μεγάλου ὄντος τοῦ ἐρωτήματος , ἠρυθρίασέν τε καὶ ἀπορήσας ἐνέβλεψεν εἰς ἐμέ · καὶ ἐγὼ γνοὺς αὐτὸν τεθορυβημένον , θάρρει , ἦν δ’ ἐγώ , ὦ Κλεινία , καὶ ἀπόκριναι ἀνδρείως , ὁπότερά σοι φαίνεται · ἴσως γάρ τοι ὠφελεῖ τὴν μεγίστην ὠφελίαν.καὶ ἐν τούτῳ ὁ Διονυσόδωρος προσκύψας μοι μικρὸν πρὸς τὸ οὖς , πάνυ μειδιάσας τῷ προσώπῳ , καὶ μήν , ἔφη , σοί , ὦ Σώκρατες , προλέγω ὅτι ὁπότερ’ ἂν ἀποκρίνηται τὸ μειράκιον , ἐξελεγχθήσεται.καὶ αὐτοῦ μεταξὺ ταῦτα λέγοντος ὁ Κλεινίας ἔτυχεν ἀποκρινάμενος , ὥστε οὐδὲ παρακελεύσασθαί μοι ἐξεγένετο εὐλαβηθῆναι τῷ μειρακίῳ , ἀλλ’ ἀπεκρίνατο ὅτι οἱ σοφοὶ εἶεν οἱ μανθάνοντες.καὶ ὁ Εὐθύδημος , καλεῖς δέ τινας , ἔφη , διδασκάλους , ἢ οὔ ; 
ὡμολόγει . 
οὐκοῦν τῶν μανθανόντων οἱ διδάσκαλοι διδάσκαλοί εἰσιν , ὥσπερ ὁ κιθαριστὴς καὶ ὁ γραμματιστὴς διδάσκαλοι δήπου ἦσαν σοῦ καὶ τῶν ἄλλων παίδων , ὑμεῖς δὲ μαθηταί ; 
συνέφη . 
ἄλλο τι οὖν , ἡνίκα ἐμανθάνετε , οὔπω ἠπίστασθε ταῦτα ἃ ἐμανθάνετε ; 
οὐκ ἔφη . 
ἆρ’ οὖν σοφοὶ ἦτε , ὅτε ταῦτα οὐκ ἠπίστασθε ; 
οὐ δῆτα , ἦ δ’ ὅς . 
οὐκοῦν εἰ μὴ σοφοί , ἀμαθεῖς ; 
πάνυ γε . 
ὑμεῖς ἄρα μανθάνοντες ἃ οὐκ ἠπίστασθε , ἀμαθεῖς ὄντες ἐμανθάνετε . 
ἐπένευσε τὸ μειράκιον . 
οἱ ἀμαθεῖς ἄρα μανθάνουσιν , ὦ Κλεινία , ἀλλ’ οὐχ οἱ σοφοί , ὡς σὺ οἴει.ταῦτ’ οὖν εἰπόντος αὐτοῦ , ὥσπερ ὑπὸ διδασκάλου χορὸς ἀποσημήναντος , ἅμα ἀνεθορύβησάν τε καὶ ἐγέλασαν οἱ ἑπόμενοι ἐκεῖνοι μετὰ τοῦ Διονυσοδώρου τε καὶ Εὐθυδήμου · καὶ πρὶν ἀναπνεῦσαι καλῶς τε καὶ εὖ τὸ μειράκιον , ἐκδεξάμενος ὁ Διονυσόδωρος , τί δέ , ὦ Κλεινία , ἔφη , ὁπότε ἀποστοματίζοι ὑμῖν ὁ γραμματιστής , πότεροι ἐμάνθανον τῶν παίδων τὰ ἀποστοματιζόμενα , οἱ σοφοὶ ἢ οἱ ἀμαθεῖς ; 
οἱ σοφοί , ἔφη ὁ Κλεινίας . 
οἱ σοφοὶ ἄρα μανθάνουσιν ἀλλ’ οὐχ οἱ ἀμαθεῖς , καὶ οὐκ εὖ σὺ ἄρτι Εὐθυδήμῳ ἀπεκρίνω . 
ἐνταῦθα δὴ καὶ πάνυ μέγα ἐγέλασάν τε καὶ ἐθορύβησαν οἱ ἐρασταὶ τοῖν ἀνδροῖν , ἀγασθέντες τῆς σοφίας αὐτοῖν · οἱ δ’ ἄλλοι ἡμεῖς ἐκπεπληγμένοι ἐσιωπῶμεν . 
γνοὺς δὲ ἡμᾶς ὁ Εὐθύδημος ἐκπεπληγμένους , ἵν’ ἔτι μᾶλλον θαυμάζοιμεν αὐτόν , οὐκ ἀνίει τὸ μειράκιον , ἀλλ’ ἠρώτα , καὶ ὥσπερ οἱ ἀγαθοὶ ὀρχησταί , διπλᾶ ἔστρεφε τὰ ἐρωτήματα περὶ τοῦ αὐτοῦ , καὶ ἔφη · πότερον γὰρ οἱ μανθάνοντες μανθάνουσιν ἃ ἐπίστανται ἢ ἃ μὴ ἐπίστανται ; καὶ ὁ Διονυσόδωρος πάλιν μικρὸν πρός με ψιθυρίσας , καὶ τοῦτ’ , ἔφη , ὦ Σώκρατες , ἕτερον τοιοῦτον οἷον τὸ πρότερον.ὦ Ζεῦ , ἔφην ἐγώ , ἦ μὴν καὶ τὸ πρότερόν γε καλὸν ἡμῖν ἐφάνη τὸ ἐρώτημα.πάντ’ , ἔφη , ὦ Σώκρατες , τοιαῦτα ἡμεῖς ἐρωτῶμεν ἄφυκτα.τοιγάρτοι , ἦν δ’ ἐγώ , δοκεῖτέ μοι εὐδοκιμεῖν παρὰ τοῖς μαθηταῖς.ἐν δὲ τούτῳ ὁ μὲν Κλεινίας τῷ Εὐθυδήμῳ ἀπεκρίνατο ὅτι μανθάνοιεν οἱ μανθάνοντες ἃ οὐκ ἐπίσταιντο · ὁ δὲ ἤρετο αὐτὸν διὰ τῶν αὐτῶν ὧνπερ τὸ πρότερον · τί δέ ; 
ἦ δ’ ὅς , οὐκ ἐπίστασαι σὺ γράμματα ; 
ναί , ἔφη . 
οὐκοῦν ἅπαντα ; 
ὡμολόγει . 
ὅταν οὖν τις ἀποστοματίζῃ ὁτιοῦν , οὐ γράμματα ἀποστοματίζει ; 
ὡμολόγει . 
οὐκοῦν ὧν τι σὺ ἐπίστασαι , ἔφη , ἀποστοματίζει , εἴπερ πάντα ἐπίστασαι ; 
καὶ τοῦτο ὡμολόγει . 
τί οὖν ; 
ἦ δ’ ὅς , ἆρα σὺ <οὐ> 
μανθάνεις ἅττ’ ἂν ἀποστοματίζῃ τις , ὁ δὲ μὴ ἐπιστάμενος γράμματα μανθάνει ; 
οὔκ , ἀλλ’ , ἦ δ’ ὅς , μανθάνω . 
οὐκοῦν ἃ ἐπίστασαι , ἦ δ’ ὅς , μανθάνεις , εἴπερ γε ἅπαντα τὰ γράμματα ἐπίστασαι . 
ὡμολόγησεν . 
οὐκ ἄρα ὀρθῶς ἀπεκρίνω , ἔφη.καὶ οὔπω σφόδρα τι ταῦτα εἴρητο τῷ Εὐθυδήμῳ , καὶ ὁ Διονυσόδωρος ὥσπερ σφαῖραν ἐκδεξάμενος τὸν λόγον πάλιν ἐστοχάζετο τοῦ μειρακίου , καὶ εἶπεν · Ἐξαπατᾷ σε Εὐθύδημος , ὦ Κλεινία . 
εἰπὲ γάρ μοι , τὸ μανθάνειν οὐκ ἐπιστήμην ἐστὶ λαμβάνειν τούτου οὗ ἄν τις μανθάνῃ ; 
ὡμολόγει ὁ Κλεινίας . 
τὸ δ’ ἐπίστασθαι , ἦ δ’ ὅς , ἄλλο τι ἢ ἔχειν ἐπιστήμην ἤδη ἐστίν ; 
συνέφη . 
τὸ ἄρα μὴ ἐπίστασθαι μήπω ἔχειν ἐπιστήμην ἐστίν ; 
ὡμολόγει αὐτῷ . 
πότερον οὖν εἰσιν οἱ λαμβάνοντες ὁτιοῦν οἱ ἔχοντες ἤδη ἢ οἳ ἂν μὴ ἔχωσιν ; 
οἳ ἂν μή . 
οὐκοῦν ὡμολόγηκας εἶναι τούτων καὶ τοὺς μὴ ἐπισταμένους , τῶν μὴ ἐχόντων ; 
κατένευσε . 
τῶν λαμβανόντων ἄρ’ εἰσὶν οἱ μανθάνοντες , ἀλλ’ οὐ τῶν ἐχόντων ; 
συνέφη . 
οἱ μὴ ἐπιστάμενοι ἄρα , ἔφη , μανθάνουσιν , ὦ Κλεινία , ἀλλ’ οὐχ οἱ ἐπιστάμενοι . 
ἔτι δὴ ἐπὶ τὸ τρίτον καταβαλῶν ὥσπερ πάλαισμα ὥρμα ὁ Εὐθύδημος τὸν νεανίσκον · καὶ ἐγὼ γνοὺς βαπτιζόμενον τὸ μειράκιον , βουλόμενος ἀναπαῦσαι αὐτό , μὴ ἡμῖν ἀποδειλιάσειε , παραμυθούμενος εἶπον · ὦ Κλεινία , μὴ θαύμαζε εἴ σοι φαίνονται ἀήθεις οἱ λόγοι . 
ἴσως γὰρ οὐκ αἰσθάνῃ οἷον ποιεῖτον τὼ ξένω περὶ σέ · ποιεῖτον δὲ ταὐτὸν ὅπερ οἱ ἐν τῇ τελετῇ τῶν Κορυβάντων , ὅταν τὴν θρόνωσιν ποιῶσιν περὶ τοῦτον ὃν ἂν μέλλωσι τελεῖν . 
καὶ γὰρ ἐκεῖ χορεία τίς ἐστι καὶ παιδιά , εἰ ἄρα καὶ τετέλεσαι · καὶ νῦν τούτω οὐδὲν ἄλλο ἢ χορεύετον περὶ σὲ καὶ οἷον ὀρχεῖσθον παίζοντε , ὡς μετὰ τοῦτο τελοῦντε . 
νῦν οὖν νόμισον τὰ πρῶτα τῶν ἱερῶν ἀκούειν τῶν σοφιστικῶν . 
πρῶτον γάρ , ὥς φησι Πρόδικος , περὶ ὀνομάτων ὀρθότητος μαθεῖν δεῖ · ὃ δὴ καὶ ἐνδείκνυσθόν σοι τὼ ξένω , ὅτι οὐκ ᾔδησθα τὸ μανθάνειν ὅτι οἱ ἄνθρωποι καλοῦσι μὲν ἐπὶ τῷ τοιῷδε , ὅταν τις ἐξ ἀρχῆς μηδεμίαν ἔχων ἐπιστήμην περὶ πράγματός τινος ἔπειτα ὕστερον αὐτοῦ λαμβάνῃ τὴν ἐπιστήμην , καλοῦσι δὲ ταὐτὸν τοῦτο καὶ ἐπειδὰν ἔχων ἤδη τὴν ἐπιστήμην ταύτῃ τῇ ἐπιστήμῃ ταὐτὸν τοῦτο πρᾶγμα ἐπισκοπῇ ἢ πραττόμενον ἢ λεγόμενον—μᾶλλον μὲν αὐτὸ συνιέναι καλοῦσιν ἢ μανθάνειν , ἔστι δ’ ὅτε καὶ μανθάνειν—σὲ δὲ τοῦτο , ὡς οὗτοι ἐνδείκνυνται , διαλέληθεν , ταὐτὸν ὄνομα ἐπ’ ἀνθρώποις ἐναντίως ἔχουσιν κείμενον , τῷ τε εἰδότι καὶ ἐπὶ τῷ μή · παραπλήσιον δὲ τούτῳ καὶ τὸ ἐν τῷ δευτέρῳ ἐρωτήματι , ἐν ᾧ ἠρώτων σε πότερα μανθάνουσιν οἱ ἄνθρωποι ἃ ἐπίστανται ἢ ἃ μή . 
ταῦτα δὴ τῶν μαθημάτων παιδιά ἐστιν—διὸ καί φημι ἐγώ σοι τούτους προσπαίζειν—παιδιὰν δὲ λέγω διὰ ταῦτα , ὅτι , εἰ καὶ πολλά τις ἢ καὶ πάντα τὰ τοιαῦτα μάθοι , τὰ μὲν πράγματα οὐδὲν ἂν μᾶλλον εἰδείη πῇ ἔχει , προσπαίζειν δὲ οἷός τ’ ἂν εἴη τοῖς ἀνθρώποις διὰ τὴν τῶν ὀνομάτων διαφορὰν ὑποσκελίζων καὶ ἀνατρέπων , ὥσπερ οἱ τὰ σκολύθρια τῶν μελλόντων καθιζήσεσθαι ὑποσπῶντες χαίρουσι καὶ γελῶσιν , ἐπειδὰν ἴδωσιν ὕπτιον ἀνατετραμμένον . 
ταῦτα μὲν οὖν σοι παρὰ τούτων νόμιζε παιδιὰν γεγονέναι · τὸ δὲ μετὰ ταῦτα δῆλον ὅτι τούτω γέ σοι αὐτὼ τὰ σπουδαῖα ἐνδείξεσθον , καὶ ἐγὼ ὑφηγήσομαι αὐτοῖν ἵνα μοι ὃ ὑπέσχοντο ἀποδῶσιν . 
ἐφάτην γὰρ ἐπιδείξασθαι τὴν προτρεπτικὴν σοφίαν · νῦν δέ , μοι δοκεῖ , δεῖν ᾠηθήτην πρότερον παῖσαι πρὸς σέ . 
ταῦτα μὲν οὖν , ὦ Εὐθύδημέ τε καὶ Διονυσόδωρε , πεπαίσθω τε ὑμῖν , καὶ ἴσως ἱκανῶς ἔχει · τὸ δὲ δὴ μετὰ ταῦτα ἐπιδείξατον προτρέποντε τὸ μειράκιον ὅπως χρὴ σοφίας τε καὶ ἀρετῆς ἐπιμεληθῆναι . 
πρότερον δ’ ἐγὼ σφῷν ἐνδείξομαι οἷον αὐτὸ ὑπολαμβάνω καὶ οἵου αὐτοῦ ἐπιθυμῶ ἀκοῦσαι . 
ἐὰν οὖν δόξω ὑμῖν ἰδιωτικῶς τε καὶ γελοίως αὐτὸ ποιεῖν , μή μου καταγελᾶτε · ὑπὸ προθυμίας γὰρ τοῦ ἀκοῦσαι τῆς ὑμετέρας σοφίας τολμήσω ἀπαυτοσχεδιάσαι ἐναντίον ὑμῶν . 
ἀνάσχεσθον οὖν ἀγελαστὶ ἀκούοντες αὐτοί τε καὶ οἱ μαθηταὶ ὑμῶν · σὺ δέ μοι , ὦ παῖ Ἀξιόχου , ἀπόκριναι.ἆρά γε πάντες ἄνθρωποι βουλόμεθα εὖ πράττειν ; 
ἢ τοῦτο μὲν ἐρώτημα ὧν νυνδὴ ἐφοβούμην ἓν τῶν καταγελάστων ; 
ἀνόητον γὰρ δήπου καὶ τὸ ἐρωτᾶν τὰ τοιαῦτα · τίς γὰρ οὐ βούλεται ἀνθρώπων εὖ πράττειν ; 
οὐδεὶς ὅστις οὔκ , ἔφη ὁ Κλεινίας . 
εἶεν , ἦν δ’ ἐγώ · τὸ δὴ μετὰ τοῦτο , ἐπειδὴ βουλόμεθα εὖ πράττειν , πῶς ἂν εὖ πράττοιμεν ; 
ἆρ’ ἂν εἰ ἡμῖν πολλὰ κἀγαθὰ εἴη ; 
ἢ τοῦτο ἐκείνου ἔτι εὐηθέστερον ; 
δῆλον γάρ που καὶ τοῦτο ὅτι οὕτως ἔχει . 
συνέφη . 
φέρε δή , ἀγαθὰ δὲ ποῖα ἄρα τῶν ὄντων τυγχάνει ἡμῖν ὄντα ; 
ἢ οὐ χαλεπὸν οὐδὲ σεμνοῦ ἀνδρὸς πάνυ τι οὐδὲ τοῦτο ἔοικεν εἶναι εὐπορεῖν ; 
πᾶς γὰρ ἂν ἡμῖν εἴποι ὅτι τὸ πλουτεῖν ἀγαθόν · ἦ γάρ · 
πάνυ γ’ , ἔφη . 
οὐκοῦν καὶ τὸ ὑγιαίνειν καὶ τὸ καλὸν εἶναι καὶ τἆλλα κατὰ τὸ σῶμα ἱκανῶς παρεσκευάσθαι ; 
συνεδόκει . 
ἀλλὰ μὴν εὐγένειαί γε καὶ δυνάμεις καὶ τιμαὶ ἐν τῇ ἑαυτοῦ δῆλά ἐστιν ἀγαθὰ ὄντα . 
ὡμολόγει . 
τί οὖν , ἔφην , ἔτι ἡμῖν λείπεται τῶν ἀγαθῶν ; 
τί ἄρα ἐστὶν τὸ σώφρονά τε εἶναι καὶ δίκαιον καὶ ἀνδρεῖον ; 
πότερον πρὸς Διός , ὦ Κλεινία , ἡγῇ σύ , ἐὰν ταῦτα τιθῶμεν ὡς ἀγαθά , ὀρθῶς ἡμᾶς θήσειν , ἢ ἐὰν μή ; 
ἴσως γὰρ ἄν τις ἡμῖν ἀμφισβητήσειεν · σοὶ δὲ πῶς δοκεῖ ; 
ἀγαθά , ἔφη ὁ Κλεινίας . 
εἶεν , ἦν δ’ ἐγώ · τὴν δὲ σοφίαν ποῦ χοροῦ τάξομεν ; 
ἐν τοῖς ἀγαθοῖς , ἢ πῶς λέγεις ; 
ἐν τοῖς ἀγαθοῖς . 
ἐνθυμοῦ δὴ μή τι παραλείπωμεν τῶν ἀγαθῶν , ὅτι καὶ ἄξιον λόγου . 
ἀλλά μοι δοκοῦμεν , ἔφη , οὐδέν , ὁ Κλεινίας . 
καὶ ἐγὼ ἀναμνησθεὶς εἶπον ὅτι ναὶ μὰ Δία κινδυνεύομέν γε τὸ μέγιστον τῶν ἀγαθῶν παραλιπεῖν . 
τί τοῦτο ; 
ἦ δ’ ὅς . 
τὴν εὐτυχίαν , ὦ Κλεινία · ὃ πάντες φασί , καὶ οἱ πάνυ φαῦλοι , μέγιστον τῶν ἀγαθῶν εἶναι . 
ἀληθῆ λέγεις , ἔφη . 
καὶ ἐγὼ αὖ πάλιν μετανοήσας εἶπον ὅτι ὀλίγου καταγέλαστοι ἐγενόμεθα ὑπὸ τῶν ξένων ἐγώ τε καὶ σύ , ὦ παῖ Ἀξιόχου . 
τί δή , ἔφη , τοῦτο ; 
ὅτι εὐτυχίαν ἐν τοῖς ἔμπροσθεν θέμενοι νυνδὴ αὖθις περὶ τοῦ αὐτοῦ ἐλέγομεν . 
τί οὖν δὴ τοῦτο ; 
καταγέλαστον δήπου , ὃ πάλαι πρόκειται , τοῦτο πάλιν προτιθέναι καὶ δὶς ταὐτὰ λέγειν . 
πῶς , ἔφη , τοῦτο λέγεις ; 
ἡ σοφία δήπου , ἦν δ’ ἐγώ , εὐτυχία ἐστίν · τοῦτο δὲ κἂν παῖς γνοίη . 
καὶ ὃς ἐθαύμασεν · οὕτως ἔτι νέος τε καὶ εὐήθης ἐστί . 
κἀγὼ γνοὺς αὐτὸν θαυμάζοντα , ἆρα οὐκ οἶσθα , ἔφην , ὦ Κλεινία , ὅτι περὶ αὐλημάτων εὐπραγίαν οἱ αὐληταὶ εὐτυχέστατοί εἰσιν ; 
συνέφη . 
οὐκοῦν , ἦν δ’ ἐγώ , καὶ περὶ γραμμάτων γραφῆς τε καὶ ἀναγνώσεως οἱ γραμματισταί ; 
πάνυ γε . 
τί δέ ; 
πρὸς τοὺς τῆς θαλάττης κινδύνους μῶν οἴει εὐτυχεστέρους τινὰς εἶναι τῶν σοφῶν κυβερνητῶν , ὡς ἐπὶ πᾶν εἰπεῖν ; 
οὐ δῆτα . 
τί δέ ; 
στρατευόμενος μετὰ ποτέρου ἂν ἥδιον τοῦ κινδύνου τε καὶ τῆς τύχης μετέχοις , μετὰ σοφοῦ στρατηγοῦ ἢ μετὰ ἀμαθοῦς ; 
μετὰ σοφοῦ . 
τί δέ ; 
ἀσθενῶν μετὰ ποτέρου ἂν ἡδέως κινδυνεύοις , μετὰ σοφοῦ ἰατροῦ ἢ μετὰ ἀμαθοῦς ; 
μετὰ σοφοῦ . 
ἆρ’ οὖν , ἦν δ’ ἐγώ , ὅτι εὐτυχέστερον ἂν οἴει πράττειν μετὰ σοφοῦ πράττων ἢ μετὰ ἀμαθοῦς ; 
συνεχώρει . 
ἡ σοφία ἄρα πανταχοῦ εὐτυχεῖν ποιεῖ τοὺς ἀνθρώπους . 
οὐ γὰρ δήπου ἁμαρτάνοι γ’ ἄν ποτέ τι σοφία , ἀλλ’ ἀνάγκη ὀρθῶς πράττειν καὶ τυγχάνειν · ἦ γὰρ ἂν οὐκέτι σοφία εἴη . 
συνωμολογησάμεθα τελευτῶντες οὐκ οἶδ’ ὅπως ἐν κεφαλαίῳ οὕτω τοῦτο ἔχειν , σοφίας παρούσης , ᾧ ἂν παρῇ , μηδὲν προσδεῖσθαι εὐτυχίας · ἐπειδὴ δὲ τοῦτο συνωμολογησάμεθα , πάλιν ἐπυνθανόμην αὐτοῦ τὰ πρότερον ὡμολογημένα πῶς ἂν ἡμῖν ἔχοι . 
ὡμολογήσαμεν γάρ , ἔφην , εἰ ἡμῖν ἀγαθὰ πολλὰ παρείη , εὐδαιμονεῖν ἂν καὶ εὖ πράττειν . 
συνέφη . 
ἆρ’ οὖν εὐδαιμονοῖμεν ἂν διὰ τὰ παρόντα ἀγαθά , εἰ μηδὲν ἡμᾶς ὠφελοῖ ἢ εἰ ὠφελοῖ ; 
εἰ ὠφελοῖ , ἔφη . 
ἆρ’ οὖν ἄν τι ὠφελοῖ , εἰ εἴη μόνον ἡμῖν , χρῴμεθα δ’ αὐτοῖς μή ; 
οἷον σιτία εἰ ἡμῖν εἴη πολλά , ἐσθίοιμεν δὲ μή , ἢ ποτόν , πίνοιμεν δὲ μή , ἔσθ’ ὅτι ὠφελοίμεθ’ ἄν ; 
οὐ δῆτα , ἔφη . 
τί δέ ; 
οἱ δημιουργοὶ πάντες , εἰ αὐτοῖς εἴη πάντα τὰ ἐπιτήδεια παρεσκευασμένα ἑκάστῳ εἰς τὸ ἑαυτοῦ ἔργον , χρῷντο δὲ αὐτοῖς μή , ἆρ’ ἂν οὗτοι εὖ πράττοιεν διὰ τὴν κτῆσιν , ὅτι κεκτημένοι εἶεν πάντα ἃ δεῖ κεκτῆσθαι τὸν δημιουργόν ; 
οἷον τέκτων , εἰ παρεσκευασμένος εἴη τά τε ὄργανα ἅπαντα καὶ ξύλα ἱκανά , τεκταίνοιτο δὲ μή , ἔσθ’ ὅτι ὠφελοῖτ’ ἂν ἀπὸ τῆς κτήσεως ; 
οὐδαμῶς , ἔφη . 
τί δέ , εἴ τις κεκτημένος εἴη πλοῦτόν τε καὶ ἃ νυνδὴ ἐλέγομεν πάντα τὰ ἀγαθά , χρῷτο δὲ αὐτοῖς μή , ἆρ’ ἂν εὐδαιμονοῖ διὰ τὴν τούτων κτῆσιν τῶν ἀγαθῶν ; 
οὐ δῆτα , ὦ Σώκρατες . 
δεῖ ἄρα , ἔφην , ὡς ἔοικεν , μὴ μόνον κεκτῆσθαι τὰ τοιαῦτα ἀγαθὰ τὸν μέλλοντα εὐδαίμονα ἔσεσθαι , ἀλλὰ καὶ χρῆσθαι αὐτοῖς · ἢ οὐδὲν ὄφελος τῆς κτήσεως γίγνεται . 
ἀληθῆ λέγεις . 
ἆρ’ οὖν , ὦ Κλεινία , ἤδη τοῦτο ἱκανὸν πρὸς τὸ εὐδαίμονα ποιῆσαί τινα , τό τε κεκτῆσθαι τἀγαθὰ καὶ τὸ χρῆσθαι αὐτοῖς ; 
ἔμοιγε δοκεῖ . 
πότερον , ἦν δ’ ἐγώ , ἐὰν ὀρθῶς χρῆταί τις ἢ καὶ ἐὰν μή ; 
ἐὰν ὀρθῶς . 
καλῶς γε , ἦν δ’ ἐγώ , λέγεις . 
πλέον γάρ που οἶμαι θάτερόν ἐστιν , ἐάν τις χρῆται ὁτῳοῦν μὴ ὀρθῶς πράγματι ἢ ἐὰν ἐᾷ · τὸ μὲν γὰρ κακόν , τὸ δὲ οὔτε κακὸν οὔτε ἀγαθόν . 
ἢ οὐχ οὕτω φαμέν ; 
συνεχώρει . 
τί οὖν ; 
ἐν τῇ ἐργασίᾳ τε καὶ χρήσει τῇ περὶ τὰ ξύλα μῶν ἄλλο τί ἐστιν τὸ ἀπεργαζόμενον ὀρθῶς χρῆσθαι ἢ ἐπιστήμη ἡ τεκτονική ; 
οὐ δῆτα , ἔφη . 
ἀλλὰ μήν που καὶ ἐν τῇ περὶ τὰ σκεύη ἐργασίᾳ τὸ ὀρθῶς ἐπιστήμη ἐστὶν ἡ ἀπεργαζομένη . 
συνέφη . 
ἆρ’ οὖν , ἦν δ’ ἐγώ , καὶ περὶ τὴν χρείαν ὧν ἐλέγομεν τὸ πρῶτον τῶν ἀγαθῶν , πλούτου τε καὶ ὑγιείας καὶ κάλλους , τὸ ὀρθῶς πᾶσι τοῖς τοιούτοις χρῆσθαι ἐπιστήμη ἦν ἡγουμένη καὶ κατορθοῦσα τὴν πρᾶξιν , ἢ ἄλλο τι ; 
ἐπιστήμη , ἦ δ’ ὅς . 
οὐ μόνον ἄρα εὐτυχίαν ἀλλὰ καὶ εὐπραγίαν , ὡς ἔοικεν , ἡ ἐπιστήμη παρέχει τοῖς ἀνθρώποις ἐν πάσῃ κτήσει τε καὶ πράξει . 
ὡμολόγει . 
ἆρ’ οὖν ὦ πρὸς Διός , ἦν δ’ ἐγώ , ὄφελός τι τῶν ἄλλων κτημάτων ἄνευ φρονήσεως καὶ σοφίας ; 
ἆρά γε ἂν ὄναιτο ἄνθρωπος πολλὰ κεκτημένος καὶ πολλὰ πράττων νοῦν μὴ ἔχων , ἢ μᾶλλον ὀλίγα νοῦν ἔχων ; 
ὧδε δὲ σκόπει · οὐκ ἐλάττω πράττων ἐλάττω ἂν ἐξαμαρτάνοι , ἐλάττω δὲ ἁμαρτάνων ἧττον ἂν κακῶς πράττοι , ἧττον δὲ κακῶς πράττων ἄθλιος ἧττον ἂν εἴη ; 
πάνυ γ’ , ἔφη . 
πότερον οὖν ἂν μᾶλλον ἐλάττω τις πράττοι πένης ὢν ἢ πλούσιος ; 
πένης , ἔφη . 
πότερον δὲ ἀσθενὴς ἢ ἰσχυρός ; 
ἀσθενής . 
πότερον δὲ ἔντιμος ἢ ἄτιμος ; 
ἄτιμος . 
πότερον δὲ ἀνδρεῖος ὢν καὶ σώφρων ἐλάττω ἂν πράττοι ἢ δειλός ; 
δειλός . 
οὐκοῦν καὶ ἀργὸς μᾶλλον ἢ ἐργάτης ; 
συνεχώρει . 
καὶ βραδὺς μᾶλλον ἢ ταχύς , καὶ ἀμβλὺ ὁρῶν καὶ ἀκούων μᾶλλον ἢ ὀξύ ; 
πάντα τὰ τοιαῦτα συνεχωροῦμεν ἀλλήλοις . 
ἐν κεφαλαίῳ δ’ , ἔφην , ὦ Κλεινία , κινδυνεύει σύμπαντα ἃ τὸ πρῶτον ἔφαμεν ἀγαθὰ εἶναι , οὐ περὶ τούτου ὁ λόγος αὐτοῖς εἶναι , ὅπως αὐτά γε καθ’ αὑτὰ πέφυκεν ἀγαθὰ [εἶναι] , ἀλλ’ ὡς ἔοικεν ὧδ’ ἔχει · ἐὰν μὲν αὐτῶν ἡγῆται ἀμαθία , μείζω κακὰ εἶναι τῶν ἐναντίων , ὅσῳ δυνατώτερα ὑπηρετεῖν τῷ ἡγουμένῳ κακῷ ὄντι , ἐὰν δὲ φρόνησίς τε καὶ σοφία , μείζω ἀγαθά , αὐτὰ δὲ καθ’ αὑτὰ οὐδέτερα αὐτῶν οὐδενὸς ἄξια εἶναι . 
φαίνεται , ἔφη , ὡς ἔοικεν , οὕτως , ὡς σὺ λέγεις . 
τί οὖν ἡμῖν συμβαίνει ἐκ τῶν εἰρημένων ; 
ἄλλο τι ἢ τῶν μὲν ἄλλων οὐδὲν ὂν οὔτε ἀγαθὸν οὔτε κακόν , τούτοιν δὲ δυοῖν ὄντοιν ἡ μὲν σοφία ἀγαθόν , ἡ δὲ ἀμαθία κακόν ; 
ὡμολόγει . 
ἔτι τοίνυν , ἔφην , τὸ λοιπὸν ἐπισκεψώμεθα . 
ἐπειδὴ εὐδαίμονες μὲν εἶναι προθυμούμεθα πάντες , ἐφάνημεν δὲ τοιοῦτοι γιγνόμενοι ἐκ τοῦ χρῆσθαί τε τοῖς πράγμασιν καὶ ὀρθῶς χρῆσθαι , τὴν δὲ ὀρθότητα καὶ εὐτυχίαν ἐπιστήμη <ἦν> 
ἡ παρέχουσα , δεῖ δή , ὡς ἔοικεν , ἐκ παντὸς τρόπου ἅπαντα ἄνδρα τοῦτο παρασκευάζεσθαι , ὅπως ὡς σοφώτατος ἔσται · ἢ οὔ ; 
ναί , ἔφη . 
καὶ παρὰ πατρός γε δήπου τοῦτο οἰόμενον δεῖν παραλαμβάνειν πολὺ μᾶλλον ἢ χρήματα , καὶ παρ’ ἐπιτρόπων καὶ φίλων τῶν τε ἄλλων καὶ τῶν φασκόντων ἐραστῶν εἶναι , καὶ ξένων καὶ πολιτῶν , δεόμενον καὶ ἱκετεύοντα σοφίας μεταδιδόναι , οὐδὲν αἰσχρόν , ὦ Κλεινία , οὐδὲ νεμεσητὸν ἕνεκα τούτου ὑπηρετεῖν καὶ δουλεύειν καὶ ἐραστῇ καὶ παντὶ ἀνθρώπῳ , ὁτιοῦν ἐθέλοντα ὑπηρετεῖν τῶν καλῶν ὑπηρετημάτων , προθυμούμενον σοφὸν γενέσθαι · ἢ οὐ δοκεῖ σοι , ἔφην ἐγώ , οὕτως ; 
πάνυ μὲν οὖν εὖ μοι δοκεῖς λέγειν , ἦ δ’ ὅς . 
εἰ ἔστι γε , ὦ Κλεινία , ἦν δ’ ἐγώ , ἡ σοφία διδακτόν , ἀλλὰ μὴ ἀπὸ ταὐτομάτου παραγίγνεται τοῖς ἀνθρώποις · τοῦτο γὰρ ἡμῖν ἔτι ἄσκεπτον καὶ οὔπω διωμολογημένον ἐμοί τε καὶ σοί . 
ἀλλ’ ἔμοιγε , ἔφη , ὦ Σώκρατες , διδακτὸν εἶναι δοκεῖ . 
καὶ ἐγὼ ἡσθεὶς εἶπον · ἦ καλῶς λέγεις , ὦ ἄριστε ἀνδρῶν , καὶ εὖ ἐποίησας ἀπαλλάξας με σκέψεως πολλῆς περὶ τούτου αὐτοῦ , πότερον διδακτὸν ἢ οὐ διδακτὸν ἡ σοφία . 
νῦν οὖν ἐπειδή σοι καὶ διδακτὸν δοκεῖ καὶ μόνον τῶν ὄντων εὐδαίμονα καὶ εὐτυχῆ ποιεῖν τὸν ἄνθρωπον , ἄλλο τι ἢ φαίης ἂν ἀναγκαῖον εἶναι φιλοσοφεῖν καὶ αὐτὸς ἐν νῷ ἔχεις αὐτὸ ποιεῖν ; 
πάνυ μὲν οὖν , ἔφη , ὦ Σώκρατες , ὡς οἷόν τε μάλιστα.κἀγὼ ταῦτα ἅσμενος ἀκούσας , τὸ μὲν ἐμόν , ἔφην , παράδειγμα , ὦ Διονυσόδωρέ τε καὶ Εὐθύδημε , οἵων ἐπιθυμῶ τῶν προτρεπτικῶν λόγων εἶναι , τοιοῦτον , ἰδιωτικὸν ἴσως καὶ μόλις διὰ μακρῶν λεγόμενον · σφῷν δὲ ὁπότερος βούλεται , ταὐτὸν τοῦτο τέχνῃ πράττων ἐπιδειξάτω ἡμῖν . 
εἰ δὲ μὴ τοῦτο βούλεσθον , ὅθεν ἐγὼ ἀπέλιπον , τὸ ἑξῆς ἐπιδείξατον τῷ μειρακίῳ , πότερον πᾶσαν ἐπιστήμην δεῖ αὐτὸν κτᾶσθαι , ἢ ἔστι τις μία ἣν δεῖ λαβόντα εὐδαιμονεῖν τε καὶ ἀγαθὸν ἄνδρα εἶναι , καὶ τίς αὕτη . 
ὡς γὰρ ἔλεγον ἀρχόμενος , περὶ πολλοῦ ἡμῖν τυγχάνει ὂν τόνδε τὸν νεανίσκον σοφόν τε καὶ ἀγαθὸν γενέσθαι . 
ἐγὼ μὲν οὖν ταῦτα εἶπον , ὦ Κρίτων · τῷ δὲ μετὰ τοῦτο ἐσομένῳ πάνυ σφόδρα προσεῖχον τὸν νοῦν , καὶ ἐπεσκόπουν τίνα ποτὲ τρόπον ἅψοιντο τοῦ λόγου καὶ ὁπόθεν ἄρξοιντο παρακελευόμενοι τῷ νεανίσκῳ σοφίαν τε καὶ ἀρετὴν ἀσκεῖν . 
ὁ οὖν πρεσβύτερος αὐτῶν , ὁ Διονυσόδωρος , πρότερος ἤρχετο τοῦ λόγου , καὶ ἡμεῖς πάντες ἐβλέπομεν πρὸς αὐτὸν ὡς αὐτίκα μάλα ἀκουσόμενοι θαυμασίους τινὰς λόγους . 
ὅπερ οὖν καὶ συνέβη ἡμῖν · θαυμαστὸν γάρ τινα , ὦ Κρίτων , ἁνὴρ κατῆρχεν λόγον , οὗ σοὶ ἄξιον ἀκοῦσαι , ὡς παρακελευστικὸς ὁ λόγος ἦν ἐπ’ ἀρετήν.εἰπέ μοι , ἔφη , ὦ Σώκρατές τε καὶ ὑμεῖς οἱ ἄλλοι , ὅσοι φατὲ ἐπιθυμεῖν τόνδε τὸν νεανίσκον σοφὸν γενέσθαι , πότερον παίζετε ταῦτα λέγοντες ἢ ὡς ἀληθῶς ἐπιθυμεῖτε καὶ σπουδάζετε ; κἀγὼ διενοήθην ὅτι ᾠηθήτην ἄρα ἡμᾶς τὸ πρότερον παίζειν , ἡνίκα ἐκελεύομεν διαλεχθῆναι τῷ νεανίσκῳ αὐτώ , καὶ διὰ ταῦτα προσεπαισάτην τε καὶ οὐκ ἐσπουδασάτην · 
ταῦτα οὖν διανοηθεὶς ἔτι μᾶλλον εἶπον ὅτι θαυμαστῶς σπουδάζοιμεν.καὶ ὁ Διονυσόδωρος , σκόπει μήν , ἔφη , ὦ Σώκρατες , ὅπως μὴ ἔξαρνος ἔσῃ ἃ νῦν λέγεις . 
ἔσκεμμαι , ἦν δ’ ἐγώ · οὐ γὰρ μή ποτ’ ἔξαρνος γένωμαι . 
τί οὖν ; 
ἔφη · φατὲ βούλεσθαι αὐτὸν σοφὸν γενέσθαι ; 
πάνυ μὲν οὖν . 
νῦν δέ , ἦ δ’ ὅς , Κλεινίας πότερον σοφός ἐστιν ἢ οὔ ; 
οὔκουν φησί γέ πω · ἔστιν δέ , ἦν δ’ ἐγώ , οὐκ ἀλαζών . 
ὑμεῖς δέ , ἔφη , βούλεσθε γενέσθαι αὐτὸν σοφόν , ἀμαθῆ δὲ μὴ εἶναι ; 
ὡμολογοῦμεν . 
οὐκοῦν ὃς μὲν οὐκ ἔστιν , βούλεσθε αὐτὸν γενέσθαι , ὃς δ’ ἔστι νῦν , μηκέτι εἶναι . 
καὶ ἐγὼ ἀκούσας ἐθορυβήθην · ὁ δέ μου θορυβουμένου ὑπολαβών , ἄλλο τι οὖν , ἔφη , ἐπεὶ βούλεσθε αὐτὸν ὃς νῦν ἐστὶν μηκέτι εἶναι , βούλεσθε αὐτόν , ὡς ἔοικεν , ἀπολωλέναι ; 
καίτοι πολλοῦ ἂν ἄξιοι οἱ τοιοῦτοι εἶεν φίλοι τε καὶ ἐρασταί , οἵτινες τὰ παιδικὰ περὶ παντὸς ἂν ποιήσαιντο ἐξολωλέναι . 
καὶ ὁ Κτήσιππος ἀκούσας ἠγανάκτησέν τε ὑπὲρ τῶν παιδικῶν καὶ εἶπεν · ὦ ξένε Θούριε , εἰ μὴ ἀγροικότερον , ἔφη , ἦν εἰπεῖν , εἶπον ἄν · “σοὶ εἰς κεφαλήν , ” 
ὅτι μαθών μου καὶ τῶν ἄλλων καταψεύδῃ τοιοῦτον πρᾶγμα , ὃ ἐγὼ οἶμαι οὐδ’ ὅσιον εἶναι λέγειν , ὡς ἐγὼ τόνδε βουλοίμην ἂν ἐξολωλέναι.τί δέ , ἔφη , ὦ Κτήσιππε , ὁ Εὐθύδημος , ἦ δοκεῖ σοι οἷόν τ’ εἶναι ψεύδεσθαι ; 
νὴ Δία , ἔφη , εἰ μὴ μαίνομαί γε . 
πότερον λέγοντα τὸ πρᾶγμα περὶ οὗ ἂν ὁ λόγος ᾖ , ἢ μὴ λέγοντα ; 
λέγοντα , ἔφη . 
οὐκοῦν εἴπερ λέγει αὐτό , οὐκ ἄλλο λέγει τῶν ὄντων ἢ ἐκεῖνο ὅπερ λέγει ; 
πῶς γὰρ ἄν ; 
ἔφη ὁ Κτήσιππος . 
ἓν μὴν κἀκεῖνό γ’ ἐστὶν τῶν ὄντων , ὃ λέγει , χωρὶς τῶν ἄλλων . 
πάνυ γε . 
οὐκοῦν ὁ ἐκεῖνο λέγων τὸ ὄν , ἔφη , λέγει ; 
ναί . 
ἀλλὰ μὴν ὅ γε τὸ ὂν λέγων καὶ τὰ ὄντα τἀληθῆ λέγει · ὥστε ὁ Διονυσόδωρος , εἴπερ λέγει τὰ ὄντα , λέγει τἀληθῆ καὶ οὐδὲν κατὰ σοῦ ψεύδεται . 
ναί , ἔφη · ἀλλ’ ὁ ταῦτα λέγων , ἔφη ὁ Κτήσιππος , ὦ Εὐθύδημε , οὐ τὰ ὄντα λέγει.καὶ ὁ Εὐθύδημος , τὰ δὲ μὴ ὄντα , ἔφη , ἄλλο τι ἢ οὐκ ἔστιν ; 
οὐκ ἔστιν . 
ἄλλο τι οὖν οὐδαμοῦ τά γε μὴ ὄντα ὄντα ἐστίν ; 
οὐδαμοῦ . 
ἔστιν οὖν ὅπως περὶ ταῦτα , τὰ μὴ ὄντα , πράξειεν ἄν τίς τι , ὥστ’ ἐκεῖνα ποιήσειεν ἂν καὶ ὁστισοῦν τὰ μηδαμοῦ ὄντα ; 
οὐκ ἔμοιγε δοκεῖ , ἔφη ὁ Κτήσιππος . 
τί οὖν ; 
οἱ ῥήτορες ὅταν λέγωσιν ἐν τῷ δήμῳ , οὐδὲν πράττουσι ; 
πράττουσι μὲν οὖν , ἦ δ’ ὅς . 
οὐκοῦν εἴπερ πράττουσι , καὶ ποιοῦσι ; 
ναί . 
τὸ λέγειν ἄρα πράττειν τε καὶ ποιεῖν ἐστιν ; 
ὡμολόγησεν . 
οὐκ ἄρα τά γε μὴ ὄντ’ , ἔφη , λέγει οὐδείς—ποιοῖ γὰρ ἂν ἤδη τί · σὺ δὲ ὡμολόγηκας τὸ μὴ ὂν μὴ οἷόν τ’ εἶναι μηδένα ποιεῖν— 
ὥστε κατὰ τὸν σὸν λόγον οὐδεὶς ψευδῆ λέγει , ἀλλ’ εἴπερ λέγει Διονυσόδωρος , τἀληθῆ τε καὶ τὰ ὄντα λέγει.νὴ Δία , ἔφη ὁ Κτήσιππος , ὦ Εὐθύδημε · ἀλλὰ τὰ ὄντα μὲν τρόπον τινὰ λέγει , οὐ μέντοι ὥς γε ἔχει.πῶς λέγεις , ἔφη ὁ Διονυσόδωρος , ὦ Κτήσιππε ; 
εἰσὶν γάρ τινες οἳ λέγουσι τὰ πράγματα ὡς ἔχει ; 
εἰσὶν μέντοι , ἔφη , οἱ καλοί τε κἀγαθοὶ καὶ οἱ τἀληθῆ λέγοντες . 
τί οὖν ; 
ἦ δ’ ὅς · τἀγαθὰ οὐκ εὖ , ἔφη , ἔχει , τὰ δὲ κακὰ κακῶς ; 
συνεχώρει . 
τοὺς δὲ καλούς τε καὶ ἀγαθοὺς ὁμολογεῖς λέγειν ὡς ἔχει τὰ πράγματα ; 
ὁμολογῶ . 
κακῶς ἄρα , ἔφη , λέγουσιν , ὦ Κτήσιππε , οἱ ἀγαθοὶ τὰ κακά , εἴπερ ὡς ἔχει λέγουσιν . 
ναὶ μὰ Δία , ἦ δ’ ὅς , σφόδρα γε , τοὺς γοῦν κακοὺς ἀνθρώπους · ὧν σύ , ἐάν μοι πείθῃ , εὐλαβήσῃ εἶναι , ἵνα μή σε οἱ ἀγαθοὶ κακῶς λέγωσιν . 
ὡς εὖ ἴσθ’ ὅτι κακῶς λέγουσιν οἱ ἀγαθοὶ τοὺς κακούς . 
καὶ τοὺς μεγάλους , ἔφη ὁ Εὐθύδημος , μεγάλως λέγουσι καὶ τοὺς θερμοὺς θερμῶς ; 
μάλιστα δήπου , ἔφη ὁ Κτήσιππος · τοὺς γοῦν ψυχροὺς ψυχρῶς λέγουσί τε καὶ φασὶν διαλέγεσθαι . 
σὺ μέν , ἔφη ὁ Διονυσόδωρος , λοιδορῇ , ὦ Κτήσιππε , λοιδορῇ . 
μὰ Δί’ οὐκ ἔγωγε , ἦ δ’ ὅς , ὦ Διονυσόδωρε , ἐπεὶ φιλῶ σε , ἀλλὰ νουθετῶ σε ὡς ἑταῖρον , καὶ πειρῶμαι πείθειν μηδέποτε ἐναντίον ἐμοῦ οὕτως ἀγροίκως λέγειν ὅτι ἐγὼ τούτους βούλομαι ἐξολωλέναι , οὓς περὶ πλείστου ποιοῦμαι.ἐγὼ οὖν , ἐπειδή μοι ἐδόκουν ἀγριωτέρως πρὸς ἀλλήλους ἔχειν , προσέπαιζόν τε τὸν Κτήσιππον καὶ εἶπον ὅτι ὦ Κτήσιππε , ἐμοὶ μὲν δοκεῖ χρῆναι ἡμᾶς παρὰ τῶν ξένων δέχεσθαι ἃ λέγουσιν , ἐὰν ἐθέλωσι διδόναι , καὶ μὴ ὀνόματι διαφέρεσθαι . 
εἰ γὰρ ἐπίστανται οὕτως ἐξολλύναι ἀνθρώπους , ὥστ’ ἐκ πονηρῶν τε καὶ ἀφρόνων χρηστούς τε καὶ ἔμφρονας ποιεῖν , καὶ τοῦτο εἴτε αὐτὼ ηὑρήκατον εἴτε καὶ παρ’ ἄλλου του ἐμαθέτην φθόρον τινὰ καὶ ὄλεθρον τοιοῦτον , ὥστε ἀπολέσαντες πονηρὸν ὄντα χρηστὸν πάλιν ἀποφῆναι · εἰ τοῦτο ἐπίστασθον—δῆλον δὲ ὅτι ἐπίστασθον · ἐφάτην γοῦν τὴν τέχνην σφῶν εἶναι τὴν νεωστὶ ηὑρημένην ἀγαθοὺς ποιεῖν τοὺς ἀνθρώπους ἐκ πονηρῶν—συγχωρήσωμεν οὖν αὐτοῖν αὐτό · ἀπολεσάντων ἡμῖν τὸ μειράκιον καὶ φρόνιμον ποιησάντων , καὶ ἅπαντάς γε ἡμᾶς τοὺς ἄλλους . 
εἰ δὲ ὑμεῖς οἱ νέοι φοβεῖσθε , ὥσπερ ἐν Καρὶ ἐν ἐμοὶ ἔστω ὁ κίνδυνος · ὡς ἐγώ , ἐπειδὴ καὶ πρεσβύτης εἰμί , παρακινδυνεύειν ἕτοιμος καὶ παραδίδωμι ἐμαυτὸν Διονυσοδώρῳ τούτῳ ὥσπερ τῇ Μηδείᾳ τῇ Κόλχῳ . 
ἀπολλύτω με , καὶ εἰ μὲν βούλεται , ἑψέτω , εἰ δ’ , ὅτι βούλεται , τοῦτο ποιείτω · μόνον χρηστὸν ἀποφηνάτω.καὶ ὁ Κτήσιππος , ἐγὼ μέν , ἔφη , καὶ αὐτός , ὦ Σώκρατες , ἕτοιμός εἰμι παρέχειν ἐμαυτὸν τοῖς ξένοις , καὶ ἐὰν βούλωνται δέρειν ἔτι μᾶλλον ἢ νῦν δέρουσιν , εἴ μοι ἡ δορὰ μὴ εἰς ἀσκὸν τελευτήσει , ὥσπερ ἡ τοῦ Μαρσύου , ἀλλ’ εἰς ἀρετήν . 
καίτοι με οἴεται Διονυσόδωρος οὑτοσὶ χαλεπαίνειν αὐτῷ · ἐγὼ δὲ οὐ χαλεπαίνω , ἀλλ’ ἀντιλέγω πρὸς ταῦτα ἅ μοι δοκεῖ πρός με μὴ καλῶς λέγειν . 
ἀλλὰ σὺ τὸ ἀντιλέγειν , ἔφη , ὦ γενναῖε Διονυσόδωρε , μὴ κάλει λοιδορεῖσθαι · ἕτερον γάρ τί ἐστι τὸ λοιδορεῖσθαι.καὶ Διονυσόδωρος , ὡς ὄντος , ἔφη , τοῦ ἀντιλέγειν , ὦ Κτήσιππε , ποιῇ τοὺς λόγους ; 
πάντως δήπου , ἔφη , καὶ σφόδρα γε · ἢ σύ , ὦ Διονυσόδωρε , οὐκ οἴει εἶναι ἀντιλέγειν ; οὔκουν σύ γ’ ἄν , ἔφη , ἀποδείξαις πώποτε ἀκούσας οὐδενὸς ἀντιλέγοντος ἑτέρου ἑτέρῳ.ἀληθῆ λέγεις ; 
ἔφη · ἀλλὰ ἀκούων μὲν νυνί σοι ἀποδείκνυμι ἀντιλέγοντος Κτησίππου Διονυσοδώρῳ.ἦ καὶ ὑπόσχοις ἂν τούτου λόγον ; πάνυ , ἔφη.τί οὖν ; 
ἦ δ’ ὅς · εἰσὶν ἑκάστῳ τῶν ὄντων λόγοι ; 
πάνυ γε . 
οὐκοῦν ὡς ἔστιν ἕκαστον ἢ ὡς οὐκ ἔστιν ; 
ὡς ἔστιν . 
εἰ γὰρ μέμνησαι , ἔφη , ὦ Κτήσιππε , καὶ ἄρτι ἐπεδείξαμεν μηδένα λέγοντα ὡς οὐκ ἔστι · τὸ γὰρ μὴ ὂν οὐδεὶς ἐφάνη λέγων . 
τί οὖν δὴ τοῦτο ; 
ἦ δ’ ὃς ὁ Κτήσιππος · ἧττόν τι ἀντιλέγομεν ἐγώ τε καὶ σύ ; 
πότερον οὖν , ἦ δ’ ὅς , ἀντιλέγοιμεν ἂν τοῦ αὐτοῦ πράγματος λόγον ἀμφότεροι λέγοντες , ἢ οὕτω μὲν ἂν δήπου ταὐτὰ λέγοιμεν ; 
συνεχώρει . 
ἀλλ’ ὅταν μηδέτερος , ἔφη , τὸν τοῦ πράγματος λόγον λέγῃ , τότε ἀντιλέγοιμεν ἄν ; 
ἢ οὕτω γε τὸ παράπαν οὐδ’ ἂν μεμνημένος εἴη τοῦ πράγματος οὐδέτερος ἡμῶν ; 
καὶ τοῦτο συνωμολόγει . 
ἀλλ’ ἄρα , ὅταν ἐγὼ μὲν τὸν τοῦ πράγματος λόγον λέγω , σὺ δὲ ἄλλου τινὸς ἄλλον , τότε ἀντιλέγομεν ; 
ἢ ἐγὼ λέγω μὲν τὸ πρᾶγμα , σὺ δὲ οὐδὲ λέγεις τὸ παράπαν ; 
ὁ δὲ μὴ λέγων τῷ λέγοντι πῶς <ἂν> 
ἀντιλέγοι ; καὶ ὁ μὲν Κτήσιππος ἐσίγησεν · ἐγὼ δὲ θαυμάσας τὸν λόγον , πῶς , ἔφην , ὦ Διονυσόδωρε , λέγεις ; 
οὐ γάρ τοι ἀλλὰ τοῦτόν γε τὸν λόγον πολλῶν δὴ καὶ πολλάκις ἀκηκοὼς ἀεὶ θαυμάζω—καὶ γὰρ οἱ ἀμφὶ Πρωταγόραν σφόδρα ἐχρῶντο αὐτῷ καὶ οἱ ἔτι παλαιότεροι · ἐμοὶ δὲ ἀεὶ θαυμαστός τις δοκεῖ εἶναι καὶ τούς τε ἄλλους ἀνατρέπων καὶ αὐτὸς αὑτόν —οἶμαι δὲ αὐτοῦ τὴν ἀλήθειαν παρὰ σοῦ κάλλιστα πεύσεσθαι . 
ἄλλο τι ψευδῆ λέγειν οὐκ ἔστιν ; 
—τοῦτο γὰρ δύναται ὁ λόγος · ἦ γάρ ; 
—ἀλλ’ ἢ λέγοντ’ ἀληθῆ λέγειν ἢ μὴ λέγειν ; συνεχώρει . 
πότερον οὖν ψευδῆ μὲν λέγειν οὐκ ἔστι , δοξάζειν μέντοι ἔστιν ; οὐδὲ δοξάζειν , ἔφη.οὐδ’ ἄρα ψευδής , ἦν δ’ ἐγώ , δόξα ἔστι τὸ παράπαν.οὐκ ἔφη.οὐδ’ ἄρα ἀμαθία οὐδ’ ἀμαθεῖς ἄνθρωποι · ἢ οὐ τοῦτ’ ἂν εἴη ἀμαθία , εἴπερ εἴη , τὸ ψεύδεσθαι τῶν πραγμάτων ; πάνυ γε , ἔφη.ἀλλὰ τοῦτο οὐκ ἔστιν , ἦν δ’ ἐγώ.οὐκ ἔφη.λόγου ἕνεκα , ὦ Διονυσόδωρε , λέγεις τὸν λόγον , ἵνα δὴ ἄτοπον λέγῃς , ἢ ὡς ἀληθῶς δοκεῖ σοι οὐδεὶς εἶναι ἀμαθὴς ἀνθρώπων ; 
ἀλλὰ σύ , ἔφη , ἔλεγξον.ἦ καὶ ἔστι τοῦτο κατὰ τὸν σὸν λόγον , ἐξελέγξαι , μηδενὸς ψευδομένου ; οὐκ ἔστιν , ἔφη ὁ Εὐθύδημος.οὐδ’ ἄρα ἐκέλευεν , ἔφην ἐγώ , νυνδὴ Διονυσόδωρος ἐξελέγξαι ; τὸ γὰρ μὴ ὂν πῶς ἄν τις κελεύσαι ; 
σὺ δὲ κελεύεις ; ὅτι , ἦν δ’ ἐγώ , ὦ Εὐθύδημε , τὰ σοφὰ ταῦτα καὶ τὰ εὖ ἔχοντα οὐ πάνυ τι μανθάνω , ἀλλὰ παχέως πως ἐννοῶ . 
ἴσως μὲν οὖν φορτικώτερόν τι ἐρήσομαι , ἀλλὰ συγγίγνωσκε . 
ὅρα δέ · εἰ γὰρ μήτε ψεύδεσθαι ἔστιν μήτε ψευδῆ δοξάζειν μήτε ἀμαθῆ εἶναι , ἄλλο τι οὐδ’ ἐξαμαρτάνειν ἔστιν , ὅταν τίς τι πράττη ; 
πράττοντα γὰρ οὐκ ἔστιν ἁμαρτάνειν τούτου ὃ πράττει · οὐχ οὕτω λέγετε ; πάνυ γ’ , ἔφη.τοῦτό ἐστιν ἤδη , ἦν δ’ ἐγώ , τὸ φορτικὸν ἐρώτημα . 
εἰ γὰρ μὴ ἁμαρτάνομεν μήτε πράττοντες μήτε λέγοντες μήτε διανοούμενοι , ὑμεῖς , ὦ πρὸς Διός , εἰ ταῦτα οὕτως ἔχει , τίνος διδάσκαλοι ἥκετε ; 
ἢ οὐκ ἄρτι ἔφατε ἀρετὴν κάλλιστ’ ἂν παραδοῦναι ἀνθρώπων τῷ ἐθέλοντι μανθάνειν ; εἶτ’ , ἔφη , ὦ Σώκρατες , ὁ Διονυσόδωρος ὑπολαβών , οὕτως εἶ Κρόνος , ὥστε ἃ τὸ πρῶτον εἴπομεν νῦν ἀναμιμνῄσκῃ , καὶ εἴ τι πέρυσιν εἶπον , νῦν ἀναμνησθήσῃ , τοῖς δ’ ἐν τῷ παρόντι λεγομένοις οὐχ ἕξεις ὅτι χρῇ ; καὶ γάρ , ἔφην ἐγώ , χαλεποί εἰσιν πάνυ—εἰκότως · παρὰ σοφῶν γὰρ λέγονται—ἐπεὶ καὶ τούτῳ τῷ τελευταίῳ παγχάλεπον χρήσασθαί ἐστιν , ᾧ λέγεις . 
τὸ γὰρ “οὐκ ἔχω ὅτι χρῶμαι” 
τί ποτε λέγεις , ὦ Διονυσόδωρε ; 
ἢ δῆλον ὅτι ὡς οὐκ ἔχω ἐξελέγξαι αὐτόν ; 
ἐπεὶ εἰπέ , τί σοι ἄλλο νοεῖ τοῦτο τὸ ῥῆμα , τὸ “οὐκ ἔχω ὅτι χρήσωμαι τοῖς λόγοις” ; ἀλλ’ ὃ σὺ λέγεις , ἔφη , [τούτῳ τῷ πάνυ χαλεπὸν χρῆσθαι · ] 
ἐπεὶ ἀπόκριναι.πρὶν σὲ ἀποκρίνασθαι , ἦν δ’ ἐγώ , ὦ Διονυσόδωρε ; οὐκ ἀποκρίνῃ ; 
ἔφη.ἦ καὶ δίκαιον ; δίκαιον μέντοι , ἔφη.κατὰ τίνα λόγον ; 
ἦν δ’ ἐγώ · ἢ δῆλον ὅτι κατὰ τόνδε , ὅτι σὺ νῦν πάσσοφός τις ἡμῖν ἀφῖξαι περὶ λόγους , καὶ οἶσθα ὅτε δεῖ ἀποκρίνασθαι καὶ ὅτε μή ; 
καὶ νῦν οὐδ’ ἂν ὁτιοῦν ἀποκρίνῃ , ἅτε γιγνώσκων ὅτι οὐ δεῖ ; λαλεῖς , ἔφη , ἀμελήσας ἀποκρίνασθαι · ἀλλ’ , ὠγαθέ , πείθου καὶ ἀποκρίνου , ἐπειδὴ καὶ ὁμολογεῖς με σοφὸν εἶναι.πειστέον τοίνυν , ἦν δ’ ἐγώ , καὶ ἀνάγκη , ὡς ἔοικεν · σὺ γὰρ ἄρχεις . 
ἀλλ’ ἐρώτα.πότερον οὖν ψυχὴν ἔχοντα νοεῖ τὰ νοοῦντα , ἢ καὶ τὰ ἄψυχα ; τὰ ψυχὴν ἔχοντα.οἶσθα οὖν τι , ἔφη , ῥῆμα ψυχὴν ἔχον ; μὰ Δία οὐκ ἔγωγε . 
τί οὖν ἄρτι ἤρου ὅτι μοι νοοῖ τὸ ῥῆμα ; τί ἄλλο γε , ἦν δ’ ἐγώ , ἢ ἐξήμαρτον διὰ τὴν βλακείαν ; 
ἢ οὐκ ἐξήμαρτον ἀλλὰ καὶ τοῦτο ὀρθῶς εἶπον , εἰπὼν ὅτι νοεῖ τὰ ῥήματα ; 
πότερα φὴ|ς ἐξαμαρτάνειν με ἢ οὔ ; 
εἰ γὰρ μὴ ἐξήμαρτον , οὐδὲ σὺ ἐξελέγξεις , καίπερ σοφὸς ὤν , οὐδ’ ἔχεις ὅτι χρῇ τῷ λόγῳ · εἰ δ’ ἐξήμαρτον , οὐδ’ οὕτως ὀρθῶς λέγεις , φάσκων οὐκ εἶναι ἐξαμαρτάνειν . 
καὶ ταῦτα οὐ πρὸς ἃ πέρυσιν ἔλεγες λέγω . 
ἀλλὰ ἔοικεν , ἔφην ἐγώ , ὦ Διονυσόδωρέ τε καὶ Εὐθύδημε , οὗτος μὲν ὁ λόγος ἐν ταὐτῷ μένειν καὶ ἔτι ὥσπερ τὸ παλαιὸν καταβαλὼν πίπτειν , καὶ ὥστε τοῦτο μὴ πάσχειν οὐδ’ ὑπὸ τῆς ὑμετέρας πω τέχνης ἐξηυρῆσθαι , καὶ ταῦτα οὑτωσὶ θαυμαστῆς οὔσης εἰς ἀκρίβειαν λόγων.καὶ ὁ Κτήσιππος , Θαυμάσιά γε λέγετ’ , ἔφη , ὦ ἄνδρες θούριοι εἴτε Χῖοι εἴθ’ ὁπόθεν καὶ ὅπῃ χαίρετον ὀνομαζόμενοι · ὡς οὐδὲν ὑμῖν μέλει τοῦ παραληρεῖν.καὶ ἐγὼ φοβηθεὶς μὴ λοιδορία γένηται , πάλιν κατεπράυνον τὸν Κτήσιππον καὶ εἶπον · ὦ Κτήσιππε , καὶ νυνδὴ ἃ πρὸς Κλεινίαν ἔλεγον , καὶ πρὸς σὲ ταὐτὰ ταῦτα λέγω , ὅτι οὐ γιγνώσκεις τῶν ξένων τὴν σοφίαν ὅτι θαυμασία ἐστίν . 
ἀλλ’ οὐκ ἐθέλετον ἡμῖν ἐπιδείξασθαι σπουδάζοντε , ἀλλὰ τὸν Πρωτέα μιμεῖσθον τὸν Αἰγύπτιον σοφιστὴν γοητεύοντε ἡμᾶς . 
ἡμεῖς οὖν τὸν Μενέλαον μιμώμεθα , καὶ μὴ ἀφιώμεθα τοῖν ἀνδροῖν ἕως ἂν ἡμῖν ἐκφανῆτον ἐφ’ ᾧ αὐτὼ σπουδάζετον · οἶμαι γάρ τι αὐτοῖν πάγκαλον φανεῖσθαι , ἐπειδὰν ἄρξωνται σπουδάζειν . 
ἀλλὰ δεώμεθα καὶ παραμυθώμεθα καὶ προσευχώμεθα αὐτοῖν ἐκφανῆναι . 
ἐγὼ οὖν μοι δοκῶ καὶ αὐτὸς πάλιν ὑφηγήσασθαι οἵω προσεύχομαι αὐτὼ φανῆναί μοι · ὅθεν γὰρ τὸ πρότερον ἀπέλιπον , τὸ ἑξῆς τούτοις πειράσομαι , ὅπως ἂν δύνωμαι , διελθεῖν , ἐάν πως ἐκκαλέσωμαι καὶ ἐλεήσαντέ με καὶ οἰκτίραντε συντεταμένον καὶ σπουδάζοντα καὶ αὐτὼ σπουδάσητον.σὺ δέ , ὦ Κλεινία , ἔφην , ἀνάμνησόν με πόθεν τότ’ ἀπελίπομεν . 
ὡς μὲν οὖν ἐγᾦμαι , ἐνθένδε ποθέν . 
φιλοσοφητέον ὡμολογήσαμεν τελευτῶντες · ἦ γάρ ; 
ναί , ἦ δ’ ὅς . 
ἡ δέ γε φιλοσοφία κτῆσις ἐπιστήμης · οὐχ οὕτως ; 
ἔφην . 
ναί , ἔφη . 
τίνα ποτ’ οὖν ἂν κτησάμενοι ἐπιστήμην ὀρθῶς κτησαίμεθα ; 
ἆρ’ οὐ τοῦτο μὲν ἁπλοῦν , ὅτι ταύτην ἥτις ἡμᾶς ὀνήσει ; 
πάνυ γ’ , ἔφη . 
ἆρ’ οὖν ἄν τι ἡμᾶς ὀνήσειεν , εἰ ἐπισταίμεθα γιγνώσκειν περιιόντες ὅπου τῆς γῆς χρυσίον πλεῖστον κατορώρυκται ; 
ἴσως , ἔφη . 
ἀλλὰ τὸ πρότερον , ἦν δ’ ἐγώ , τοῦτό γε ἐξηλέγξαμεν , ὅτι οὐδὲν πλέον , οὐδ’ εἰ ἄνευ πραγμάτων καὶ τοῦ ὀρύττειν τὴν γῆν τὸ πᾶν ἡμῖν χρυσίον γένοιτο · ὥστε οὐδ’ εἰ τὰς πέτρας χρυσᾶς ἐπισταίμεθα ποιεῖν , οὐδενὸς ἂν ἀξία ἡ ἐπιστήμη εἴη . 
εἰ γὰρ μὴ καὶ χρῆσθαι ἐπιστησόμεθα τῷ χρυσίῳ , οὐδὲν ὄφελος αὐτοῦ ἐφάνη ὄν · ἢ οὐ μέμνησαι ; 
ἔφην ἐγώ . 
πάνυ γ’ , ἔφη , μέμνημαι . 
οὐδέ γε , ὡς ἔοικε , τῆς ἄλλης ἐπιστήμης ὄφελος γίγνεται οὐδέν , οὔτε χρηματιστικῆς οὔτε ἰατρικῆς οὔτε ἄλλης οὐδεμιᾶς , ἥτις ποιεῖν τι ἐπίσταται , χρῆσθαι δὲ μὴ ᾧ ἂν ποιήσῃ · οὐχ οὕτως ; 
συνέφη . 
οὐδέ γε εἴ τις ἔστιν ἐπιστήμη ὥστε ἀθανάτους ποιεῖν , ἄνευ τοῦ ἐπίστασθαι τῇ ἀθανασίᾳ χρῆσθαι οὐδὲ ταύτης ἔοικεν ὄφελος οὐδέν , εἴ τι δεῖ τοῖς πρόσθεν ὡμολογημένοις τεκμαίρεσθαι . 
συνεδόκει ἡμῖν πάντα ταῦτα . 
τοιαύτης τινὸς ἄρα ἡμῖν ἐπιστήμης δεῖ , ὦ καλὲ παῖ , ἦν δ’ ἐγώ , ἐν ᾗ συμπέπτωκεν ἅμα τό τε ποιεῖν καὶ τὸ ἐπίστασθαι χρῆσθαι τούτῳ ὃ ἂν ποιῇ . 
φαίνεται , ἔφη . 
πολλοῦ ἄρα δεῖ , ὡς ἔοικεν , ἡμᾶς λυροποιοὺς δεῖν εἶναι καὶ τοιαύτης τινὸς ἐπιστήμης ἐπηβόλους . 
ἐνταῦθα γὰρ δὴ χωρὶς μὲν ἡ ποιοῦσα τέχνη , χωρὶς δὲ ἡ χρωμένη διῄρηται τοῦ αὐτοῦ πέρι · ἡ γὰρ λυροποιικὴ καὶ ἡ κιθαριστικὴ πολὺ διαφέρετον ἀλλήλοιν . 
οὐχ οὕτως ; 
συνέφη . 
οὐδὲ μὴν αὐλοποιικῆς γε δῆλον ὅτι δεόμεθα · καὶ γὰρ αὕτη ἑτέρα τοιαύτη . 
συνεδόκει . 
ἀλλὰ πρὸς θεῶν , ἔφην ἐγώ , εἰ τὴν λογοποιικὴν τέχνην μάθοιμεν , ἆρά ἐστιν αὕτη ἣν ἔδει κεκτημένους ἡμᾶς εὐδαίμονας εἶναι ; 
οὐκ οἶμαι , ἔφη , ἐγώ , ὁ Κλεινίας ὑπολαβών . 
τίνι τεκμηρίῳ , ἦν δ’ ἐγώ , χρῇ ; ὁρῶ , ἔφη , τινὰς λογοποιούς , οἳ τοῖς ἰδίοις λόγοις , οἷς αὐτοὶ ποιοῦσιν , οὐκ ἐπίστανται χρῆσθαι , ὥσπερ οἱ λυροποιοὶ ταῖς λύραις , ἀλλὰ καὶ ἐνταῦθα ἄλλοι δυνατοὶ χρῆσθαι οἷς ἐκεῖνοι ἠργάσαντο , οἱ λογοποιεῖν αὐτοὶ ἀδύνατοι · δῆλον οὖν ὅτι καὶ περὶ λόγους χωρὶς ἡ τοῦ ποιεῖν τέχνη καὶ ἡ τοῦ χρῆσθαι.ἱκανόν μοι δοκεῖς , ἔφην ἐγώ , τεκμήριον λέγειν , ὅτι οὐχ αὕτη ἐστὶν ἡ τῶν λογοποιῶν τέχνη , ἣν ἂν κτησάμενός τις εὐδαίμων εἴη . 
καίτοι ἐγὼ ᾤμην ἐνταῦθά που φανήσεσθαι τὴν ἐπιστήμην ἣν δὴ πάλαι ζητοῦμεν . 
καὶ γάρ μοι οἵ τε ἄνδρες αὐτοὶ οἱ λογοποιοί , ὅταν συγγένωμαι αὐτοῖς , ὑπέρσοφοι , ὦ Κλεινία , δοκοῦσιν εἶναι , καὶ αὐτὴ ἡ τέχνη αὐτῶν θεσπεσία τις καὶ ὑψηλή . 
καὶ μέντοι οὐδὲν θαυμαστόν · ἔστι γὰρ τῆς τῶν ἐπῳδῶν τέχνης μόριον μικρῷ τε ἐκείνης ὑποδεεστέρα . 
ἡ μὲν γὰρ τῶν ἐπῳδῶν ἔχεών τε καὶ φαλαγγίων καὶ σκορπίων καὶ τῶν ἄλλων θηρίων τε καὶ νόσων κήλησίς ἐστιν , ἡ δὲ δικαστῶν τε καὶ ἐκκλησιαστῶν καὶ τῶν ἄλλων ὄχλων κήλησίς τε καὶ παραμυθία τυγχάνει οὖσα · ἢ σοί , ἔφην ἐγώ , ἄλλως πως δοκεῖ ; οὔκ , ἀλλ’ οὕτω μοι φαίνεται , ἔφη , ὡς σὺ λέγεις.ποῖ οὖν , ἔφην ἐγώ , τραποίμεθ’ ἂν ἔτι ; 
ἐπὶ ποίαν τέχνην ; ἐγὼ μὲν οὐκ εὐπορῶ , ἔφη.ἀλλ’ , ἦν δ’ ἐγώ , ἐμὲ οἶμαι ηὑρηκέναι.τίνα ; 
ἔφη ὁ Κλεινίας . 
ἡ στρατηγική μοι δοκεῖ , ἔφην ἐγώ , τέχνη παντὸς μᾶλλον εἶναι ἣν ἄν τις κτησάμενος εὐδαίμων εἴη.οὐκ ἔμοιγε δοκεῖ.πῶς ; 
ἦν δ’ ἐγώ.θηρευτική τις ἥδε γέ ἐστιν τέχνη ἀνθρώπων.τί δὴ οὖν ; 
ἔφην ἐγώ.οὐδεμία , ἔφη , τῆς θηρευτικῆς αὐτῆς ἐπὶ πλέον ἐστὶν ἢ ὅσον θηρεῦσαι καὶ χειρώσασθαι · ἐπειδὰν δὲ χειρώσωνται τοῦτο ὃ ἂν θηρεύωνται , οὐ δύνανται τούτῳ χρῆσθαι , ἀλλ’ οἱ μὲν κυνηγέται καὶ οἱ ἁλιῆς τοῖς ὀψοποιοῖς παραδιδόασιν , οἱ δ’ αὖ γεωμέτραι καὶ οἱ ἀστρονόμοι καὶ οἱ λογιστικοί—θηρευτικοὶ γάρ εἰσι καὶ οὗτοι · οὐ γὰρ ποιοῦσι τὰ διαγράμματα ἕκαστοι τούτων , ἀλλὰ τὰ ὄντα ἀνευρίσκουσιν—ἅτε οὖν χρῆσθαι αὐτοὶ αὐτοῖς οὐκ ἐπιστάμενοι , ἀλλὰ θηρεῦσαι μόνον , παραδιδόασι δήπου τοῖς διαλεκτικοῖς καταχρῆσθαι αὐτῶν τοῖς εὑρήμασιν , ὅσοι γε αὐτῶν μὴ παντάπασιν ἀνόητοί εἰσιν.εἶεν , ἦν δ’ ἐγώ , ὦ κάλλιστε καὶ σοφώτατε Κλεινία · τοῦτο οὕτως ἔχει ; πάνυ μὲν οὖν . 
καὶ οἵ γε στρατηγοί , ἔφη , οὕτω τὸν αὐτὸν τρόπον · ἐπειδὰν ἢ πόλιν τινὰ θηρεύσωνται ἢ στρατόπεδον , παραδιδόασι τοῖς πολιτικοῖς ἀνδράσιν—αὐτοὶ γὰρ οὐκ ἐπίστανται χρῆσθαι τούτοις ἃ ἐθήρευσαν—ὥσπερ οἶμαι οἱ ὀρτυγοθῆραι τοῖς ὀρτυγοτρόφοις παραδιδόασιν . 
εἰ οὖν , ἦ δ’ ὅς , δεόμεθα ἐκείνης τῆς τέχνης , ἥτις ᾧ ἂν κτήσηται ἢ ποιήσασα ἢ θηρευσαμένη αὐτὴ καὶ ἐπιστήσεται χρῆσθαι , καὶ ἡ τοιαύτη ποιήσει ἡμᾶς μακαρίους , ἄλλην δή τινα , ἔφη , ζητητέον ἀντὶ τῆς στρατηγικῆς . 
Κρίτων τί λέγεις σύ , ὦ Σώκρατες ; 
ἐκεῖνο τὸ μειράκιον τοιαῦτ’ ἐφθέγξατο ; 
Σωκράτης οὐκ οἴει , ὦ Κρίτων ; 
Κρίτων μὰ Δί’ οὐ μέντοι . 
οἶμαι γὰρ αὐτὸν ἐγώ , εἰ ταῦτ’ εἶπεν , οὔτ’ Εὐθυδήμου οὔτε ἄλλου οὐδενὸς ἔτ’ ἀνθρώπου δεῖσθαι εἰς παιδείαν . 
Σωκράτης ἀλλ’ ἄρα , ὦ πρὸς Διός , μὴ ὁ Κτήσιππος ἦν ὁ ταῦτ’ εἰπών , ἐγὼ δὲ οὐ μέμνημαι ; 
Κρίτων ποῖος Κτήσιππος ; 
Σωκράτης ἀλλὰ μὴν τόδε γε εὖ οἶδα , ὅτι οὔτε Εὐθύδημος οὔτε Διονυσόδωρος ἦν ὁ εἰπὼν ταῦτα · ἀλλ’ , ὦ δαιμόνιε Κρίτων , μή τις τῶν κρειττόνων παρὼν αὐτὰ ἐφθέγξατο ; 
ὅτι γὰρ ἤκουσά γε ταῦτα , εὖ οἶδα . 
Κρίτων ναὶ μὰ Δία , ὦ Σώκρατες · τῶν κρειττόνων μέντοι τις ἐμοὶ δοκεῖ , καὶ πολύ γε . 
ἀλλὰ μετὰ τοῦτο ἔτι τινὰ ἐζητήσατε τέχνην ; 
καὶ ηὕρετε ἐκείνην ἢ οὐχ ηὕρετε , ἧς ἕνεκα ἐζητεῖτε ; 
Σωκράτης πόθεν , ὦ μακάριε , ηὕρομεν ; 
ἀλλ’ ἦμεν πάνυ γελοῖοι · ὥσπερ τὰ παιδία τὰ τοὺς κορύδους διώκοντα , ἀεὶ ᾠόμεθα ἑκάστην τῶν ἐπιστημῶν αὐτίκα λήψεσθαι , αἱ δ’ ἀεὶ ὑπεξέφευγον . 
τὰ μὲν οὖν πολλὰ τί ἄν σοι λέγοιμι ; 
ἐπὶ δὲ δὴ τὴν βασιλικὴν ἐλθόντες τέχνην καὶ διασκοπούμενοι αὐτὴν εἰ αὕτη εἴη ἡ τὴν εὐδαιμονίαν παρέχουσά τε καὶ ἀπεργαζομένη , ἐνταῦθα ὥσπερ εἰς λαβύρινθον ἐμπεσόντες , οἰόμενοι ἤδη ἐπὶ τέλει εἶναι , περικάμψαντες πάλιν ὥσπερ ἐν ἀρχῇ τῆς ζητήσεως ἀνεφάνημεν ὄντες καὶ τοῦ ἴσου δεόμενοι ὅσουπερ ὅτε τὸ πρῶτον ἐζητοῦμεν . 
Κρίτων πῶς δὴ τοῦτο ὑμῖν συνέβη , ὦ Σώκρατες ; 
Σωκράτης ἐγὼ φράσω . 
ἔδοξε γὰρ δὴ ἡμῖν ἡ πολιτικὴ καὶ ἡ βασιλικὴ τέχνη ἡ αὐτὴ εἶναι . 
Κρίτων τί οὖν δή ; 
Σωκράτης ταύτῃ τῇ τέχνῃ ἥ τε στρατηγικὴ καὶ αἱ ἄλλαι παραδιδόναι ἄρχειν τῶν ἔργων ὧν αὐταὶ δημιουργοί εἰσιν , ὡς μόνῃ ἐπισταμένῃ χρῆσθαι . 
σαφῶς οὖν ἐδόκει ἡμῖν αὕτη εἶναι ἣν ἐζητοῦμεν , καὶ ἡ αἰτία τοῦ ὀρθῶς πράττειν ἐν τῇ πόλει , καὶ ἀτεχνῶς κατὰ τὸ Αἰσχύλου ἰαμβεῖον μόνη ἐν τῇ πρύμνῃ καθῆσθαι τῆς πόλεως , πάντα κυβερνῶσα καὶ πάντων ἄρχουσα πάντα χρήσιμα ποιεῖν . 
Κρίτων οὐκοῦν καλῶς ὑμῖν ἐδόκει , ὦ Σώκρατες ; 
Σωκράτης σὺ κρινεῖς , ὦ Κρίτων , ἐὰν βούλῃ ἀκούειν καὶ τὰ μετὰ ταῦτα συμβάντα ἡμῖν . 
αὖθις γὰρ δὴ πάλιν ἐσκοποῦμεν ὧδέ πως · φέρε , πάντων ἄρχουσα ἡ βασιλικὴ τέχνη τὶ ἡμῖν ἀπεργάζεται ἔργον ἢ οὐδέν ; 
πάντως δήπου , ἡμεῖς ἔφαμεν πρὸς ἀλλήλους . 
οὐ καὶ σὺ ἂν ταῦτα φαίης , ὦ Κρίτων ; 
Κρίτων ἔγωγε . 
Σωκράτης τί οὖν ἂν φαίης αὐτῆς ἔργον εἶναι ; 
ὥσπερ εἰ σὲ ἐγὼ ἐρωτῴην , πάντων ἄρχουσα ἡ ἰατρικὴ ὧν ἄρχει , τί ἔργον παρέχεται ; 
οὐ τὴν ὑγίειαν <ἂν> 
φαίης ; 
Κρίτων ἔγωγε . 
Σωκράτης τί δὲ ἡ ὑμετέρα τέχνη ἡ γεωργία ; 
πάντων ἄρχουσα ὧν ἄρχει , τί [ἔργον] 
ἀπεργάζεται ; 
οὐ τὴν τροφὴν ἂν φαίης τὴν ἐκ τῆς γῆς παρέχειν ἡμῖν ; 
Κρίτων ἔγωγε . 
Σωκράτης τί δὲ ἡ βασιλικὴ πάντων ἄρχουσα ὧν ἄρχει ; 
τί ἀπεργάζεται ; 
ἴσως οὐ πάνυ γ’ εὐπορεῖς . 
Κρίτων μὰ τὸν Δία , ὦ Σώκρατες . 
Σωκράτης οὐδὲ γὰρ ἡμεῖς , ὦ Κρίτων · ἀλλὰ τοσόνδε γε οἶσθα , ὅτι εἴπερ ἐστὶν αὕτη ἣν ἡμεῖς ζητοῦμεν , ὠφέλιμον αὐτὴν δεῖ εἶναι . 
Κρίτων πάνυ γε . 
Σωκράτης οὐκοῦν ἀγαθόν γέ τι δεῖ ἡμῖν αὐτὴν παραδιδόναι ; 
Κρίτων ἀνάγκη , ὦ Σώκρατες . 
Σωκράτης ἀγαθὸν δέ γέ που ὡμολογήσαμεν ἀλλήλοις ἐγώ τε καὶ Κλεινίας οὐδὲν εἶναι ἄλλο ἢ ἐπιστήμην τινά . 
Κρίτων ναί , οὕτως ἔλεγες . 
Σωκράτης οὐκοῦν τὰ μὲν ἄλλα ἔργα , ἃ φαίη ἄν τις πολιτικῆς εἶναι—πολλὰ δέ που ταῦτ’ ἂν εἴη , οἷον πλουσίους τοὺς πολίτας παρέχειν καὶ ἐλευθέρους καὶ ἀστασιάστους—πάντα ταῦτα οὔτε κακὰ οὔτε ἀγαθὰ ἐφάνη , ἔδει δὲ σοφοὺς ποιεῖν καὶ ἐπιστήμης μεταδιδόναι , εἴπερ ἔμελλεν αὕτη εἶναι ἡ ὠφελοῦσά τε καὶ εὐδαίμονας ποιοῦσα . 
Κρίτων ἔστι ταῦτα · τότε γοῦν οὕτως ὑμῖν ὡμολογήθη , ὡς σὺ τοὺς λόγους ἀπήγγειλας . 
Σωκράτης ἆρ’ οὖν ἡ βασιλικὴ σοφοὺς ποιεῖ τοὺς ἀνθρώπους καὶ ἀγαθούς ; 
Κρίτων τί γὰρ κωλύει , ὦ Σώκρατες ; 
Σωκράτης ἀλλ’ ἆρα πάντας καὶ πάντα ἀγαθούς ; 
καὶ πᾶσαν ἐπιστήμην , σκυτοτομικήν τε καὶ τεκτονικὴν καὶ τὰς ἄλλας ἁπάσας , αὕτη ἡ παραδιδοῦσά ἐστιν ; 
Κρίτων οὐκ οἶμαι ἔγωγε , ὦ Σώκρατες . 
Σωκράτης ἀλλὰ τίνα δὴ ἐπιστήμην ; 
ᾗ τί χρησόμεθα ; 
τῶν μὲν γὰρ ἔργων οὐδενὸς δεῖ αὐτὴν δημιουργὸν εἶναι τῶν μήτε κακῶν μήτε ἀγαθῶν , ἐπιστήμην δὲ παραδιδόναι μηδεμίαν ἄλλην ἢ αὐτὴν ἑαυτήν . 
λέγωμεν δὴ οὖν τίς ποτέ ἐστιν αὕτη , ᾗ τί χρησόμεθα ; 
βούλει φῶμεν , ὦ Κρίτων , ᾗ ἄλλους ἀγαθοὺς ποιήσομεν ; 
Κρίτων πάνυ γε . 
Σωκράτης οἳ τί ἔσονται ἡμῖν ἀγαθοὶ καὶ τί χρήσιμοι ; 
ἢ ἔτι λέγωμεν ὅτι ἄλλους ποιήσουσιν , οἱ δὲ ἄλλοι ἐκεῖνοι ἄλλους ; 
ὅτι δέ ποτε ἀγαθοί εἰσιν , οὐδαμοῦ ἡμῖν φαίνονται , ἐπειδήπερ τὰ ἔργα τὰ λεγόμενα εἶναι τῆς πολιτικῆς ἠτιμάσαμεν , ἀλλ’ ἀτεχνῶς τὸ λεγόμενον ὁ Διὸς Κόρινθος γίγνεται , καὶ ὅπερ ἔλεγον , τοῦ ἴσου ἡμῖν ἐνδεῖ ἢ ἔτι πλέονος πρὸς τὸ εἰδέναι τίς ποτέ ἐστιν ἡ ἐπιστήμη ἐκείνη ἣ ἡμᾶς εὐδαίμονας ποιήσει ; 
Κρίτων νὴ τὸν Δία , ὦ Σώκρατες , εἰς πολλήν γε ἀπορίαν , ὡς ἔοικεν , ἀφίκεσθε . 
Σωκράτης ἔγωγε οὖν καὶ αὐτός , ὦ Κρίτων , ἐπειδὴ ἐν ταύτῃ τῇ ἀπορίᾳ ἐνεπεπτώκη , πᾶσαν ἤδη φωνὴν ἠφίειν , δεόμενος τοῖν ξένοιν ὥσπερ Διοσκούρων ἐπικαλούμενος σῶσαι ἡμᾶς , ἐμέ τε καὶ τὸ μειράκιον , ἐκ τῆς τρικυμίας τοῦ λόγου , καὶ παντὶ τρόπῳ σπουδάσαι , καὶ σπουδάσαντας ἐπιδεῖξαι τίς ποτ’ ἐστὶν ἡ ἐπιστήμη ἧς τυχόντες ἂν καλῶς τὸν ἐπίλοιπον βίον διέλθοιμεν . 
Κρίτων τί οὖν ; 
ἠθέλησέν τι ὑμῖν ἐπιδεῖξαι ὁ Εὐθύδημος ; 
Σωκράτης πῶς γὰρ οὔ ; 
καὶ ἤρξατό γε , ὦ ἑταῖρε , πάνυ μεγαλοφρόνως τοῦ λόγου ὧδε— πότερον δή σε , ἔφη , ὦ Σώκρατες , ταύτην τὴν ἐπιστήμην , περὶ ἣν πάλαι ἀπορεῖτε , διδάξω , ἢ ἐπιδείξω ἔχοντα ; ὦ μακάριε , ἦν δ’ ἐγώ , ἔστι δὲ ἐπὶ σοὶ τοῦτο ; πάνυ μὲν οὖν , ἔφη.ἐπίδειξον τοίνυν με νὴ Δί’ , ἔφην ἐγώ , ἔχοντα · πολὺ γὰρ ῥᾷον ἢ μανθάνειν τηλικόνδε ἄνδρα.φέρε δή μοι ἀπόκριναι , ἔφη · ἔστιν ὅτι ἐπίστασαι ; 
πάνυ γε , ἦν δ’ ἐγώ , καὶ πολλά , σμικρά γε . 
ἀρκεῖ , ἔφη . 
ἆρ’ οὖν δοκεῖς οἷόν τέ τι τῶν ὄντων τοῦτο ὃ τυγχάνει ὄν , αὐτὸ τοῦτο μὴ εἶναι ; 
ἀλλὰ μὰ Δί’ οὐκ ἔγωγε . 
οὐκοῦν σύ , ἔφη , ἐπίστασαί τι ; 
ἔγωγε . 
οὐκοῦν ἐπιστήμων εἶ , εἴπερ ἐπίστασαι ; 
πάνυ γε , τούτου γε αὐτοῦ . 
οὐδὲν διαφέρει · ἀλλ’ οὐκ ἀνάγκη σε ἔχει πάντα ἐπίστασθαι ἐπιστήμονά γε ὄντα ; 
μὰ Δί’ , ἔφην ἐγώ · ἐπεὶ πολλὰ ἄλλ’ οὐκ ἐπίσταμαι . 
οὐκοῦν εἴ τι μὴ ἐπίστασαι , οὐκ ἐπιστήμων εἶ . 
ἐκείνου γε , ὦ φίλε , ἦν δ’ ἐγώ . 
ἧττον οὖν τι , ἔφη , οὐκ ἐπιστήμων εἶ ; 
ἄρτι δὲ ἐπιστήμων ἔφησθα εἶναι · καὶ οὕτως τυγχάνεις ὢν αὐτὸς οὗτος ὃς εἶ , καὶ αὖ πάλιν οὐκ εἶ , κατὰ ταὐτὰ ἅμα.εἶεν , ἦν δ’ ἐγώ , Εὐθύδημε · τὸ γὰρ λεγόμενον , καλὰ δὴ παταγεῖς · πῶς οὖν ἐπίσταμαι ἐκείνην τὴν ἐπιστήμην ἣν ἐζητοῦμεν ; 
ὡς δὴ τοῦτο ἀδύνατόν ἐστιν τὸ αὐτὸ εἶναί τε καὶ μή , εἴπερ ἓν ἐπίσταμαι , ἅπαντα ἐπίσταμαι—οὐ γὰρ ἂν εἴην ἐπιστήμων τε καὶ ἀνεπιστήμων ἅμα—ἐπεὶ δὲ πάντα ἐπίσταμαι , κἀκείνην δὴ τὴν ἐπιστήμην ἔχω · ἆρα οὕτως λέγεις , καὶ τοῦτό ἐστιν τὸ σοφόν ; 
αὐτὸς σαυτόν γε δὴ ἐξελέγχεις , ἔφη , ὦ Σώκρατες.τί δέ , ἦν δ’ ἐγώ , ὦ Εὐθύδημε , σὺ οὐ πέπονθας τοῦτο τὸ αὐτὸ πάθος ; 
ἐγὼ γάρ τοι μετὰ σοῦ ὁτιοῦν ἂν πάσχων καὶ μετὰ Διονυσοδώρου τοῦδε , φίλης κεφαλῆς , οὐκ ἂν πάνυ ἀγανακτοίην . 
εἰπέ μοι , σφὼ οὐχὶ τὰ μὲν ἐπίστασθον τῶν ὄντων , τὰ δὲ οὐκ ἐπίστασθον ; ἥκιστά γε , ἔφη , ὦ Σώκρατες , ὁ Διονυσόδωρος.πῶς λέγετον ; 
ἔφην ἐγώ · ἀλλ’ οὐδὲν ἄρα ἐπίστασθον ; καὶ μάλα , ἦ δ’ ὅς . 
πάντ’ ἄρα , ἔφην ἐγώ , ἐπίστασθον , ἐπειδήπερ καὶ ὁτιοῦν ; πάντ’ , ἔφη · καὶ σύ γε πρός , εἴπερ καὶ ἓν ἐπίστασαι , πάντα ἐπίστασαι.ὦ Ζεῦ , ἔφην ἐγώ , ὡς θαυμαστὸν λέγεις καὶ ἀγαθὸν μέγα πεφάνθαι . 
μῶν καὶ οἱ ἄλλοι πάντες ἄνθρωποι πάντ’ ἐπίστανται , ἢ οὐδέν ; οὐ γὰρ δήπου , ἔφη , τὰ μὲν ἐπίστανται , τὰ δ’ οὐκ ἐπίστανται , καὶ εἰσὶν ἅμα ἐπιστήμονές τε καὶ ἀνεπιστήμονες.ἀλλὰ τί ; 
ἦν δ’ ἐγώ.πάντες , ἦ δ’ ὅς , πάντα ἐπίστανται , εἴπερ καὶ ἕν . 
ὦ πρὸς τῶν θεῶν , ἦν δ’ ἐγώ , ὦ Διονυσόδωρε—δῆλοι γάρ μοί ἐστον ἤδη ὅτι σπουδάζετον , καὶ μόλις ὑμᾶς προυκαλεσάμην σπουδάζειν—αὐτὼ τῷ ὄντι πάντα ἐπίστασθον ; 
οἷον τεκτονικὴν καὶ σκυτικήν ; πάνυ γ’ , ἔφη.ἦ καὶ νευρορραφεῖν δυνατώ ἐστον ; καὶ ναὶ μὰ Δία καττύειν , ἔφη.ἦ καὶ τὰ τοιαῦτα , τοὺς ἀστέρας ὁπόσοι εἰσί , καὶ τὴν ἄμμον ; πάνυ γε , ἦ δ’ ὅς · εἶτ’ οὐκ ἂν οἴει ὁμολογῆσαι ἡμᾶς ; καὶ ὁ Κτήσιππος ὑπολαβών · πρὸς Διός , ἔφη , Διονυσόδωρε , τεκμήριόν τί μοι τούτων ἐπιδείξατον τοιόνδε , ᾧ εἴσομαι ὅτι ἀληθῆ λέγετον.τί ἐπιδείξω ; 
ἔφη.οἶσθα Εὐθύδημον ὁπόσους ὀδόντας ἔχει , καὶ ὁ Εὐθύδημος ὁπόσους σύ ; οὐκ ἐξαρκεῖ σοι , ἔφη , ἀκοῦσαι ὅτι πάντα ἐπιστάμεθα ; μηδαμῶς , ἦ δ’ ὅς , ἀλλὰ τοῦτο ἔτι ἡμῖν μόνον εἴπατον καὶ ἐπιδείξατον ὅτι ἀληθῆ λέγετον · καὶ ἐὰν εἴπητον ὁπόσους ἑκάτερος ἔχει ὑμῶν , καὶ φαίνησθε γνόντες ἡμῶν ἀριθμησάντων , ἤδη πεισόμεθα ὑμῖν καὶ τἆλλα . 
ἡγουμένω οὖν σκώπτεσθαι οὐκ ἠθελέτην , ἀλλ’ ὡμολογησάτην πάντα χρήματα ἐπίστασθαι , καθ’ ἓν ἕκαστον ἐρωτώμενοι ὑπὸ Κτησίππου . 
ὁ γὰρ Κτήσιππος πάνυ ἀπαρακαλύπτως οὐδὲν ὅτι οὐκ ἠρώτα τελευτῶν , καὶ τὰ αἴσχιστα , εἰ ἐπισταίσθην · τὼ δὲ ἀνδρειότατα ὁμόσε ᾔτην τοῖς ἐρωτήμασιν , ὁμολογοῦντες εἰδέναι , ὥσπερ οἱ κάπροι οἱ πρὸς τὴν πληγὴν ὁμόσε ὠθούμενοι , ὥστ’ ἔγωγε καὶ αὐτός , ὦ Κρίτων , ὑπ’ ἀπιστίας ἠναγκάσθην τελευτῶν ἐρέσθαι [τὸν Εὐθύδημον] 
εἰ καὶ ὀρχεῖσθαι ἐπίσταιτο ὁ Διονυσόδωρος · ὁ δέ , πάνυ , ἔφη.οὐ δήπου , ἦν δ’ ἐγώ , καὶ ἐς μαχαίρας γε κυβιστᾶν καὶ ἐπὶ τροχοῦ δινεῖσθαι τηλικοῦτος ὤν , οὕτω πόρρω σοφίας ἥκεις ; οὐδέν , ἔφη , ὅτι οὔ.πότερον δέ , ἦν δ’ ἐγώ , πάντα νῦν μόνον ἐπίστασθον ἢ καὶ ἀεί ; καὶ ἀεί , ἔφη.καὶ ὅτε παιδία ἤστην καὶ εὐθὺς γενόμενοι ἠπίστασθε πάντα ; ἐφάτην ἅμα ἀμφοτέρω . 
καὶ ἡμῖν μὲν ἄπιστον ἐδόκει τὸ πρᾶγμα εἶναι · ὁ δ’ Εὐθύδημος , ἀπιστεῖς , ἔφη , ὦ Σώκρατες ; πλήν γ’ ὅτι , <ἦν δ’> 
ἐγώ , εἰκὸς ὑμᾶς ἐστι σοφοὺς εἶναι.ἀλλ’ ἤν , ἔφη , ἐθελήσῃς μοι ἀποκρίνεσθαι , ἐγὼ ἐπιδείξω καὶ σὲ ταῦτα τὰ θαυμαστὰ ὁμολογοῦντα.ἀλλὰ μήν , ἦν δ’ ἐγώ , ἥδιστα ταῦτα ἐξελέγχομαι . 
εἰ γάρ τοι λέληθα ἐμαυτὸν σοφὸς ὤν , σὺ δὲ τοῦτο ἐπιδείξεις ὡς πάντα ἐπίσταμαι καὶ ἀεί , τί μεῖζον ἕρμαιον αὐτοῦ ἂν εὕροιμι ἐν παντὶ τῷ βίῳ ; ἀποκρίνου δή , ἔφη . 
ὡς ἀποκρινουμένου ἐρώτα.ἆρ’ οὖν , ἔφη , ὦ Σώκρατες , ἐπιστήμων του εἶ ἢ οὔ ; 
ἔγωγε . 
πότερον οὖν ᾧ ἐπιστήμων εἶ , τούτῳ καὶ ἐπίστασαι , ἢ ἄλλῳ τῳ ; 
ὧι ἐπιστήμων . 
οἶμαι γάρ σε τὴν ψυχὴν λέγειν · ἢ οὐ τοῦτο λέγεις ; οὐκ αἰσχύνῃ , ἔφη , ὦ Σώκρατες ; 
ἐρωτώμενος ἀντερωτᾷς ; εἶεν , ἦν δ’ ἐγώ · ἀλλὰ πῶς ποιῶ ; 
οὕτω γὰρ ποιήσω ὅπως ἂν σὺ κελεύῃς . 
ὅταν μὴ εἰδῶ ὅτι ἐρωτᾷς , κελεύεις με ὅμως ἀποκρίνεσθαι , ἀλλὰ μὴ ἐπανερέσθαι ; 
ὑπολαμβάνεις γὰρ δήπου τι , ἔφη , ὃ λέγω ; ἔγωγε , ἦν δ’ ἐγώ.πρὸς τοῦτο τοίνυν ἀποκρίνου ὃ ὑπολαμβάνεις.τί οὖν , ἔφην , ἂν σὺ μὲν ἄλλῃ ἐρωτᾷς διανοούμενος , ἐγὼ δὲ ἄλλῃ ὑπολάβω , ἔπειτα πρὸς τοῦτο ἀποκρίνωμαι , ἐξαρκεῖ σοι ἐὰν μηδὲν πρὸς ἔπος ἀποκρίνωμαι ; ἔμοιγε , ἦ δ’ ὅς · οὐ μέντοι σοί γε , ὡς ἐγᾦμαι.οὐ τοίνυν μὰ Δία ἀποκρινοῦμαι , ἦν δ’ ἐγώ , πρότερον πρὶν ἂν πύθωμαι.οὐκ ἀποκρινῇ , ἔφη , πρὸς ἃ ἂν ἀεὶ ὑπολαμβάνῃς , ὅτι ἔχων φλυαρεῖς καὶ ἀρχαιότερος εἶ τοῦ δέοντος . 
κἀγὼ ἔγνων αὐτὸν ὅτι μοι χαλεπαίνοι διαστέλλοντι τὰ λεγόμενα , βουλόμενός με θηρεῦσαι τὰ ὀνόματα περιστήσας . 
ἀνεμνήσθην οὖν τοῦ Κόννου , ὅτι μοι κἀκεῖνος χαλεπαίνει ἑκάστοτε ὅταν αὐτῷ μὴ ὑπείκω , ἔπειτά μου ἧττον ἐπιμελεῖται ὡς ἀμαθοῦς ὄντος · ἐπεὶ δὲ οὖν διενενοήμην καὶ παρὰ τοῦτον φοιτᾶν , ᾠήθην δεῖν ὑπείκειν , μή με σκαιὸν ἡγησάμενος φοιτητὴν μὴ προσδέχοιτο . 
εἶπον οὖν · ἀλλ’ εἰ δοκεῖ σοι , 
Εὐθύδημε , οὕτω ποιεῖν , ποιητέον · σὺ γὰρ πάντως που κάλλιον ἐπίστασαι διαλέγεσθαι ἢ ἐγώ , τέχνην ἔχων ἰδιώτου ἀνθρώπου . 
ἐρώτα οὖν πάλιν ἐξ ἀρχῆς.ἀποκρίνου δή , ἔφη , πάλιν , πότερον ἐπίστασαί τῳ ἃ ἐπίστασαι , ἢ οὔ ; 
ἔγωγε , ἔφην , τῇ γε ψυχῇ . 
οὗτος αὖ , ἔφη , προσαποκρίνεται τοῖς ἐρωτωμένοις . 
οὐ γὰρ ἔγωγε ἐρωτῶ ὅτῳ , ἀλλ’ εἰ ἐπίστασαί τῳ.πλέον αὖ , ἔφην ἐγώ , τοῦ δέοντος ἀπεκρινάμην ὑπὸ ἀπαιδευσίας . 
ἀλλὰ συγγίγνωσκέ μοι · ἀποκρινοῦμαι γὰρ ἤδη ἁπλῶς ὅτι ἐπίσταμαί τῳ ἃ ἐπίσταμαι . 
πότερον , ἦ δ’ ὅς , τῷ αὐτῷ τούτῳ γ’ ἀεί , ἢ ἔστι μὲν ὅτε τούτῳ , ἔστιν δὲ ὅτε ἑτέρῳ ; 
ἀεί , ὅταν ἐπίστωμαι , ἦν δ’ ἐγώ , τούτῳ.οὐκ αὖ , ἔφη , παύσῃ παραφθεγγόμενος ; ἀλλ’ ὅπως μή τι ἡμᾶς σφήλῃ τὸ “ἀεὶ” 
τοῦτο . 
οὔκουν ἡμᾶς γ’ , ἔφη , ἀλλ’ εἴπερ , σέ . 
ἀλλ’ ἀποκρίνου · ἦ ἀεὶ τούτῳ ἐπίστασαι ; 
ἀεί , ἦν δ’ ἐγώ , ἐπειδὴ δεῖ ἀφελεῖν τὸ “ὅταν.” οὐκοῦν ἀεὶ μὲν τούτῳ ἐπίστασαι · ἀεὶ δ’ ἐπιστάμενος πότερον τὰ μὲν τούτῳ ἐπίστασαι ᾧ ἐπίστασαι , τὰ δ’ ἄλλῳ , ἢ τούτῳ πάντα ; 
τούτῳ , ἔφην ἐγώ , ἅπαντα , ἅ γ’ ἐπίσταμαι.τοῦτ’ ἐκεῖνο , ἔφη · ἥκει τὸ αὐτὸ παράφθεγμα.ἀλλ’ ἀφαιρῶ , ἔφην ἐγώ , τὸ “ἅ γ’ ἐπίσταμαι.”ἀλλὰ μηδὲ ἕν , ἔφη , ἀφέλῃς · οὐδὲν γάρ σου δέομαι . 
ἀλλά μοι ἀπόκριναι · δύναιο ἂν ἅπαντα ἐπίστασθαι , εἰ μὴ πάντα ἐπίσταιο ; τέρας γὰρ ἂν εἴη , ἦν δ’ ἐγώ.καὶ ὃς εἶπε · Προστίθει τοίνυν ἤδη ὅτι βούλει · ἅπαντα γὰρ ὁμολογεῖς ἐπίστασθαι.ἔοικα , ἔφην ἐγώ , ἐπειδήπερ γε οὐδεμίαν ἔχει δύναμιν τὸ “ἃ ἐπίσταμαι , ” 
πάντα δὲ ἐπίσταμαι.οὐκοῦν καὶ ἀεὶ ὡμολόγηκας ἐπίστασθαι τούτῳ ᾧ ἐπίστασαι , εἴτε ὅταν ἐπίστῃ εἴτε ὅπως βούλει · ἀεὶ γὰρ ὡμολόγηκας ἐπίστασθαι καὶ ἅμα πάντα . 
δῆλον οὖν ὅτι καὶ παῖς ὢν ἠπίστω , καὶ ὅτ’ ἐγίγνου , καὶ ὅτ’ ἐφύου · καὶ πρὶν αὐτὸς γενέσθαι , καὶ πρὶν οὐρανὸν καὶ γῆν γενέσθαι , ἠπίστω ἅπαντα , εἴπερ ἀεὶ ἐπίστασαι . 
καὶ ναὶ μὰ Δία , ἔφη , αὐτὸς ἀεὶ ἐπιστήσῃ καὶ ἅπαντα , ἂν ἐγὼ βούλωμαι.ἀλλὰ βουληθείης , ἦν δ’ ἐγώ , ὦ πολυτίμητε Εὐθύδημε , εἰ δὴ τῷ ὄντι ἀληθῆ λέγεις . 
ἀλλ’ οὔ σοι πάνυ πιστεύω ἱκανῷ εἶναι , εἰ μή σοι συμβουληθείη ὁ ἀδελφός σου οὑτοσὶ Διονυσόδωρος · οὕτω δὲ τάχα ἄν . 
εἴπετον δέ μοι , ἦν δ’ ἐγώ— τὰ μὲν γὰρ ἄλλα οὐκ ἔχω ὑμῖν πῶς ἀμφισβητοίην , οὕτως εἰς σοφίαν τερατώδεσιν ἀνθρώποις , ὅπως ἐγὼ οὐ πάντα ἐπίσταμαι , ἐπειδή γε ὑμεῖς φατε—τὰ δὲ τοιάδε πῶς φῶ ἐπίστασθαι , Εὐθύδημε , ὡς οἱ ἀγαθοὶ ἄνδρες ἄδικοί εἰσιν ; 
φέρε εἰπέ , τοῦτο ἐπίσταμαι ἢ οὐκ ἐπίσταμαι ; ἐπίστασαι μέντοι , ἔφη.τί ; 
ἦν δ’ ἐγώ.ὅτι οὐκ ἄδικοί εἰσιν οἱ ἀγαθοί . 
πάνυ γε , ἦν δ’ ἐγώ , πάλαι . 
ἀλλ’ οὐ τοῦτο ἐρωτῶ · ἀλλ’ ὡς ἄδικοί εἰσιν οἱ ἀγαθοί , ποῦ ἐγὼ τοῦτο ἔμαθον ; οὐδαμοῦ , ἔφη ὁ Διονυσόδωρος.οὐκ ἄρα ἐπίσταμαι , ἔφην , τοῦτο ἐγώ.διαφθείρεις , ἔφη , τὸν λόγον , ὁ Εὐθύδημος πρὸς τὸν Διονυσόδωρον , καὶ φανήσεται οὑτοσὶ οὐκ ἐπιστάμενος , καὶ ἐπιστήμων ἅμα ὢν καὶ ἀνεπιστήμων . 
καὶ ὁ Διονυσόδωρος ἠρυθρίασεν.ἀλλὰ σύ , ἦν δ’ ἐγώ , πῶς λέγεις , ὦ Εὐθύδημε ; 
οὐ δοκεῖ σοι ὀρθῶς ἁδελφὸς λέγειν ὁ πάντ’ εἰδώς ; ἀδελφὸς γάρ , ἔφη , ἐγώ εἰμι Εὐθυδήμου , ταχὺ ὑπολαβὼν ὁ Διονυσόδωρος ; κἀγὼ εἶπον · ἔασον , ὠγαθέ , ἕως ἂν Εὐθύδημός με διδάξῃ ὡς ἐπίσταμαι τοὺς ἀγαθοὺς ἄνδρας ὅτι ἄδικοί εἰσι , καὶ μή μοι φθονήσῃς τοῦ μαθήματος.φεύγεις , ἔφη , ὦ Σώκρατες , ὁ Διονυσόδωρος , καὶ οὐκ ἐθέλεις ἀποκρίνεσθαι.εἰκότως γ’ , εἶπον ἐγώ · ἥττων γάρ εἰμι καὶ τοῦ ἑτέρου ὑμῶν , ὥστε πολλοῦ δέω μὴ οὐ δύο γε φεύγειν . 
πολὺ γάρ πού εἰμι φαυλότερος τοῦ Ἡρακλέους , ὃς οὐχ οἷός τε ἦν τῇ τε ὕδρᾳ διαμάχεσθαι , σοφιστρίᾳ οὔσῃ καὶ διὰ τὴν σοφίαν ἀνιείσῃ , εἰ μίαν κεφαλὴν τοῦ λόγου τις ἀποτέμοι , πολλὰς ἀντὶ τῆς μιᾶς , καὶ καρκίνῳ τινὶ ἑτέρῳ σοφιστῇ ἐκ θαλάττης ἀφιγμένῳ , νεωστί , μοι δοκεῖν , καταπεπλευκότι · ὃς ἐπειδὴ αὐτὸν ἐλύπει οὕτως ἐκ τοῦ ἐπ’ ἀριστερὰ λέγων καὶ δάκνων , τὸν Ἰόλεων τὸν ἀδελφιδοῦν βοηθὸν ἐπεκαλέσατο , ὁ δὲ αὐτῷ ἱκανῶς ἐβοήθησεν . 
ὁ δ’ ἐμὸς Ἰόλεως [Πατροκλῆς] 
εἰ ἔλθοι , πλέον ἂν θάτερον ποιήσειεν.ἀπόκριναι δή , ἔφη ὁ Διονυσόδωρος , ὁπότε σοι ταῦτα ὕμνηται · πότερον ὁ Ἰόλεως τοῦ Ἡρακλέους μᾶλλον ἦν ἀδελφιδοῦς ἢ σός ; κράτιστον τοίνυν μοι , ὦ Διονυσόδωρε , ἦν δ’ ἐγώ , ἀποκρίνασθαί σοι . 
οὐ γὰρ μὴ ἀνῇς ἐρωτῶν , σχεδόν τι ἐγὼ τοῦτ’ εὖ οἶδα , φθονῶν καὶ διακωλύων , ἵνα μὴ διδάξῃ με Εὐθύδημος ἐκεῖνο τὸ σοφόν . 
ἀποκρίνου δή , ἔφη . 
ἀποκρίνομαι δή , εἶπον , ὅτι τοῦ Ἡρακλέους ἦν ὁ Ἰόλεως ἀδελφιδοῦς , ἐμὸς δ’ , ὡς ἐμοὶ δοκεῖ , οὐδ’ ὁπωστιοῦν . 
οὐ γὰρ Πατροκλῆς ἦν αὐτῷ πατήρ , ὁ ἐμὸς ἀδελφός , ἀλλὰ παραπλήσιον μὲν τοὔνομα Ἰφικλῆς , ὁ Ἡρακλέους ἀδελφός . 
Πατροκλῆς δέ , ἦ δ’ ὅς , σός ; 
πάνυ γ’ , ἔφην ἐγώ , ὁμομήτριός γε , οὐ μέντοι ὁμοπάτριος . 
ἀδελφὸς ἄρα ἐστί σοι καὶ οὐκ ἀδελφός . 
οὐχ ὁμοπάτριός γε , ὦ βέλτιστε , ἔφην · ἐκείνου μὲν γὰρ Χαιρέδημος ἦν πατήρ , ἐμὸς δὲ Σωφρονίσκος . 
πατὴρ δὲ ἦν , ἔφη , Σωφρονίσκος καὶ Χαιρέδημος ; 
πάνυ γ’ , ἔφην · ὁ μέν γε ἐμός , ὁ δὲ ἐκείνου . 
οὐκοῦν , ἦ δ’ ὅς , ἕτερος ἦν Χαιρέδημος τοῦ πατρός ; 
τοὐμοῦ γ’ , ἔφην ἐγώ . 
ἆρ’ οὖν πατὴρ ἦν ἕτερος ὢν πατρός ; 
ἢ σὺ εἶ ὁ αὐτὸς τῷ λίθῳ ; 
δέδοικα μὲν ἔγωγ’ , ἔφην , μὴ φανῶ ὑπὸ σοῦ ὁ αὐτός · οὐ μέντοι μοι δοκῶ . 
οὐκοῦν ἕτερος εἶ , ἔφη , τοῦ λίθου ; 
ἕτερος μέντοι . 
ἄλλο τι οὖν ἕτερος , ἦ δ’ ὅς , ὢν λίθου οὐ λίθος εἶ ; 
καὶ ἕτερος ὢν χρυσοῦ οὐ χρυσὸς εἶ ; 
ἔστι ταῦτα . 
οὔκουν καὶ ὁ Χαιρέδημος , ἔφη , ἕτερος ὢν πατρὸς [οὐκ ἂν] 
πατήρ ἐστιν . 
ἔοικεν , ἦν δ’ ἐγώ , οὐ πατὴρ εἶναι . 
εἰ γὰρ δήπου , ἔφη , πατήρ ἐστιν ὁ Χαιρέδημος , ὑπολαβὼν ὁ Εὐθύδημος , πάλιν αὖ ὁ Σωφρονίσκος ἕτερος ὢν πατρὸς οὐ πατήρ ἐστιν , ὥστε σύ , ὦ Σώκρατες , ἀπάτωρ εἶ.καὶ ὁ Κτήσιππος ἐκδεξάμενος , ὁ δὲ ὑμέτερος , ἔφη , αὖ πατὴρ οὐ ταὐτὰ ταῦτα πέπονθεν ; 
ἕτερός ἐστιν τοὐμοῦ πατρός ; 
πολλοῦ γ’ , ἔφη , δεῖ , ὁ Εὐθύδημος . 
ἀλλά , ἦ δ’ ὅς , ὁ αὐτός ; 
ὁ αὐτὸς μέντοι . 
οὐκ ἂν συμβουλοίμην . 
ἀλλὰ πότερον , ὦ Εὐθύδημε , ἐμὸς μόνον ἐστὶ πατὴρ ἢ καὶ τῶν ἄλλων ἀνθρώπων ; 
καὶ τῶν ἄλλων , ἔφη · ἢ οἴει τὸν αὐτὸν πατέρα ὄντα οὐ πατέρα εἶναι ; 
ὤιμην δῆτα , ἔφη ὁ Κτήσιππος . 
τί δέ ; 
ἦ δ’ ὅς · χρυσὸν ὄντα μὴ χρυσὸν εἶναι ; 
ἢ ἄνθρωπον ὄντα μὴ ἄνθρωπον ; 
μὴ γάρ , ἔφη ὁ Κτήσιππος , ὦ Εὐθύδημε , τὸ λεγόμενον , οὐ λίνον λίνῳ συνάπτεις · δεινὸν γὰρ λέγεις πρᾶγμα εἰ ὁ σὸς πατὴρ πάντων ἐστὶν πατήρ . 
ἀλλ’ ἔστιν , ἔφη . 
πότερον ἀνθρώπων ; 
ἦ δ’ ὃς ὁ Κτήσιππος , ἢ καὶ ἵππων καὶ τῶν ἄλλων πάντων ζῴων ; 
πάντων , ἔφη . 
ἦ καὶ μήτηρ ἡ μήτηρ ; 
καὶ ἡ μήτηρ γε . 
καὶ τῶν ἐχίνων ἄρα , ἔφη , ἡ σὴ μήτηρ μήτηρ ἐστὶ τῶν θαλαττίων . 
καὶ ἡ σή γ’ , ἔφη . 
καὶ σὺ ἄρα ἀδελφὸς εἶ τῶν κωβιῶν καὶ κυναρίων καὶ χοιριδίων . 
καὶ γὰρ σύ , ἔφη . 
κάπρος ἄρα σοι πατήρ ἐστι καὶ κύων . 
καὶ γὰρ σοί , ἔφη.αὐτίκα δέ γε , ἦ δ’ ὃς ὁ Διονυσόδωρος , ἄν μοι ἀποκρίνῃ , ὦ Κτήσιππε , ὁμολογήσεις ταῦτα . 
εἰπὲ γάρ μοι , ἔστι σοι κύων ; 
καὶ μάλα πονηρός , ἔφη ὁ Κτήσιππος . 
ἔστιν οὖν αὐτῷ κυνίδια ; 
καὶ μάλ’ , ἔφη , ἕτερα τοιαῦτα . 
οὐκοῦν πατήρ ἐστιν αὐτῶν ὁ κύων ; 
ἔγωγέ τοι εἶδον , ἔφη , αὐτὸν ὀχεύοντα τὴν κύνα . 
τί οὖν ; 
οὐ σός ἐστιν ὁ κύων ; 
πάνυ γ’ , ἔφη . 
οὐκοῦν πατὴρ ὢν σός ἐστιν , ὥστε σὸς πατὴρ γίγνεται ὁ κύων καὶ σὺ κυναρίων ἀδελφός ; καὶ αὖθις ταχὺ ὑπολαβὼν ὁ Διονυσόδωρος , ἵνα μὴ πρότερόν τι εἴποι ὁ Κτήσιππος , καὶ ἔτι γέ μοι μικρόν , ἔφη , ἀπόκριναι · τύπτεις τὸν κύνα τοῦτον ; 
καὶ ὁ Κτήσιππος γελάσας , νὴ τοὺς θεούς , ἔφη · οὐ γὰρ δύναμαι σέ . 
οὐκοῦν τὸν σαυτοῦ πατέρα , ἔφη , τύπτεις ; 
πολὺ μέντοι , ἔφη , δικαιότερον τὸν ὑμέτερον πατέρ’ ἂ<ν> 
τύπτοιμι , ὅτι μαθὼν σοφοὺς ὑεῖς οὕτως ἔφυσεν . 
ἀλλ’ ἦ που , ὦ Εὐθύδημε [ὁ Κτήσιππος] , πόλλ’ ἀγαθὰ ἀπὸ τῆς ὑμετέρας σοφίας ταύτης ἀπολέλαυκεν ὁ πατὴρ ὁ ὑμέτερός τε καὶ τῶν κυνιδίων.ἀλλ’ οὐδὲν δεῖται πολλῶν ἀγαθῶν , ὦ Κτήσιππε , οὔτ’ ἐκεῖνος οὔτε σύ.οὐδὲ σύ , ἦ δ’ ὅς , ὦ Εὐθύδημε , αὐτός ; οὐδὲ ἄλλος γε οὐδεὶς ἀνθρώπων . 
εἰπὲ γάρ μοι , ὦ 
Κτήσιππε , εἰ ἀγαθὸν νομίζεις εἶναι ἀσθενοῦντι φάρμακον πιεῖν ἢ οὐκ ἀγαθὸν εἶναι δοκεῖ σοι , ὅταν δέηται · ἢ εἰς πόλεμον ὅταν ἴῃ , ὅπλα ἔχοντα μᾶλλον ἰέναι ἢ ἄνοπλον . 
ἔμοιγε , ἔφη . 
καίτοι οἶμαί τί σε τῶν καλῶν ἐρεῖν . 
σὺ ἄριστα εἴσῃ , ἔφη · ἀλλ’ ἀποκρίνου . 
ἐπειδὴ γὰρ ὡμολόγεις ἀγαθὸν εἶναι φάρμακον , ὅταν δέῃ , πίνειν ἀνθρώπῳ , ἄλλο τι τοῦτο τὸ ἀγαθὸν ὡς πλεῖστον δεῖ πίνειν , καὶ καλῶς ἐκεῖ ἕξει , ἐάν τις αὐτῷ τρίψας ἐγκεράσῃ ἐλλεβόρου ἅμαξαν ; 
καὶ ὁ Κτήσιππος εἶπεν · πάνυ γε σφόδρα , ὦ Εὐθύδημε , ἐὰν ᾖ γε ὁ πίνων ὅσος ὁ ἀνδριὰς ὁ ἐν Δελφοῖς . 
οὐκοῦν , ἔφη , καὶ ἐν τῷ πολέμῳ ἐπειδὴ ἀγαθόν ἐστιν ὅπλα ἔχειν , ὡς πλεῖστα δεῖ ἔχειν δόρατά τε καὶ ἀσπίδας , ἐπειδήπερ ἀγαθόν ἐστιν ; 
μάλα δήπου , ἔφη ὁ Κτήσιππος · σὺ δ’ οὐκ οἴει , ὦ Εὐθύδημε , ἀλλὰ μίαν καὶ ἓν δόρυ ; 
ἔγωγε . 
ἦ καὶ τὸν Γηρυόνην ἄν , ἔφη , καὶ τὸν Βριάρεων οὕτως σὺ ὁπλίσαις ; 
ἐγὼ δὲ ᾤμην σὲ δεινότερον εἶναι , ἅτε ὁπλομάχην ὄντα , καὶ τόνδε τὸν ἑταῖρον.καὶ ὁ μὲν Εὐθύδημος ἐσίγησεν · ὁ δὲ Διονυσόδωρος πρὸς τὰ πρότερον ἀποκεκριμένα τῷ Κτησίππῳ ἤρετο , οὐκοῦν καὶ χρυσίον , ἦ δ’ ὅς , ἀγαθὸν δοκεῖ σοι εἶναι ἔχειν ; 
πάνυ , καὶ ταῦτά γε πολύ , ἔφη ὁ Κτήσιππος . 
τί οὖν ; 
ἀγαθὰ οὐ δοκεῖ σοι χρῆναι ἀεί τ’ ἔχειν καὶ πανταχοῦ ; 
σφόδρα γ’ , ἔφη . 
οὐκοῦν καὶ τὸ χρυσίον ἀγαθὸν ὁμολογεῖς εἶναι ; 
ὡμολόγηκα μὲν οὖν , ἦ δ’ ὅς . 
οὐκοῦν ἀεὶ δεῖ αὐτὸ ἔχειν καὶ πανταχοῦ καὶ ὡς μάλιστα ἐν ἑαυτῷ ; 
καὶ εἴη ἂν εὐδαιμονέστατος εἰ ἔχοι χρυσίου μὲν τρία τάλαντα ἐν τῇ γαστρί , τάλαντον δ’ ἐν τῷ κρανίῳ , στατῆρα δὲ χρυσοῦ ἐν ἑκατέρῳ τὠφθαλμῷ ; 
φασί γε οὖν , ὦ Εὐθύδημε , ἔφη ὁ Κτήσιππος , τούτους εὐδαιμονεστάτους εἶναι Σκυθῶν καὶ ἀρίστους ἄνδρας , οἳ χρυσίον τε ἐν τοῖς κρανίοις ἔχουσιν πολὺ τοῖς ἑαυτῶν , ὥσπερ σὺ νυνδὴ ἔλεγες τὸν κύνα τὸν πατέρα , καὶ ὃ θαυμασιώτερόν γε ἔτι , ὅτι καὶ πίνουσιν ἐκ τῶν ἑαυτῶν κρανίων κεχρυσωμένων , καὶ ταῦτα ἐντὸς καθορῶσιν , τὴν ἑαυτῶν κορυφὴν ἐν ταῖς χερσὶν ἔχοντες . 
πότερον δὲ ὁρῶσιν , ἔφη ὁ Εὐθύδημος , καὶ Σκύθαι τε καὶ οἱ ἄλλοι ἄνθρωποι τὰ δυνατὰ ὁρᾶν ἢ τὰ ἀδύνατα ; 
τὰ δυνατὰ δήπου . 
οὐκοῦν καὶ σύ , ἔφη ; 
κἀγώ . 
ὁρᾷς οὖν τὰ ἡμέτερα ἱμάτια ; 
ναί . 
δυνατὰ οὖν ὁρᾶν ἐστὶν ταῦτα . 
ὑπερφυῶς , ἔφη ὁ Κτήσιππος . 
τί δέ ; 
ἦ δ’ ὅς . 
μηδέν . 
σὺ δὲ ἴσως οὐκ οἴει αὐτὰ ὁρᾶν · οὕτως ἡδὺς εἶ . 
ἀλλά μοι δοκεῖς , Εὐθύδημε , οὐ καθεύδων ἐπικεκοιμῆσθαι καί , <εἰ> 
οἷόν τε λέγοντα μηδὲν λέγειν , καὶ σὺ τοῦτο ποιεῖν . 
ἦ γὰρ οὐχ οἷόν τ’ , ἔφη ὁ Διονυσόδωρος , σιγῶντα λέγειν ; 
οὐδ’ ὁπωστιοῦν , ἦ δ’ ὃς ὁ Κτήσιππος . 
ἆρ’ οὐδὲ λέγοντα σιγᾶν ; 
ἔτι ἧττον , ἔφη . 
ὅταν οὖν λίθους λέγῃς καὶ ξύλα καὶ σιδήρια , οὐ σιγῶντα λέγεις ; 
οὔκουν εἴ γε ἐγώ , ἔφη , παρέρχομαι ἐν τοῖς χαλκείοις , ἀλλὰ φθεγγόμενα καὶ βοῶντα μέγιστον τὰ σιδήρια λέγεται , ἐάν τις ἅψηται · ὥστε τοῦτο μὲν ὑπὸ σοφίας ἔλαθες οὐδὲν εἰπών . 
ἀλλ’ ἔτι μοι τὸ ἕτερον ἐπιδείξατον , ὅπως αὖ ἔστιν λέγοντα σιγᾶν . 
καί μοι ἐδόκει ὑπεραγωνιᾶν ὁ Κτήσιππος διὰ τὰ παιδικά.ὅταν σιγᾷς , ἔφη ὁ Εὐθύδημος , οὐ πάντα σιγᾷς ; 
ἔγωγε , ἦ δ’ ὅς . 
οὐκοῦν καὶ τὰ λέγοντα σιγᾷς , εἴπερ τῶν ἁπάντων ἐστὶν [τὰ λεγόμενα] . 
τί δέ ; 
ἔφη ὁ Κτήσιππος , οὐ σιγᾷ πάντα ; 
οὐ δήπου , ἔφη ὁ Εὐθύδημος . 
ἀλλ’ ἄρα , ὦ βέλτιστε , λέγει τὰ πάντα ; 
τά γε δήπου λέγοντα . 
ἀλλά , ἦ δ’ ὅς , οὐ τοῦτο ἐρωτῶ , ἀλλὰ τὰ πάντα σιγᾷ ἢ λέγει ; 
οὐδέτερα καὶ ἀμφότερα , ἔφη ὑφαρπάσας ὁ Διονυσόδωρος · εὖ γὰρ οἶδα ὅτι τῇ ἀποκρίσει οὐχ ἕξεις ὅτι χρῇ.καὶ ὁ Κτήσιππος , ὥσπερ εἰώθει , μέγα πάνυ ἀνακαγχάσας , ὦ Εὐθύδημε , ἔφη , ὁ ἀδελφός σου ἐξημφοτέρικεν τὸν λόγον , καὶ ἀπόλωλέ τε καὶ ἥττηται . 
καὶ ὁ Κλεινίας πάνυ ἥσθη καὶ ἐγέλασεν , ὥστε ὁ Κτήσιππος ἐγένετο πλεῖον ἢ δεκαπλάσιος . 
ὁ δέ μοι δοκεῖ ἅτε πανοῦργος ὤν , ὁ Κτήσιππος , παρ’ αὐτῶν τούτων αὐτὰ ταῦτα παρηκηκόει · οὐ γάρ ἐστιν ἄλλων τοιαύτη σοφία τῶν νῦν ἀνθρώπων . 
κἀγὼ εἶπον · τί γελᾷς , ὦ Κλεινία , ἐπὶ σπουδαίοις οὕτω πράγμασιν καὶ καλοῖς ; σὺ γὰρ ἤδη τι πώποτ’ εἶδες , ὦ Σώκρατες , καλὸν πρᾶγμα ; 
ἔφη ὁ Διονυσόδωρος.ἔγωγε , ἔφην , καὶ πολλά γε , ὦ Διονυσόδωρε . 
ἆρα ἕτερα ὄντα τοῦ καλοῦ , ἔφη , ἢ ταὐτὰ τῷ καλῷ ; κἀγὼ ἐν παντὶ ἐγενόμην ὑπὸ ἀπορίας , καὶ ἡγούμην δίκαια πεπονθέναι ὅτι ἔγρυξα , ὅμως δὲ ἕτερα ἔφην αὐτοῦ γε τοῦ καλοῦ · πάρεστιν μέντοι ἑκάστῳ αὐτῶν κάλλος τι.ἐὰν οὖν , ἔφη , παραγένηταί σοι βοῦς , βοῦς εἶ , καὶ ὅτι νῦν ἐγώ σοι πάρειμι , Διονυσόδωρος εἶ ; εὐφήμει τοῦτό γε , ἦν δ’ ἐγώ.ἀλλὰ τίνα τρόπον , ἔφη , ἑτέρου ἑτέρῳ παραγενομένου τὸ ἕτερον ἕτερον ἂν εἴη ; 
ἆρα τοῦτο , ἔφην ἐγώ , ἀπορεῖς ; 
ἤδη δὲ τοῖν ἀνδροῖν τὴν σοφίαν ἐπεχείρουν μιμεῖσθαι , ἅτε ἐπιθυμῶν αὐτῆς.πῶς γὰρ οὐκ ἀπορῶ , ἔφη , καὶ ἐγὼ καὶ οἱ ἄλλοι ἅπαντες ἄνθρωποι ὃ μὴ ἔστι ; τί λέγεις , ἦν δ’ ἐγώ , ὦ Διονυσόδωρε ; 
οὐ τὸ καλὸν καλόν ἐστιν καὶ τὸ αἰσχρὸν αἰσχρόν ; 
ἐὰν ἔμοιγε , ἔφη , δοκῇ . 
οὐκοῦν δοκεῖ ; 
πάνυ γ’ , ἔφη . 
οὐκοῦν καὶ τὸ ταὐτὸν ταὐτὸν καὶ τὸ ἕτερον ἕτερον ; 
οὐ γὰρ δήπου τό γε ἕτερον ταὐτόν , ἀλλ’ ἔγωγε οὐδ’ ἂν παῖδα ᾤμην τοῦτο ἀπορῆσαι , ὡς οὐ τὸ ἕτερον ἕτερόν ἐστιν . 
ἀλλ’ , ὦ Διονυσόδωρε , τοῦτο μὲν ἑκὼν παρῆκας , ἐπεὶ τὰ ἄλλα μοι δοκεῖτε ὥσπερ οἱ δημιουργοὶ οἷς ἕκαστα προσήκει ἀπεργάζεσθαι , καὶ ὑμεῖς τὸ διαλέγεσθαι παγκάλως ἀπεργάζεσθαι.οἶσθα οὖν , ἔφη , ὅτι προσήκει ἑκάστοις τῶν δημιουργῶν ; 
πρῶτον τίνα χαλκεύειν προσήκει , οἶσθα ; 
ἔγωγε · ὅτι χαλκέα . 
τί δέ , κεραμεύειν ; 
κεραμέα . 
τί δέ , σφάττειν τε καὶ ἐκδέρειν καὶ τὰ μικρὰ κρέα κατακόψαντα ἕψειν καὶ ὀπτᾶν ; 
μάγειρον , ἦν δ’ ἐγώ . 
οὐκοῦν ἐάν τις , ἔφη , τὰ προσήκοντα πράττῃ , ὀρθῶς πράξει ; 
μάλιστα . 
προσήκει δέ γε , ὡς φῄς , τὸν μάγειρον κατακόπτειν καὶ ἐκδέρειν ; 
ὡμολόγησας ταῦτα ἢ οὔ ; 
ὡμολόγησα , ἔφην , ἀλλὰ συγγνώμην μοι ἔχε . 
δῆλον τοίνυν , ἦ δ’ ὅς , ὅτι ἄν τις σφάξας τὸν μάγειρον καὶ κατακόψας ἑψήσῃ καὶ ὀπτήσῃ , τὰ προσήκοντα ποιήσει · καὶ ἐὰν τὸν χαλκέα τις αὐτὸν χαλκεύῃ καὶ τὸν κεραμέα κεραμεύῃ , καὶ οὗτος τὰ προσήκοντα πράξει . 
ὦ Πόσειδον , ἦν δ’ ἐγώ , ἤδη κολοφῶνα ἐπιτιθεῖς τῇ σοφίᾳ . 
ἆρά μοί ποτε αὕτη παραγενήσεται ὥστε μοι οἰκεία γενέσθαι ; ἐπιγνοίης ἂν αὐτήν , ὦ Σώκρατες , ἔφη , οἰκείαν γενομένην ; ἐὰν σύ γε βούλῃ , ἔφην ἐγώ , δῆλον ὅτι.τί δέ , ἦ δ’ ὅς , τὰ σαυτοῦ οἴει γιγνώσκειν ; εἰ μή τι σὺ ἄλλο λέγεις · ἀπὸ σοῦ γὰρ δεῖ ἄρχεσθαι , τελευτᾶν δ’ εἰς Εὐθύδημον τόνδε.ἆρ’ οὖν , ἔφη , ταῦτα ἡγῇ σὰ εἶναι , ὧν ἂν ἄρξῃς καὶ ἐξῇ σοι αὐτοῖς χρῆσθαι ὅτι ἂν βούλῃ ; 
οἷον βοῦς καὶ πρόβατον , ἆρ’ ἂν ἡγοῖο ταῦτα σὰ εἶναι , ἅ σοι ἐξείη καὶ ἀποδόσθαι καὶ δοῦναι καὶ θῦσαι ὅτῳ βούλοιο θεῶν ; 
ἃ δ’ ἂν μὴ οὕτως ἔχῃ , οὐ σά ; κἀγώ (ᾔδη γὰρ ὅτι ἐξ αὐτῶν καλόν τι ἀνακύψοιτο τῶν ἐρωτημάτων , καὶ ἅμα βουλόμενος ὅτι τάχιστ’ ἀκοῦσαἰ 
πάνυ μὲν οὖν , ἔφην , οὕτως ἔχει · τὰ τοιαῦτά ἐστιν μόνα ἐμά . 
τί δέ ; 
ζῷα , ἔφη , οὐ ταῦτα καλεῖς ἃ ἂν ψυχὴν ἔχῃ ; 
ναί , ἔφην . 
ὁμολογεῖς οὖν τῶν ζῴων ταῦτα μόνα εἶναι σά , περὶ ἃ ἄν σοι ἐξουσία ᾖ πάντα ταῦτα ποιεῖν ἃ νυνδὴ ἐγὼ ἔλεγον ; 
ὁμολογῶ . 
καὶ ὅς , εἰρωνικῶς πάνυ ἐπισχὼν ὥς τι μέγα σκοπούμενος , εἰπέ μοι , ἔφη , ὦ Σώκρατες , ἔστιν σοι Ζεὺς πατρῷος ; 
καὶ ἐγὼ ὑποπτεύσας ἥξειν τὸν λόγον οἷπερ ἐτελεύτησεν , ἄπορόν τινα στροφὴν ἔφευγόν τε καὶ ἐστρεφόμην ἤδη ὥσπερ ἐν δικτύῳ εἰλημμένος · οὐκ ἔστιν , ἦν δ’ ἐγώ , ὦ Διονυσόδωρε . 
ταλαίπωρος ἄρα τις σύ γε ἄνθρωπος εἶ καὶ οὐδὲ Ἀθηναῖος , ᾧ μήτε θεοὶ πατρῷοί εἰσιν μήτε ἱερὰ μήτε ἄλλο μηδὲν καλὸν καὶ ἀγαθόν . 
ἔα , ἦν δ’ ἐγώ , ὦ Διονυσόδωρε , εὐφήμει τε καὶ μὴ χαλεπῶς με προδίδασκε . 
ἔστι γὰρ ἔμοιγε καὶ βωμοὶ καὶ ἱερὰ οἰκεῖα καὶ πατρῷα καὶ τὰ ἄλλα ὅσαπερ τοῖς ἄλλοις Ἀθηναίοις τῶν τοιούτων . 
εἶτα τοῖς ἄλλοις , ἔφη , Ἀθηναίοις οὐκ ἔστιν Ζεὺς ὁ πατρῷος ; 
οὐκ ἔστιν , ἦν δ’ ἐγώ , αὕτη ἡ ἐπωνυμία Ἰώνων οὐδενί , οὔθ’ ὅσοι ἐκ τῆσδε τῆς πόλεως ἀπῳκισμένοι εἰσὶν οὔθ’ ἡμῖν , ἀλλὰ Ἀπόλλων πατρῷος διὰ τὴν τοῦ Ἴωνος γένεσιν · Ζεὺς δ’ ἡμῖν πατρῷος μὲν οὐ καλεῖται , ἕρκειος δὲ καὶ φράτριος , καὶ Ἀθηναία φρατρία . 
ἀλλ’ ἀρκεῖ γ’ , ἔφη ὁ Διονυσόδωρος · ἔστιν γάρ σοι , ὡς ἔοικεν , Ἀπόλλων τε καὶ Ζεὺς καὶ Ἀθηνᾶ . 
πάνυ , ἦν δ’ ἐγώ . 
οὐκοῦν καὶ οὗτοι σοὶ θεοὶ ἂν εἶεν ; 
ἔφη . 
πρόγονοι , ἦν δ’ ἐγώ , καὶ δεσπόται . 
ἀλλ’ οὖν σοί γε , ἔφη · ἢ οὐ σοὺς ὡμολόγηκας αὐτοὺς εἶναι ; 
ὡμολόγηκα , ἔφην · τί γὰρ πάθω ; 
οὐκοῦν , ἔφη , καὶ ζῷά εἰσιν οὗτοι οἱ θεοί ; 
ὡμολόγηκας γὰρ ὅσα ψυχὴν ἔχει ζῷα εἶναι . 
ἢ οὗτοι οἱ θεοὶ οὐκ ἔχουσιν ψυχήν ; 
ἔχουσιν , ἦν δ’ ἐγώ . 
οὐκοῦν καὶ ζῷά εἰσιν ; 
ζῷα , ἔφην . 
τῶν δέ γε ζῴων , ἔφη , ὡμολόγηκας ταῦτ’ εἶναι σά , ὅσα ἄν σοι ἐξῇ καὶ δοῦναι καὶ ἀποδόσθαι καὶ θῦσαι δὴ θεῷ ὅτῳ ἂν βούλῃ . 
ὡμολόγηκα , ἔφην · οὐκ ἔστιν γάρ μοι ἀνάδυσις , ὦ Εὐθύδημε . 
ἴθι δή μοι εὐθύς , ἦ δ’ ὅς , εἰπέ · ἐπειδὴ σὸν ὁμολογεῖς εἶναι τὸν Δία καὶ τοὺς ἄλλους θεούς , ἆρα ἔξεστί σοι αὐτοὺς ἀποδόσθαι ἢ δοῦναι ἢ ἄλλ’ ὅτι ἂν βούλῃ χρῆσθαι ὥσπερ τοῖς ἄλλοις ζῴοις ; ἐγὼ μὲν οὖν , ὦ Κρίτων , ὥσπερ πληγεὶς ὑπὸ τοῦ λόγου , ἐκείμην ἄφωνος · ὁ δὲ Κτήσιππός μοι ἰὼν ὡς βοηθήσων , Πυππὰξ ὦ Ἡράκλεις , ἔφη , καλοῦ λόγου . 
καὶ ὁ Διονυσόδωρος , πότερον οὖν , ἔφη , ὁ Ἡρακλῆς πυππάξ ἐστιν ἢ ὁ πυππὰξ Ἡρακλῆς ; 
καὶ ὁ Κτήσιππος , ὦ Πόσειδον , ἔφη , δεινῶν λόγων . 
ἀφίσταμαι · ἀμάχω τὼ ἄνδρε . 
ἐνταῦθα μέντοι , ὦ φίλε Κρίτων , οὐδεὶς ὅστις οὐ τῶν παρόντων ὑπερεπῄνεσε τὸν λόγον καὶ τὼ ἄνδρε , καὶ γελῶντες καὶ κροτοῦντες καὶ χαίροντες ὀλίγου παρετάθησαν . 
ἐπὶ μὲν γὰρ τοῖς ἔμπροσθεν ἐφ’ ἑκάστοις πᾶσι παγκάλως ἐθορύβουν μόνοι οἱ τοῦ Εὐθυδήμου ἐρασταί , ἐνταῦθα δὲ ὀλίγου καὶ οἱ κίονες οἱ ἐν τῷ Λυκείῳ ἐθορύβησάν τ’ ἐπὶ τοῖν ἀνδροῖν καὶ ἥσθησαν . 
ἐγὼ μὲν οὖν καὶ αὐτὸς οὕτω διετέθην , ὥστε ὁμολογεῖν μηδένας πώποτε ἀνθρώπους ἰδεῖν οὕτω σοφούς , καὶ παντάπασι καταδουλωθεὶς ὑπὸ τῆς σοφίας αὐτοῖν ἐπὶ τὸ ἐπαινεῖν τε καὶ ἐγκωμιάζειν αὐτὼ ἐτραπόμην , καὶ εἶπον · ὦ μακάριοι σφὼ τῆς θαυμαστῆς φύσεως , οἳ τοσοῦτον πρᾶγμα οὕτω ταχὺ καὶ ἐν ὀλίγῳ χρόνῳ ἐξείργασθον . 
πολλὰ μὲν οὖν καὶ ἄλλα οἱ λόγοι ὑμῶν καλὰ ἔχουσιν , ὦ Εὐθύδημέ τε καὶ Διονυσόδωρε · ἐν δὲ τοῖς καὶ τοῦτο μεγαλοπρεπέστατον , ὅτι τῶν πολλῶν ἀνθρώπων καὶ τῶν σεμνῶν δὴ καὶ δοκούντων τὶ εἶναι οὐδὲν ὑμῖν μέλει , ἀλλὰ τῶν ὁμοίων ὑμῖν μόνον . 
ἐγὼ γὰρ εὖ οἶδα ὅτι τούτους τοὺς λόγους πάνυ μὲν ἂν ὀλίγοι ἀγαπῷεν ἄνθρωποι ὅμοιοι ὑμῖν , οἱ δ’ ἄλλοι οὕτως ἀγνοοῦσιν αὐτούς , ὥστ’ εὖ οἶδα ὅτι αἰσχυνθεῖεν ἂν μᾶλλον ἐξελέγχοντες τοιούτοις λόγοις τοὺς ἄλλους ἢ αὐτοὶ ἐξελεγχόμενοι . 
καὶ τόδε αὖ ἕτερον δημοτικόν τι καὶ πρᾷον ἐν τοῖς λόγοις · ὁπόταν φῆτε μήτε καλὸν εἶναι μηδὲν μήτε ἀγαθὸν πρᾶγμα μήτε λευκὸν μηδ’ ἄλλο τῶν τοιούτων μηδέν , μηδὲ τὸ παράπαν ἑτέρων ἕτερον , ἀτεχνῶς μὲν τῷ ὄντι συρράπτετε τὰ στόματα τῶν ἀνθρώπων , ὥσπερ καὶ φατέ · ὅτι δ’ οὐ μόνον τὰ τῶν ἄλλων , ἀλλὰ δόξαιτε ἂν καὶ τὰ ὑμέτερα αὐτῶν , τοῦτο πάνυ χαρίεν τέ ἐστιν καὶ τὸ ἐπαχθὲς τῶν λόγων ἀφαιρεῖται . 
τὸ δὲ δὴ μέγιστον , ὅτι ταῦτα οὕτως ἔχει ὑμῖν καὶ τεχνικῶς ἐξηύρηται , ὥστ’ ἐ<ν> 
πάνυ ὀλίγῳ χρόνῳ ὁντινοῦν ἂν μαθεῖν ἀνθρώπων · ἔγνων ἔγωγε καὶ τῷ Κτησίππῳ τὸν νοῦν προσέχων ὡς ταχὺ ὑμᾶς ἐκ τοῦ παραχρῆμα μιμεῖσθαι οἷός τε ἦν . 
τοῦτο μὲν οὖν τοῦ πράγματος σφῶν τὸ σοφὸν πρὸς μὲν τὸ ταχὺ παραδιδόναι καλόν , ἐναντίον δ’ ἀνθρώπων διαλέγεσθαι οὐκ ἐπιτήδειον , ἀλλ’ ἄν γέ μοι πείθησθε , εὐλαβήσεσθε μὴ πολλῶν ἐναντίον λέγειν , ἵνα μὴ ταχὺ ἐκμαθόντες ὑμῖν μὴ εἰδῶσιν χάριν . 
ἀλλὰ μάλιστα μὲν αὐτὼ πρὸς ἀλλήλω μόνω διαλέγεσθον · εἰ δὲ μή , εἴπερ ἄλλου του ἐναντίον , ἐκείνου μόνου ὃς ἂν ὑμῖν διδῷ ἀργύριον . 
τὰ αὐτὰ δὲ ταῦτα , ἐὰν σωφρονῆτε , καὶ τοῖς μαθηταῖς συμβουλεύσετε , μηδέποτε μηδενὶ ἀνθρώπων διαλέγεσθαι ἀλλ’ ἢ ὑμῖν τε καὶ αὑτοῖς · τὸ γὰρ σπάνιον , ὦ Εὐθύδημε , τίμιον , τὸ δὲ ὕδωρ εὐωνότατον , ἄριστον ὄν , ὡς ἔφη Πίνδαρος . 
ἀλλ’ ἄγετε , ἦν δ’ ἐγώ , ὅπως κἀμὲ καὶ Κλεινίαν τόνδε παραδέξεσθον.ταῦτα , ὦ Κρίτων , καὶ ἄλλα ἄττα ἔτι βραχέα διαλεχθέντες ἀπῇμεν . 
σκόπει οὖν ὅπως συμφοιτήσεις παρὰ τὼ ἄνδρε , ὡς ἐκείνω φατὸν οἵω τε εἶναι διδάξαι τὸν ἐθέλοντ’ ἀργύριον διδόναι , καὶ οὔτε φύσιν οὔθ’ ἡλικίαν ἐξείργειν οὐδεμίαν—ὃ δὲ καὶ σοὶ μάλιστα προσήκει ἀκοῦσαι , ὅτι οὐδὲ τοῦ χρηματίζεσθαί φατον διακωλύειν οὐδέν—μὴ οὐ παραλαβεῖν ὁντινοῦν εὐπετῶς τὴν σφετέραν σοφίαν . 
Κρίτων καὶ μήν , ὦ Σώκρατες , φιλήκοος μὲν ἔγωγε καὶ ἡδέως ἄν τι μανθάνοιμι , κινδυνεύω μέντοι κἀγὼ εἷς εἶναι τῶν οὐχ ὁμοίων Εὐθυδήμῳ , ἀλλ’ ἐκείνων ὧν δὴ καὶ σὺ ἔλεγες , τῶν ἥδιον ἂν ἐξελεγχομένων ὑπὸ τῶν τοιούτων λόγων ἢ ἐξελεγχόντων . 
ἀτὰρ γελοῖον μέν μοι δοκεῖ εἶναι τὸ νουθετεῖν σε , ὅμως δέ , ἅ γ’ ἤκουον , ἐθέλω σοι ἀπαγγεῖλαι . 
τῶν ἀφ’ ὑμῶν ἀπιόντων ἴσθ’ ὅτι προσελθών τίς μοι περιπατοῦντι , ἀνὴρ οἰόμενος πάνυ εἶναι σοφός , τούτων τις τῶν περὶ τοὺς λόγους τοὺς εἰς τὰ δικαστήρια δεινῶν , ὦ Κρίτων , ἔφη , οὐδὲν ἀκροᾷ τῶνδε τῶν σοφῶν ; 
οὐ μὰ τὸν Δία , ἦν δ’ ἐγώ · οὐ γὰρ οἷός τ’ ἦ προσστὰς κατακούειν ὑπὸ τοῦ ὄχλου . 
καὶ μήν , ἔφη , ἄξιόν γ’ ἦν ἀκοῦσαι . 
τί δέ ; 
ἦν δ’ ἐγώ . 
ἵνα ἤκουσας ἀνδρῶν διαλεγομένων οἳ νῦν σοφώτατοί εἰσι τῶν περὶ τοὺς τοιούτους λόγους . 
κἀγὼ εἶπον · τί οὖν ἐφαίνοντό σοι ; 
τί δὲ ἄλλο , ἦ δ’ ὅς , ἢ οἷάπερ ἀεὶ ἄν τις τῶν τοιούτων ἀκούσαι ληρούντων καὶ περὶ οὐδενὸς ἀξίων ἀναξίαν σπουδὴν ποιουμένων ; 
(οὑτωσὶ γάρ πως καὶ εἶπεν τοῖς ὀνόμασιν) . 
καὶ ἐγώ , ἀλλὰ μέντοι , ἔφην , χαρίεν γέ τι πρᾶγμά ἐστιν ἡ φιλοσοφία . 
ποῖον , ἔφη , χαρίεν , ὦ μακάριε ; 
οὐδενὸς μὲν οὖν ἄξιον . 
ἀλλὰ καὶ εἰ νῦν παρεγένου , πάνυ ἄν σε οἶμαι αἰσχυνθῆναι ὑπὲρ τοῦ σεαυτοῦ ἑταίρου · οὕτως ἦν ἄτοπος , ἐθέλων ἑαυτὸν παρέχειν ἀνθρώποις οἷς οὐδὲν μέλει ὅτι ἂν λέγωσιν , παντὸς δὲ ῥήματος ἀντέχονται . 
καὶ οὗτοι , ὅπερ ἄρτι ἔλεγον , ἐν τοῖς κράτιστοί εἰσι τῶν νῦν . 
ἀλλὰ γάρ , ὦ Κρίτων , ἔφη , τὸ πρᾶγμα αὐτὸ καὶ οἱ ἄνθρωποι οἱ ἐπὶ τῷ πράγματι διατρίβοντες φαῦλοί εἰσιν καὶ καταγέλαστοι . 
ἐμοὶ δέ , ὦ Σώκρατες , τὸ πρᾶγμα ἐδόκει οὐκ ὀρθῶς ψέγειν οὔθ’ οὗτος οὔτ’ εἴ τις ἄλλος ψέγει · τὸ μέντοι ἐθέλειν διαλέγεσθαι τοιούτοις ἐναντίον πολλῶν ἀνθρώπων ὀρθῶς μοι ἐδόκει μέμφεσθαι . 
Σωκράτης ὦ Κρίτων , θαυμάσιοί εἰσιν οἱ τοιοῦτοι ἄνδρες . 
ἀτὰρ οὔπω οἶδα ὅτι μέλλω ἐρεῖν . 
ποτέρων ἦν ὁ προσελθών σοι καὶ μεμφόμενος τὴν φιλοσοφίαν ; 
πότερον τῶν ἀγωνίσασθαι δεινῶν ἐν τοῖς δικαστηρίοις , ῥήτωρ τις , ἢ τῶν τοὺς τοιούτους εἰσπεμπόντων , ποιητὴς τῶν λόγων οἷς οἱ ῥήτορες ἀγωνίζονται ; 
Κρίτων ἥκιστα νὴ τὸν Δία ῥήτωρ , οὐδὲ οἶμαι πώποτ’ αὐτὸν ἐπὶ δικαστήριον ἀναβεβηκέναι · ἀλλ’ ἐπαΐειν αὐτόν φασι περὶ τοῦ πράγματος νὴ τὸν Δία καὶ δεινὸν εἶναι καὶ δεινοὺς λόγους συντιθέναι . 
Σωκράτης ἤδη μανθάνω · περὶ τούτων καὶ αὐτὸς νυνδὴ ἔμελλον λέγειν . 
οὗτοι γάρ εἰσιν μέν , ὦ Κρίτων , οὓς ἔφη Πρόδικος μεθόρια φιλοσόφου τε ἀνδρὸς καὶ πολιτικοῦ , οἴονται δ’ εἶναι πάντων σοφώτατοι ἀνθρώπων , πρὸς δὲ τῷ εἶναι καὶ δοκεῖν πάνυ παρὰ πολλοῖς , ὥστε παρὰ πᾶσιν εὐδοκιμεῖν ἐμποδὼν σφίσιν εἶναι οὐδένας ἄλλους ἢ τοὺς περὶ φιλοσοφίαν ἀνθρώπους . 
ἡγοῦνται οὖν , ἐὰν τούτους εἰς δόξαν καταστήσωσιν μηδενὸς δοκεῖν ἀξίους εἶναι , ἀναμφισβητήτως ἤδη παρὰ πᾶσιν τὰ νικητήρια εἰς δόξαν οἴσεσθαι σοφίας πέρι . 
εἶναι μὲν γὰρ τῇ ἀληθείᾳ σφᾶς σοφωτάτους , ἐν δὲ τοῖς ἰδίοις λόγοις ὅταν ἀποληφθῶσιν , ὑπὸ τῶν ἀμφὶ Εὐθύδημον κολούεσθαι . 
σοφοὶ δὲ ἡγοῦνται εἶναι πάνυ—εἰκότως · μετρίως μὲν γὰρ φιλοσοφίας ἔχειν , μετρίως δὲ πολιτικῶν , πάνυ ἐξ εἰκότος λόγου—μετέχειν γὰρ ἀμφοτέρων ὅσον ἔδει , ἐκτὸς δὲ ὄντες κινδύνων καὶ ἀγώνων καρποῦσθαι τὴν σοφίαν . 
Κρίτων τί οὖν ; 
δοκοῦσί σοί τι , ὦ Σώκρατες , λέγειν ; 
οὐ γάρ τοι ἀλλὰ ὅ γε λόγος ἔχει τινὰ εὐπρέπειαν τῶν ἀνδρῶν . 
Σωκράτης καὶ γὰρ ἔχει ὄντως , ὦ Κρίτων , εὐπρέπειαν μᾶλλον ἢ ἀλήθειαν . 
οὐ γὰρ ῥᾴδιον αὐτοὺς πεῖσαι ὅτι καὶ ἄνθρωποι καὶ τἆλλα πάντα ὅσα μεταξύ τινοιν δυοῖν ἐστιν καὶ ἀμφοτέροιν τυγχάνει μετέχοντα , ὅσα μὲν ἐκ κακοῦ καὶ ἀγαθοῦ , τοῦ μὲν βελτίω , τοῦ δὲ χείρω γίγνεται · ὅσα δὲ ἐκ δυοῖν ἀγαθοῖν μὴ πρὸς ταὐτόν , ἀμφοῖν χείρω πρὸς ὃ ἂν ἑκάτερον ᾖ χρηστὸν ἐκείνων ἐξ ὧν συνετέθη · ὅσα δ’ ἐκ δυοῖν κακοῖν συντεθέντα μὴ πρὸς τὸ αὐτὸ ὄντοιν ἐν τῷ μέσῳ ἐστίν , ταῦτα μόνα βελτίω ἑκατέρου ἐκείνων ἐστίν , ὧν ἀμφοτέρων μέρος μετέχουσιν . 
εἰ μὲν οὖν ἡ φιλοσοφία ἀγαθόν ἐστιν καὶ ἡ πολιτικὴ πρᾶξις , πρὸς ἄλλο δὲ ἑκατέρα , οὗτοι δ’ ἀμφοτέρων μετέχοντες τούτων ἐν μέσῳ εἰσίν , οὐδὲν λέγουσιν—ἀμφοτέρων γάρ εἰσι φαυλότεροι—εἰ δὲ ἀγαθὸν καὶ κακόν , τῶν μὲν βελτίους , τῶν δὲ χείρους · εἰ δὲ κακὰ ἀμφότερα , οὕτως ἄν τι λέγοιεν ἀληθές , ἄλλως δ’ οὐδαμῶς . 
οὐκ ἂν οὖν οἶμαι αὐτοὺς ὁμολογῆσαι οὔτε κακὼ αὐτὼ ἀμφοτέρω εἶναι οὔτε τὸ μὲν κακόν , τὸ δὲ ἀγαθόν · ἀλλὰ τῷ ὄντι οὗτοι ἀμφοτέρων μετέχοντες ἀμφοτέρων ἥττους εἰσὶν πρὸς ἑκάτερον πρὸς ὃ ἥ τε πολιτικὴ καὶ ἡ φιλοσοφία ἀξίω λόγου ἐστόν , καὶ τρίτοι ὄντες τῇ ἀληθείᾳ ζητοῦσι πρῶτοι δοκεῖν εἶναι . 
συγγιγνώσκειν μὲν οὖν αὐτοῖς χρὴ τῆς ἐπιθυμίας καὶ μὴ χαλεπαίνειν , ἡγεῖσθαι μέντοι τοιούτους εἶναι οἷοί εἰσιν · πάντα γὰρ ἄνδρα χρὴ ἀγαπᾶν ὅστις καὶ ὁτιοῦν λέγει ἐχόμενον φρονήσεως πρᾶγμα καὶ ἀνδρείως ἐπεξιὼν διαπονεῖται . 
Κρίτων καὶ μήν , ὦ Σώκρατες , καὶ αὐτὸς περὶ τῶν ὑέων , ὥσπερ ἀεὶ πρός σε λέγω , ἐν ἀπορίᾳ εἰμὶ τί δεῖ αὐτοῖς χρήσασθαι . 
ὁ μὲν οὖν νεώτερος ἔτι καὶ σμικρός ἐστιν , Κριτόβουλος δ’ ἤδη ἡλικίαν ἔχει καὶ δεῖταί τινος ὅστις αὐτὸν ὀνήσει . 
ἐγὼ μὲν οὖν ὅταν σοὶ συγγένωμαι , οὕτω διατίθεμαι ὥστ’ ἐμοὶ δοκεῖ μανίαν εἶναι τὸ ἕνεκα τῶν παίδων ἄλλων μὲν πολλῶν σπουδὴν τοιαύτην ἐσχηκέναι , καὶ περὶ τοῦ γάμου ὅπως ἐκ γενναιοτάτης ἔσονται μητρός , καὶ περὶ τῶν χρημάτων ὅπως ὡς πλουσιώτατοι , αὐτῶν δὲ περὶ παιδείας ἀμελῆσαι · ὅταν δὲ εἴς τινα ἀποβλέψω τῶν φασκόντων ἂν παιδεῦσαι ἀνθρώπους , ἐκπέπληγμαι καί μοι δοκεῖ εἷς ἕκαστος αὐτῶν σκοποῦντι πάνυ ἀλλόκοτος εἶναι , ὥς γε πρὸς σὲ τἀληθῆ εἰρῆσθαι · ὥστε οὐκ ἔχω ὅπως προτρέπω τὸ μειράκιον ἐπὶ φιλοσοφίαν . 
Σωκράτης ὦ φίλε Κρίτων , οὐκ οἶσθα ὅτι ἐν παντὶ ἐπιτηδεύματι οἱ μὲν φαῦλοι πολλοὶ καὶ οὐδενὸς ἄξιοι , οἱ δὲ σπουδαῖοι ὀλίγοι καὶ παντὸς ἄξιοι ; 
ἐπεὶ γυμναστικὴ οὐ καλὸν δοκεῖ σοι εἶναι , καὶ χρηματιστικὴ καὶ ῥητορικὴ καὶ στρατηγία ; 
Κρίτων ἔμοιγε πάντως δήπου . 
Σωκράτης τί οὖν ; 
ἐν ἑκάστῃ τούτων τοὺς πολλοὺς πρὸς ἕκαστον τὸ ἔργον οὐ καταγελάστους ὁρᾷς ; 
Κρίτων ναὶ μὰ τὸν Δία , καὶ μάλα ἀληθῆ λέγεις . 
Σωκράτης ἦ οὖν τούτου ἕνεκα αὐτός τε φεύξῃ πάντα τὰ ἐπιτηδεύματα καὶ τῷ ὑεῖ οὐκ ἐπιτρέψεις ; 
Κρίτων οὔκουν δίκαιόν γε , ὦ Σώκρατες . 
Σωκράτης μὴ τοίνυν ὅ γε οὐ χρὴ ποίει , ὦ Κρίτων , ἀλλ’ ἐάσας χαίρειν τοὺς ἐπιτηδεύοντας φιλοσοφίαν , εἴτε χρηστοί εἰσιν εἴτε πονηροί , αὐτὸ τὸ πρᾶγμα βασανίσας καλῶς τε καὶ εὖ , ἐὰν μέν σοι φαίνηται φαῦλον ὄν , πάντ’ ἄνδρα ἀπότρεπε , μὴ μόνον τοὺς ὑεῖς · ἐὰν δὲ φαίνηται οἷον οἶμαι αὐτὸ ἐγὼ εἶναι , θαρρῶν δίωκε καὶ ἄσκει , τὸ λεγόμενον δὴ τοῦτο , αὐτός τε καὶ τὰ παιδία . 
Πρωταγόρας 
ἙταῖροσΣωκράτης 
Ἑταῖρος πόθεν , ὦ Σώκρατες , φαίνῃ ; 
ἢ δῆλα δὴ ὅτι ἀπὸ κυνηγεσίου τοῦ περὶ τὴν Ἀλκιβιάδου ὥραν ; 
καὶ μήν μοι καὶ πρῴην ἰδόντι καλὸς μὲν ἐφαίνετο ἀνὴρ ἔτι , ἀνὴρ μέντοι , ὦ Σώκρατες , ὥς γ’ ἐν αὐτοῖς ἡμῖν εἰρῆσθαι , καὶ πώγωνος ἤδη ὑποπιμπλάμενος . 
Σωκράτης εἶτα τί τοῦτο ; 
οὐ σὺ μέντοι Ὁμήρου ἐπαινέτης εἶ , ὃς ἔφη χαριεστάτην ἥβην εἶναι τοῦ <πρῶτον> 
ὑπηνήτου , ἣν νῦν Ἀλκιβιάδης ἔχει ; 
Ἑταῖρος τί οὖν τὰ νῦν ; 
ἦ παρ’ ἐκείνου φαίνῃ ; 
καὶ πῶς πρός σε ὁ νεανίας διάκειται ; 
Σωκράτης εὖ , ἔμοιγε ἔδοξεν , οὐχ ἥκιστα δὲ καὶ τῇ νῦν ἡμέρᾳ · καὶ γὰρ πολλὰ ὑπὲρ ἐμοῦ εἶπε βοηθῶν ἐμοί , καὶ οὖν καὶ ἄρτι ἀπ’ ἐκείνου ἔρχομαι . 
ἄτοπον μέντοι τί σοι ἐθέλω εἰπεῖν · παρόντος γὰρ ἐκείνου , οὔτε προσεῖχον τὸν νοῦν , ἐπελανθανόμην τε αὐτοῦ θαμά . 
Ἑταῖρος καὶ τί ἂν γεγονὸς εἴη περὶ σὲ κἀκεῖνον τοσοῦτον πρᾶγμα ; 
οὐ γὰρ δήπου τινὶ καλλίονι ἐνέτυχες ἄλλῳ ἔν γε τῇδε τῇ πόλει . 
Σωκράτης καὶ πολύ γε . 
Ἑταῖρος τί φῄς ; 
ἀστῷ ἢ ξένῳ ; 
Σωκράτης ξένῳ . 
Ἑταῖρος ποδαπῷ ; 
Σωκράτης 
Ἀβδηρίτῃ . 
Ἑταῖρος καὶ οὕτω καλός τις ὁ ξένος ἔδοξέν σοι εἶναι , ὥστε τοῦ Κλεινίου ὑέος καλλίων σοι φανῆναι ; 
Σωκράτης πῶς δ’ οὐ μέλλει , ὦ μακάριε , τὸ σοφώτατον κάλλιον φαίνεσθαι ; 
Ἑταῖρος ἀλλ’ ἦ σοφῷ τινι ἡμῖν , ὦ Σώκρατες , ἐντυχὼν πάρει ; 
Σωκράτης σοφωτάτῳ μὲν οὖν δήπου τῶν γε νῦν , εἴ σοι δοκεῖ σοφώτατος εἶναι Πρωταγόρας . 
Ἑταῖρος ὢ τί λέγεις ; 
Πρωταγόρας ἐπιδεδήμηκεν ; 
Σωκράτης τρίτην γε ἤδη ἡμέραν . 
Ἑταῖρος καὶ ἄρτι ἄρα ἐκείνῳ συγγεγονὼς ἥκεις ; 
Σωκράτης πάνυ γε , πολλὰ καὶ εἰπὼν καὶ ἀκούσας . 
Ἑταῖρος τί οὖν οὐ διηγήσω ἡμῖν τὴν συνουσίαν , εἰ μή σέ τι κωλύει , καθεζόμενος ἐνταυθί , ἐξαναστήσας τὸν παῖδα τουτονί ; 
Σωκράτης πάνυ μὲν οὖν · καὶ χάριν γε εἴσομαι , ἐὰν ἀκούητε . 
Ἑταῖρος καὶ μὴν καὶ ἡμεῖς σοί , ἐὰν λέγῃς . 
Σωκράτης διπλῆ ἂν εἴη ἡ χάρις . 
ἀλλ’ οὖν ἀκούετε.τῆς γὰρ παρελθούσης νυκτὸς ταυτησί , ἔτι βαθέος ὄρθρου , Ἱπποκράτης , ὁ Ἀπολλοδώρου ὑὸς Φάσωνος δὲ ἀδελφός , τὴν θύραν τῇ βακτηρίᾳ πάνυ σφόδρα ἔκρουε , καὶ ἐπειδὴ αὐτῷ ἀνέῳξέ τις , εὐθὺς εἴσω ᾔει ἐπειγόμενος , καὶ τῇ φωνῇ μέγα λέγων , “ὦ Σώκρατες , ” 
ἔφη , “ἐγρήγορας ἢ καθεύδεις ; ” 
καὶ ἐγὼ τὴν φωνὴν γνοὺς αὐτοῦ , “Ἱπποκράτης , ” 
ἔφην , “οὗτος · μή τι νεώτερον ἀγγέλλεις ; ” 
“οὐδέν γ’ , ” 
ἦ δ’ ὅς , “εἰ μὴ ἀγαθά γε.” 
“εὖ ἂν λέγοις , ” 
ἦν δ’ ἐγώ · “ἔστι δὲ τί , καὶ τοῦ ἕνεκα τηνικάδε ἀφίκου ; ” 
“Πρωταγόρας , ” 
ἔφη , “ἥκει , ” 
στὰς παρ’ ἐμοί . 
“πρῴην , ” 
ἔφην ἐγώ · “σὺ δὲ ἄρτι πέπυσαι ; ” 
“νὴ τοὺς θεούς , ” 
ἔφη , “ἑσπέρας γε.” καὶ ἅμα ἐπιψηλαφήσας τοῦ σκίμποδος ἐκαθέζετο παρὰ τοὺς πόδας μου , καὶ εἶπεν · “ἑσπέρας δῆτα , μάλα γε ὀψὲ ἀφικόμενος ἐξ Οἰνόης . 
ὁ γάρ τοι παῖς με ὁ Σάτυρος ἀπέδρα · καὶ δῆτα μέλλων σοι φράζειν ὅτι διωξοίμην αὐτόν , ὑπό τινος ἄλλου ἐπελαθόμην . 
ἐπειδὴ δὲ ἦλθον καὶ δεδειπνηκότες ἦμεν καὶ ἐμέλλομεν ἀναπαύεσθαι , τότε μοι ἁδελφὸς λέγει ὅτι ἥκει Πρωταγόρας . 
καὶ ἔτι μὲν ἐνεχείρησα εὐθὺς παρὰ σὲ ἰέναι , ἔπειτά μοι λίαν πόρρω ἔδοξε τῶν νυκτῶν εἶναι · ἐπειδὴ δὲ τάχιστά με ἐκ τοῦ κόπου ὁ ὕπνος ἀνῆκεν , εὐθὺς ἀναστὰς οὕτω δεῦρο ἐπορευόμην.” 
καὶ ἐγὼ γιγνώσκων αὐτοῦ τὴν ἀνδρείαν καὶ τὴν πτοίησιν , “τί οὖν σοι , ” 
ἦν δ’ ἐγώ , “τοῦτο ; 
μῶν τί σε ἀδικεῖ Πρωταγόρας ; ” 
καὶ ὃς γελάσας , “νὴ τοὺς θεούς , ” 
ἔφη , “ὦ Σώκρατες , ὅτι γε μόνος ἐστὶ σοφός , ἐμὲ δὲ οὐ ποιεῖ.” 
“ἀλλὰ ναὶ μὰ Δία , ” 
ἔφην ἐγώ , “ἂν αὐτῷ διδῷς ἀργύριον καὶ πείθῃς ἐκεῖνον , ποιήσει καὶ σὲ σοφόν.” 
“εἰ γάρ , ” 
ἦ δ’ ὅς , “ὦ Ζεῦ καὶ θεοί , ἐν τούτῳ εἴη · ὡς οὔτ’ ἂν τῶν ἐμῶν ἐπιλίποιμι οὐδὲν οὔτε τῶν φίλων · ἀλλ’ αὐτὰ ταῦτα καὶ νῦν ἥκω παρὰ σέ , ἵνα ὑπὲρ ἐμοῦ διαλεχθῇς αὐτῷ . 
ἐγὼ γὰρ ἅμα μὲν καὶ νεώτερός εἰμι , ἅμα δὲ οὐδὲ ἑώρακα Πρωταγόραν πώποτε οὐδ’ ἀκήκοα οὐδέν · ἔτι γὰρ παῖς ἦ ὅτε τὸ πρότερον ἐπεδήμησε . 
ἀλλὰ γάρ , ὦ Σώκρατες , πάντες τὸν ἄνδρα ἐπαινοῦσιν καί φασιν σοφώτατον εἶναι λέγειν · ἀλλὰ τί οὐ βαδίζομεν παρ’ αὐτόν , ἵνα ἔνδον καταλάβωμεν ; 
καταλύει δ’ , ὡς ἐγὼ ἤκουσα , παρὰ Καλλίᾳ τῷ Ἱππονίκου · ἀλλ’ ἴωμεν.” 
καὶ ἐγὼ εἶπον · “μήπω , ἀγαθέ , ἐκεῖσε ἴωμεν—πρὼ| γάρ ἐστιν—ἀλλὰ δεῦρο ἐξαναστῶμεν εἰς τὴν αὐλήν , καὶ περιιόντες αὐτοῦ διατρίψωμεν ἕως ἂν φῶς γένηται · εἶτα ἴωμεν . 
καὶ γὰρ τὰ πολλὰ Πρωταγόρας ἔνδον διατρίβει , ὥστε , θάρρει , καταληψόμεθα αὐτόν , ὡς τὸ εἰκός , ἔνδον.”μετὰ ταῦτα ἀναστάντες εἰς τὴν αὐλὴν περιῇμεν · καὶ ἐγὼ ἀποπειρώμενος τοῦ Ἱπποκράτους τῆς ῥώμης διεσκόπουν αὐτὸν καὶ ἠρώτων , εἰπέ μοι , ἔφην ἐγώ , ὦ Ἱππόκρατες , παρὰ Πρωταγόραν νῦν ἐπιχειρεῖς ἰέναι , ἀργύριον τελῶν ἐκείνῳ μισθὸν ὑπὲρ σεαυτοῦ , ὡς παρὰ τίνα ἀφιξόμενος καὶ τίς γενησόμενος ; 
ὥσπερ ἂν εἰ ἐπενόεις παρὰ τὸν σαυτοῦ ὁμώνυμον ἐλθὼν Ἱπποκράτη τὸν Κῷον , τὸν τῶν Ἀσκληπιαδῶν , ἀργύριον τελεῖν ὑπὲρ σαυτοῦ μισθὸν ἐκείνῳ , εἴ τίς σε ἤρετο · “εἰπέ μοι , μέλλεις τελεῖν , ὦ Ἱππόκρατες , Ἱπποκράτει μισθὸν ὡς τίνι ὄντι ; ” 
τί ἂν ἀπεκρίνω ; 
εἶπον ἄν , ἔφη , ὅτι ὡς ἰατρῷ . 
“ὡς τίς γενησόμενος ; ” ὡς ἰατρός , ἔφη . 
εἰ δὲ παρὰ Πολύκλειτον τὸν Ἀργεῖον ἢ Φειδίαν τὸν Ἀθηναῖον ἐπενόεις ἀφικόμενος μισθὸν ὑπὲρ σαυτοῦ τελεῖν ἐκείνοις , εἴ τίς σε ἤρετο · “τελεῖν τοῦτο τὸ ἀργύριον ὡς τίνι ὄντι ἐν νῷ ἔχεις Πολυκλείτῳ τε καὶ Φειδίᾳ ; ” 
τί ἂν ἀπεκρίνω ; 
εἶπον ἂν ὡς ἀγαλματοποιοῖς . 
“ὡς τίς δὲ γενησόμενος αὐτός ; ” δῆλον ὅτι ἀγαλματοποιός . 
εἶεν , ἦν δ’ ἐγώ · 
παρὰ δὲ δὴ Πρωταγόραν νῦν ἀφικόμενοι ἐγώ τε καὶ σὺ ἀργύριον ἐκείνῳ μισθὸν ἕτοιμοι ἐσόμεθα τελεῖν ὑπὲρ σοῦ , ἂν μὲν ἐξικνῆται τὰ ἡμέτερα χρήματα καὶ τούτοις πείθωμεν αὐτόν , εἰ δὲ μή , καὶ τὰ τῶν φίλων προσαναλίσκοντες . 
εἰ οὖν τις ἡμᾶς περὶ ταῦτα οὕτω σφόδρα σπουδάζοντας ἔροιτο · “εἰπέ μοι , ὦ Σώκρατές τε καὶ Ἱππόκρατες , ὡς τίνι ὄντι τῷ Πρωταγόρᾳ ἐν νῷ ἔχετε χρήματα τελεῖν ; ” 
τί ἂν αὐτῷ ἀποκριναίμεθα ; 
τί ὄνομα ἄλλο γε λεγόμενον περὶ Πρωταγόρου ἀκούομεν ; 
ὥσπερ περὶ Φειδίου ἀγαλματοποιὸν καὶ περὶ Ὁμήρου ποιητήν , τί τοιοῦτον περὶ Πρωταγόρου ἀκούομεν ; 
σοφιστὴν δή τοι ὀνομάζουσί γε , ὦ Σώκρατες , τὸν ἄνδρα εἶναι , ἔφη . 
ὡς σοφιστῇ ἄρα ἐρχόμεθα τελοῦντες τὰ χρήματα ; 
μάλιστα . 
εἰ οὖν καὶ τοῦτό τίς σε προσέροιτο · 
“αὐτὸς δὲ δὴ ὡς τίς γενησόμενος ἔρχῃ παρὰ τὸν Πρωταγόραν ; ” καὶ ὃς εἶπεν ἐρυθριάσας—ἤδη γὰρ ὑπέφαινέν τι ἡμέρας , ὥστε καταφανῆ αὐτὸν γενέσθαι— 
εἰ μέν τι τοῖς ἔμπροσθεν ἔοικεν , δῆλον ὅτι σοφιστὴς γενησόμενος . 
σὺ δέ , ἦν δ’ ἐγώ , πρὸς θεῶν , οὐκ ἂν αἰσχύνοιο εἰς τοὺς Ἕλληνας σαυτὸν σοφιστὴν παρέχων ; 
νὴ τὸν Δία , ὦ Σώκρατες , εἴπερ γε ἃ διανοοῦμαι χρὴ λέγειν . 
ἀλλ’ ἄρα , ὦ Ἱππόκρατες , μὴ οὐ τοιαύτην ὑπολαμβάνεις σου τὴν παρὰ Πρωταγόρου μάθησιν ἔσεσθαι , ἀλλ’ οἵαπερ ἡ παρὰ τοῦ γραμματιστοῦ ἐγένετο καὶ κιθαριστοῦ καὶ παιδοτρίβου ; 
τούτων γὰρ σὺ ἑκάστην οὐκ ἐπὶ τέχνῃ ἔμαθες , ὡς δημιουργὸς ἐσόμενος , ἀλλ’ ἐπὶ παιδείᾳ , ὡς τὸν ἰδιώτην καὶ τὸν ἐλεύθερον πρέπει . 
πάνυ μὲν οὖν μοι δοκεῖ , ἔφη , τοιαύτη μᾶλλον εἶναι ἡ παρὰ Πρωταγόρου μάθησις.οἶσθα οὖν ὃ μέλλεις νῦν πράττειν , ἤ σε λανθάνει ; 
ἦν δ’ ἐγώ . 
τοῦ πέρι ; 
ὅτι μέλλεις τὴν ψυχὴν τὴν σαυτοῦ παρασχεῖν θεραπεῦσαι ἀνδρί , ὡς φῄς , σοφιστῇ · ὅτι δέ ποτε ὁ σοφιστής ἐστιν , θαυμάζοιμ’ ἂν εἰ οἶσθα . 
καίτοι εἰ τοῦτ’ ἀγνοεῖς , οὐδὲ ὅτῳ παραδίδως τὴν ψυχὴν οἶσθα , οὔτ’ εἰ ἀγαθῷ οὔτ’ εἰ κακῷ πράγματι . 
οἶμαί γ’ , ἔφη , εἰδέναι . 
λέγε δή , τί ἡγῇ εἶναι τὸν σοφιστήν ; 
ἐγὼ μέν , ἦ δ’ ὅς , ὥσπερ τοὔνομα λέγει , τοῦτον εἶναι τὸν τῶν σοφῶν ἐπιστήμονα . 
οὐκοῦν , ἦν δ’ ἐγώ , τοῦτο μὲν ἔξεστι λέγειν καὶ περὶ ζωγράφων καὶ περὶ τεκτόνων , ὅτι οὗτοί εἰσιν οἱ τῶν σοφῶν ἐπιστήμονες · ἀλλ’ εἴ τις ἔροιτο ἡμᾶς , “τῶν τί σοφῶν εἰσιν οἱ ζωγράφοι ἐπιστήμονες , ” 
εἴποιμεν ἄν που αὐτῷ ὅτι τῶν πρὸς τὴν ἀπεργασίαν τὴν τῶν εἰκόνων , καὶ τἆλλα οὕτως . 
εἰ δέ τις ἐκεῖνο ἔροιτο , “ὁ δὲ σοφιστὴς τῶν τί σοφῶν ἐστιν ; ” 
τί ἂν ἀποκρινοίμεθα αὐτῷ ; 
ποίας ἐργασίας ἐπιστάτης ; 
τί ἂν εἴποιμεν αὐτὸν εἶναι , ὦ Σώκρατες , ἢ ἐπιστάτην τοῦ ποιῆσαι δεινὸν λέγειν ; 
ἴσως ἄν , ἦν δ’ ἐγώ , ἀληθῆ λέγοιμεν , οὐ μέντοι ἱκανῶς γε · ἐρωτήσεως γὰρ ἔτι ἡ ἀπόκρισις ἡμῖν δεῖται , περὶ ὅτου ὁ σοφιστὴς δεινὸν ποιεῖ λέγειν · ὥσπερ ὁ κιθαριστὴς δεινὸν δήπου ποιεῖ λέγειν περὶ οὗπερ καὶ ἐπιστήμονα , περὶ κιθαρίσεως · ἦ γάρ ; 
ναί . 
εἶεν · ὁ δὲ δὴ σοφιστὴς περὶ τίνος δεινὸν ποιεῖ λέγειν ; 
δῆλον ὅτι περὶ οὗπερ καὶ ἐπίστασθαι ; 
εἰκός γε . 
τί δή ἐστιν τοῦτο περὶ οὗ αὐτός τε ἐπιστήμων ἐστὶν ὁ σοφιστὴς καὶ τὸν μαθητὴν ποιεῖ ; 
μὰ Δί’ , ἔφη , οὐκέτι ἔχω σοι λέγειν . 
καὶ ἐγὼ εἶπον μετὰ τοῦτο · τί οὖν ; 
οἶσθα εἰς οἷόν τινα κίνδυνον ἔρχῃ ὑποθήσων τὴν ψυχήν ; 
ἢ εἰ μὲν τὸ σῶμα ἐπιτρέπειν σε ἔδει τῳ διακινδυνεύοντα ἢ χρηστὸν αὐτὸ γενέσθαι ἢ πονηρόν , πολλὰ ἂν περιεσκέψω εἴτ’ ἐπιτρεπτέον εἴτε οὔ , καὶ εἰς συμβουλὴν τούς τε φίλους ἂν παρεκάλεις καὶ τοὺς οἰκείους σκοπούμενος ἡμέρας συχνάς · ὃ δὲ περὶ πλείονος τοῦ σώματος ἡγῇ , τὴν ψυχήν , καὶ ἐν ᾧ πάντ’ ἐστὶν τὰ σὰ ἢ εὖ ἢ κακῶς πράττειν , χρηστοῦ ἢ πονηροῦ αὐτοῦ γενομένου , περὶ δὲ τούτου οὔτε τῷ πατρὶ οὔτε τῷ ἀδελφῷ ἐπεκοινώσω οὔτε ἡμῶν τῶν ἑταίρων οὐδενί , εἴτ’ ἐπιτρεπτέον εἴτε καὶ οὐ τῷ ἀφικομένῳ τούτῳ ξένῳ τὴν σὴν ψυχήν , ἀλλ’ ἑσπέρας ἀκούσας , ὡς φῄς , ὄρθριος ἥκων περὶ μὲν τούτου οὐδένα λόγον οὐδὲ συμβουλὴν ποιῇ , εἴτε χρὴ ἐπιτρέπειν σαυτὸν αὐτῷ εἴτε μή , ἕτοιμος δ’ εἶ ἀναλίσκειν τά τε σαυτοῦ καὶ τὰ τῶν φίλων χρήματα , ὡς ἤδη διεγνωκὼς ὅτι πάντως συνεστέον Πρωταγόρᾳ , ὃν οὔτε γιγνώσκεις , ὡς φῄς , οὔτε διείλεξαι οὐδεπώποτε , σοφιστὴν δ’ ὀνομάζεις , τὸν δὲ σοφιστὴν ὅτι ποτ’ ἔστιν φαίνῃ ἀγνοῶν , ᾧ μέλλεις σαυτὸν ἐπιτρέπειν ; 
καὶ ὃς ἀκούσας , ἔοικεν , ἔφη , ὦ Σώκρατες , ἐξ ὧν σὺ λέγεις . 
ἆρ’ οὖν , ὦ Ἱππόκρατες , ὁ σοφιστὴς τυγχάνει ὢν ἔμπορός τις ἢ κάπηλος τῶν ἀγωγίμων , ἀφ’ ὧν ψυχὴ τρέφεται ; 
φαίνεται γὰρ ἔμοιγε τοιοῦτός τις . 
τρέφεται δέ , ὦ Σώκρατες , ψυχὴ τίνι ; 
μαθήμασιν δήπου , ἦν δ’ ἐγώ . 
καὶ ὅπως γε μή , ὦ ἑταῖρε , ὁ σοφιστὴς ἐπαινῶν ἃ πωλεῖ ἐξαπατήσῃ ἡμᾶς , ὥσπερ οἱ περὶ τὴν τοῦ σώματος τροφήν , ὁ ἔμπορός τε καὶ κάπηλος . 
καὶ γὰρ οὗτοί που ὧν ἄγουσιν ἀγωγίμων οὔτε αὐτοὶ ἴσασιν ὅτι χρηστὸν ἢ πονηρὸν περὶ τὸ σῶμα , ἐπαινοῦσιν δὲ πάντα πωλοῦντες , οὔτε οἱ ὠνούμενοι παρ’ αὐτῶν , ἐὰν μή τις τύχῃ γυμναστικὸς ἢ ἰατρὸς ὤν . 
οὕτω δὲ καὶ οἱ τὰ μαθήματα περιάγοντες κατὰ τὰς πόλεις καὶ πωλοῦντες καὶ καπηλεύοντες τῷ ἀεὶ ἐπιθυμοῦντι ἐπαινοῦσιν μὲν πάντα ἃ πωλοῦσιν , τάχα δ’ ἄν τινες , ὦ ἄριστε , καὶ τούτων ἀγνοοῖεν ὧν πωλοῦσιν ὅτι χρηστὸν ἢ πονηρὸν πρὸς τὴν ψυχήν · ὡς δ’ αὕτως καὶ οἱ ὠνούμενοι παρ’ αὐτῶν , ἐὰν μή τις τύχῃ περὶ τὴν ψυχὴν αὖ ἰατρικὸς ὤν . 
εἰ μὲν οὖν σὺ τυγχάνεις ἐπιστήμων τούτων τί χρηστὸν καὶ πονηρόν , ἀσφαλές σοι ὠνεῖσθαι μαθήματα καὶ παρὰ Πρωταγόρου καὶ παρ’ ἄλλου ὁτουοῦν · εἰ δὲ μή , ὅρα , ὦ μακάριε , μὴ περὶ τοῖς φιλτάτοις κυβεύῃς τε καὶ κινδυνεύῃς . 
καὶ γὰρ δὴ καὶ πολὺ μείζων κίνδυνος ἐν τῇ τῶν μαθημάτων ὠνῇ ἢ ἐν τῇ τῶν σιτίων . 
σιτία μὲν γὰρ καὶ ποτὰ πριάμενον παρὰ τοῦ καπήλου καὶ ἐμπόρου ἔξεστιν ἐν ἄλλοις ἀγγείοις ἀποφέρειν , καὶ πρὶν δέξασθαι αὐτὰ εἰς τὸ σῶμα πιόντα ἢ φαγόντα , καταθέμενον οἴκαδε ἔξεστιν συμβουλεύσασθαι , παρακαλέσαντα τὸν ἐπαΐοντα , ὅτι τε ἐδεστέον ἢ ποτέον καὶ ὅτι μή , καὶ ὁπόσον καὶ ὁπότε · ὥστε ἐν τῇ ὠνῇ οὐ μέγας ὁ κίνδυνος . 
μαθήματα δὲ οὐκ ἔστιν ἐν ἄλλῳ ἀγγείῳ ἀπενεγκεῖν , ἀλλ’ ἀνάγκη καταθέντα τὴν τιμὴν τὸ μάθημα ἐν αὐτῇ τῇ ψυχῇ λαβόντα καὶ μαθόντα ἀπιέναι ἢ βεβλαμμένον ἢ ὠφελημένον . 
ταῦτα οὖν σκοπώμεθα καὶ μετὰ τῶν πρεσβυτέρων ἡμῶν · ἡμεῖς γὰρ ἔτι νέοι ὥστε τοσοῦτον πρᾶγμα διελέσθαι . 
νῦν μέντοι , ὥσπερ ὡρμήσαμεν , ἴωμεν καὶ ἀκούσωμεν τοῦ ἀνδρός , ἔπειτα ἀκούσαντες καὶ ἄλλοις ἀνακοινωσώμεθα · καὶ γὰρ οὐ μόνος Πρωταγόρας αὐτόθι ἐστίν , ἀλλὰ καὶ Ἱππίας ὁ Ἠλεῖος—οἶμαι δὲ καὶ πρόδικον τὸν Κεῖον—καὶ ἄλλοι πολλοὶ καὶ σοφοί.δόξαν ἡμῖν ταῦτα ἐπορευόμεθα · ἐπειδὴ δὲ ἐν τῷ προθύρῳ ἐγενόμεθα , ἐπιστάντες περί τινος λόγου διελεγόμεθα , ὃς ἡμῖν κατὰ τὴν ὁδὸν ἐνέπεσεν · ἵν’ οὖν μὴ ἀτελὴς γένοιτο , ἀλλὰ διαπερανάμενοι οὕτως ἐσίοιμεν , στάντες ἐν τῷ προθύρῳ διελεγόμεθα ἕως συνωμολογήσαμεν ἀλλήλοις . 
δοκεῖ οὖν μοι , ὁ θυρωρός , εὐνοῦχός τις , κατήκουεν ἡμῶν , κινδυνεύει δὲ διὰ τὸ πλῆθος τῶν σοφιστῶν ἄχθεσθαι τοῖς φοιτῶσιν εἰς τὴν οἰκίαν · ἐπειδὴ γοῦν ἐκρούσαμεν τὴν θύραν , ἀνοίξας καὶ ἰδὼν ἡμᾶς , “ἔα , ” 
ἔφη , “σοφισταί τινες · οὐ σχολὴ αὐτῷ · ” 
καὶ ἅμα ἀμφοῖν τοῖν χεροῖν τὴν θύραν πάνυ προθύμως ὡς οἷός τ’ ἦν ἐπήραξεν . 
καὶ ἡμεῖς πάλιν ἐκρούομεν , καὶ ὃς ἐγκεκλῃμένης τῆς θύρας ἀποκρινόμενος εἶπεν , “ὦ ἄνθρωποι , ” 
ἔφη , “οὐκ ἀκηκόατε ὅτι οὐ σχολὴ αὐτῷ ; ” 
“ἀλλ’ ὠγαθέ , ” 
ἔφην ἐγώ , “οὔτε παρὰ Καλλίαν ἥκομεν οὔτε σοφισταί ἐσμεν . 
ἀλλὰ θάρρει · 
Πρωταγόραν γάρ τοι δεόμενοι ἰδεῖν ἤλθομεν · εἰσάγγειλον οὖν.” 
μόγις οὖν ποτε ἡμῖν ἅνθρωπος ἀνέῳξεν τὴν θύραν.ἐπειδὴ δὲ εἰσήλθομεν , κατελάβομεν Πρωταγόραν ἐν τῷ προστῴῳ περιπατοῦντα , ἑξῆς δ’ αὐτῷ συμπεριεπάτουν ἐκ μὲν τοῦ ἐπὶ θάτερα Καλλίας ὁ Ἱππονίκου καὶ ὁ ἀδελφὸς αὐτοῦ ὁ ὁμομήτριος , Πάραλος ὁ Περικλέους , καὶ Χαρμίδης ὁ Γλαύκωνος , ἐκ δὲ τοῦ ἐπὶ θάτερα ὁ ἕτερος τῶν Περικλέους Ξάνθιππος , καὶ Φιλιππίδης ὁ Φιλομήλου καὶ Ἀντίμοιρος ὁ Μενδαῖος , ὅσπερ εὐδοκιμεῖ μάλιστα τῶν Πρωταγόρου μαθητῶν καὶ ἐπὶ τέχνῃ μανθάνει , ὡς σοφιστὴς ἐσόμενος . 
τούτων δὲ οἳ ὄπισθεν ἠκολούθουν ἐπακούοντες τῶν λεγομένων τὸ μὲν πολὺ ξένοι ἐφαίνοντο—οὓς ἄγει ἐξ ἑκάστων τῶν πόλεων ὁ Πρωταγόρας , δῑ ὧν διεξέρχεται , κηλῶν τῇ φωνῇ ὥσπερ 
Ὀρφεύς , οἱ δὲ κατὰ τὴν φωνὴν ἕπονται κεκηλημένοι— 
ἦσαν δέ τινες καὶ τῶν ἐπιχωρίων ἐν τῷ χορῷ . 
τοῦτον τὸν χορὸν μάλιστα ἔγωγε ἰδὼν ἥσθην , ὡς καλῶς ηὐλαβοῦντο μηδέποτε ἐμποδὼν ἐν τῷ πρόσθεν εἶναι Πρωταγόρου , ἀλλ’ ἐπειδὴ αὐτὸς ἀναστρέφοι καὶ οἱ μετ’ ἐκείνου , εὖ πως καὶ ἐν κόσμῳ περιεσχίζοντο οὗτοι οἱ ἐπήκοοι ἔνθεν καὶ ἔνθεν , καὶ ἐν κύκλῳ περιιόντες ἀεὶ εἰς τὸ ὄπισθεν καθίσταντο κάλλιστα.τὸν δὲ μετ’ εἰσενόησα , ηομ . 
οδ . 
11.601 ἔφη Ὅμηρος , Ἱππίαν τὸν 
Ἠλεῖον , καθήμενον ἐν τῷ κατ’ ἀντικρὺ προστῴῳ ἐν θρόνῳ · περὶ αὐτὸν δ’ ἐκάθηντο ἐπὶ βάθρων Ἐρυξίμαχός τε ὁ Ἀκουμενοῦ καὶ Φαῖδρος ὁ Μυρρινούσιος καὶ Ἄνδρων ὁ Ἀνδροτίωνος καὶ τῶν ξένων πολῖταί τε αὐτοῦ καὶ ἄλλοι τινές . 
ἐφαίνοντο δὲ περὶ φύσεώς τε καὶ τῶν μετεώρων ἀστρονομικὰ ἄττα διερωτᾶν τὸν Ἱππίαν , ὁ δ’ ἐν θρόνῳ καθήμενος ἑκάστοις αὐτῶν διέκρινεν καὶ διεξῄει τὰ ἐρωτώμενα.καὶ μὲν δὴ καὶ Τάνταλόνηομ . 
οδ . 
11.582 γε εἰσεῖδονηομ . 
οδ . 
11.582—ἐπεδήμει γὰρ ἄρα καὶ Πρόδικος ὁ Κεῖος—ἦν δὲ ἐν οἰκήματί τινι , ᾧ πρὸ τοῦ μὲν ὡς ταμιείῳ ἐχρῆτο Ἱππόνικος , νῦν δὲ ὑπὸ τοῦ πλήθους τῶν καταλυόντων ὁ Καλλίας καὶ τοῦτο ἐκκενώσας ξένοις κατάλυσιν πεποίηκεν . 
ὁ μὲν οὖν Πρόδικος ἔτι κατέκειτο , ἐγκεκαλυμμένος ἐν κῳδίοις τισὶν καὶ στρώμασιν καὶ μάλα πολλοῖς , ὡς ἐφαίνετο · παρεκάθηντο δὲ αὐτῷ ἐπὶ ταῖς πλησίον κλίναις Παυσανίας τε ὁ ἐκ Κεραμέων καὶ μετὰ Παυσανίου νέον τι ἔτι μειράκιον , ὡς μὲν ἐγᾦμαι καλόν τε κἀγαθὸν τὴν φύσιν , τὴν δ’ οὖν ἰδέαν πάνυ καλός . 
ἔδοξα ἀκοῦσαι ὄνομα αὐτῷ εἶναι Ἀγάθωνα , καὶ οὐκ ἂν θαυμάζοιμι εἰ παιδικὰ Παυσανίου τυγχάνει ὤν . 
τοῦτό τ’ ἦν τὸ μειράκιον , καὶ τὼ Ἀδειμάντω ἀμφοτέρω , ὅ τε Κήπιδος καὶ ὁ Λευκολοφίδου , καὶ ἄλλοι τινὲς ἐφαίνοντο · περὶ δὲ ὧν διελέγοντο οὐκ ἐδυνάμην ἔγωγε μαθεῖν ἔξωθεν , καίπερ λιπαρῶς ἔχων ἀκούειν τοῦ Προδίκου—πάσσοφος γάρ μοι δοκεῖ ἁνὴρ εἶναι καὶ θεῖος—ἀλλὰ διὰ τὴν βαρύτητα τῆς φωνῆς βόμβος τις ἐν τῷ οἰκήματι γιγνόμενος ἀσαφῆ ἐποίει τὰ λεγόμενα.καὶ ἡμεῖς μὲν ἄρτι εἰσεληλύθεμεν , κατόπιν δὲ ἡμῶν ἐπεισῆλθον Ἀλκιβιάδης τε ὁ καλός , ὡς φὴ|ς σὺ καὶ ἐγὼ πείθομαι , καὶ Κριτίας ὁ Καλλαίσχρου.ἡμεῖς οὖν ὡς εἰσήλθομεν , ἔτι σμίκρ’ ἄττα διατρίψαντες καὶ ταῦτα διαθεασάμενοι προσῇμεν πρὸς τὸν Πρωταγόραν , καὶ ἐγὼ εἶπον · ὦ Πρωταγόρα , πρὸς σέ τοι ἤλθομεν ἐγώ τε καὶ Ἱπποκράτης οὗτος.πότερον , ἔφη , μόνῳ βουλόμενοι διαλεχθῆναι ἢ καὶ μετὰ τῶν ἄλλων ; ἡμῖν μέν , ἦν δ’ ἐγώ , οὐδὲν διαφέρει · ἀκούσας δὲ οὗ ἕνεκα ἤλθομεν , αὐτὸς σκέψαι.τί οὖν δή ἐστιν , ἔφη , οὗ ἕνεκα ἥκετε ; Ἱπποκράτης ὅδε ἐστὶν μὲν τῶν ἐπιχωρίων , Ἀπολλοδώρου ὑός , οἰκίας μεγάλης τε καὶ εὐδαίμονος , αὐτὸς δὲ τὴν φύσιν δοκεῖ ἐνάμιλλος εἶναι τοῖς ἡλικιώταις . 
ἐπιθυμεῖν δέ μοι δοκεῖ ἐλλόγιμος γενέσθαι ἐν τῇ πόλει , τοῦτο δὲ οἴεταί οἱ μάλιστ’ ἂ<ν> 
γενέσθαι , εἰ σοὶ συγγένοιτο · ταῦτ’ οὖν ἤδη σὺ σκόπει , πότερον περὶ αὐτῶν μόνος οἴει δεῖν διαλέγεσθαι πρὸς μόνους , ἢ μετ’ ἄλλων.ὀρθῶς , ἔφη , προμηθῇ , ὦ Σώκρατες , ὑπὲρ ἐμοῦ . 
ξένον γὰρ ἄνδρα καὶ ἰόντα εἰς πόλεις μεγάλας , καὶ ἐν ταύταις πείθοντα τῶν νέων τοὺς βελτίστους ἀπολείποντας τὰς τῶν ἄλλων συνουσίας , καὶ οἰκείων καὶ ὀθνείων , καὶ πρεσβυτέρων καὶ νεωτέρων , ἑαυτῷ συνεῖναι ὡς βελτίους ἐσομένους διὰ τὴν ἑαυτοῦ συνουσίαν , χρὴ εὐλαβεῖσθαι τὸν ταῦτα πράττοντα · οὐ γὰρ σμικροὶ περὶ αὐτὰ φθόνοι τε γίγνονται καὶ ἄλλαι δυσμένειαί τε καὶ ἐπιβουλαί . 
ἐγὼ δὲ τὴν σοφιστικὴν τέχνην φημὶ μὲν εἶναι παλαιάν , τοὺς δὲ μεταχειριζομένους αὐτὴν τῶν παλαιῶν ἀνδρῶν , φοβουμένους τὸ ἐπαχθὲς αὐτῆς , πρόσχημα ποιεῖσθαι καὶ προκαλύπτεσθαι , τοὺς μὲν ποίησιν , οἷον Ὅμηρόν τε καὶ Ἡσίοδον καὶ Σιμωνίδην , τοὺς δὲ αὖ τελετάς τε καὶ χρησμῳδίας , τοὺς ἀμφί τε Ὀρφέα καὶ Μουσαῖον · ἐνίους δέ τινας ᾔσθημαι καὶ γυμναστικήν , οἷον Ἴκκος τε ὁ Ταραντῖνος καὶ ὁ νῦν ἔτι ὢν οὐδενὸς ἥττων σοφιστὴς 
Ἡρόδικος ὁ Σηλυμβριανός , τὸ δὲ ἀρχαῖον Μεγαρεύς · μουσικὴν δὲ Ἀγαθοκλῆς τε ὁ ὑμέτερος πρόσχημα ἐποιήσατο , μέγας ὢν σοφιστής , καὶ Πυθοκλείδης ὁ Κεῖος καὶ ἄλλοι πολλοί . 
οὗτοι πάντες , ὥσπερ λέγω , φοβηθέντες τὸν φθόνον ταῖς τέχναις ταύταις παραπετάσμασιν ἐχρήσαντο . 
ἐγὼ δὲ τούτοις ἅπασιν κατὰ τοῦτο εἶναι οὐ συμφέρομαι · ἡγοῦμαι γὰρ αὐτοὺς οὔ τι διαπράξασθαι ὃ ἐβουλήθησαν—οὐ γὰρ λαθεῖν τῶν ἀνθρώπων τοὺς δυναμένους ἐν ταῖς πόλεσι πράττειν , ὧνπερ ἕνεκα ταῦτ’ ἐστὶν τὰ προσχήματα · ἐπεὶ οἵ γε πολλοὶ ὡς ἔπος εἰπεῖν οὐδὲν αἰσθάνονται , ἀλλ’ ἅττ’ ἂν οὗτοι διαγγέλλωσι , ταῦτα ὑμνοῦσιν—τὸ οὖν ἀποδιδράσκοντα μὴ δύνασθαι ἀποδρᾶναι , ἀλλὰ καταφανῆ εἶναι , πολλὴ μωρία καὶ τοῦ ἐπιχειρήματος , καὶ πολὺ δυσμενεστέρους παρέχεσθαι ἀνάγκη τοὺς ἀνθρώπους · ἡγοῦνται γὰρ τὸν τοιοῦτον πρὸς τοῖς ἄλλοις καὶ πανοῦργον εἶναι . 
ἐγὼ οὖν τούτων τὴν ἐναντίαν ἅπασαν ὁδὸν ἐλήλυθα , καὶ ὁμολογῶ τε σοφιστὴς εἶναι καὶ παιδεύειν ἀνθρώπους , καὶ εὐλάβειαν ταύτην οἶμαι βελτίω ἐκείνης εἶναι , τὸ ὁμολογεῖν μᾶλλον ἢ ἔξαρνον εἶναι · καὶ ἄλλας πρὸς ταύτῃ ἔσκεμμαι , ὥστε , σὺν θεῷ εἰπεῖν , μηδὲν δεινὸν πάσχειν διὰ τὸ ὁμολογεῖν σοφιστὴς εἶναι . 
καίτοι πολλά γε ἔτη ἤδη εἰμὶ ἐν τῇ τέχνῃ · καὶ γὰρ καὶ τὰ σύμπαντα πολλά μοί ἐστιν— 
οὐδενὸς ὅτου οὐ πάντων ἂν ὑμῶν καθ’ ἡλικίαν πατὴρ εἴην —ὥστε πολύ μοι ἥδιστόν ἐστιν , εἴ τι βούλεσθε , περὶ τούτων ἁπάντων ἐναντίον τῶν ἔνδον ὄντων τὸν λόγον ποιεῖσθαι.καὶ ἐγώ—ὑπώπτευσα γὰρ βούλεσθαι αὐτὸν τῷ τε προδίκῳ καὶ τῷ Ἱππίᾳ ἐνδείξασθαι καὶ καλλωπίσασθαι ὅτι ἐρασταὶ αὐτοῦ ἀφιγμένοι εἶμεν— 
τί οὖν , ἔφην ἐγώ , οὐ καὶ πρόδικον καὶ Ἱππίαν ἐκαλέσαμεν καὶ τοὺς μετ’ αὐτῶν , ἵνα ἐπακούσωσιν ἡμῶν ; πάνυ μὲν οὖν , ἔφη ὁ Πρωταγόρας.βούλεσθε οὖν , ὁ Καλλίας ἔφη , συνέδριον κατασκευάσωμεν , ἵνα καθεζόμενοι διαλέγησθε ; ἐδόκει χρῆναι · ἅσμενοι δὲ πάντες ἡμεῖς , ὡς ἀκουσόμενοι ἀνδρῶν σοφῶν , καὶ αὐτοί τε ἀντιλαβόμενοι τῶν βάθρων καὶ τῶν κλινῶν κατεσκευάζομεν παρὰ τῷ Ἱππίᾳ—ἐκεῖ γὰρ προϋπῆρχε τὰ βάθρα—ἐν δὲ τούτῳ Καλλίας τε καὶ Ἀλκιβιάδης ἡκέτην ἄγοντε τὸν πρόδικον , ἀναστήσαντες ἐκ τῆς κλίνης , καὶ τοὺς μετὰ τοῦ Προδίκου.ἐπεὶ δὲ πάντες συνεκαθεζόμεθα , ὁ Πρωταγόρας , νῦν δὴ ἄν , ἔφη , λέγοις , ὦ Σώκρατες , ἐπειδὴ καὶ οἵδε πάρεισιν , περὶ ὧν ὀλίγον πρότερον μνείαν ἐποιοῦ πρὸς ἐμὲ ὑπὲρ τοῦ νεανίσκου . 
καὶ ἐγὼ εἶπον ὅτι ἡ αὐτή μοι ἀρχή ἐστιν , ὦ Πρωταγόρα , ἥπερ ἄρτι , περὶ ὧν ἀφικόμην . 
Ἱπποκράτης γὰρ ὅδε τυγχάνει ἐν ἐπιθυμίᾳ ὢν τῆς σῆς συνουσίας · ὅτι οὖν αὐτῷ ἀποβήσεται , ἐάν σοι συνῇ , ἡδέως ἄν φησι πυθέσθαι . 
τοσοῦτος ὅ γε ἡμέτερος λόγος.ὑπολαβὼν οὖν ὁ Πρωταγόρας εἶπεν · ὦ νεανίσκε , ἔσται τοίνυν σοι , ἐὰν ἐμοὶ συνῇς , ᾗ ἂν ἡμέρᾳ ἐμοὶ συγγένῃ , ἀπιέναι οἴκαδε βελτίονι γεγονότι , καὶ ἐν τῇ ὑστεραίᾳ ταὐτὰ ταῦτα · καὶ ἑκάστης ἡμέρας ἀεὶ ἐπὶ τὸ βέλτιον ἐπιδιδόναι . 
καὶ ἐγὼ ἀκούσας εἶπον · ὦ Πρωταγόρα , τοῦτο μὲν οὐδὲν θαυμαστὸν λέγεις , ἀλλὰ εἰκός , ἐπεὶ κἂν σύ , καίπερ τηλικοῦτος ὢν καὶ οὕτως σοφός , εἴ τίς σε διδάξειεν ὃ μὴ τυγχάνοις ἐπιστάμενος , βελτίων ἂν γένοιο . 
ἀλλὰ μὴ οὕτως , ἀλλ’ ὥσπερ ἂν εἰ αὐτίκα μάλα μεταβαλὼν τὴν ἐπιθυμίαν Ἱπποκράτης ὅδε ἐπιθυμήσειεν τῆς συνουσίας τούτου τοῦ νεανίσκου τοῦ νῦν νεωστὶ ἐπιδημοῦντος , Ζευξίππου τοῦ Ἡρακλεώτου , καὶ ἀφικόμενος παρ’ αὐτόν , ὥσπερ παρὰ σὲ νῦν , ἀκούσειεν αὐτοῦ ταὐτὰ ταῦτα ἅπερ σοῦ , ὅτι ἑκάστης ἡμέρας συνὼν αὐτῷ βελτίων ἔσται καὶ ἐπιδώσει , εἰ αὐτὸν ἐπανέροιτο · “τί δὴ φὴ|ς βελτίω ἔσεσθαι καὶ εἰς τί ἐπιδώσειν ; ” 
εἴποι ἂν αὐτῷ ὁ Ζεύξιππος ὅτι πρὸς γραφικήν · κἂν εἰ Ὀρθαγόρᾳ τῷ Θηβαίῳ συγγενόμενος , ἀκούσας ἐκείνου ταὐτὰ ταῦτα ἅπερ σοῦ , ἐπανέροιτο αὐτὸν εἰς ὅτι βελτίων καθ’ ἡμέραν ἔσται συγγιγνόμενος ἐκείνῳ , εἴποι ἂν ὅτι εἰς αὔλησιν · οὕτω δὴ καὶ σὺ εἰπὲ τῷ νεανίσκῳ καὶ ἐμοὶ ὑπὲρ τούτου ἐρωτῶντι , Ἱπποκράτης ὅδε Πρωταγόρᾳ συγγενόμενος , ᾗ ἂν αὐτῷ ἡμέρᾳ συγγένηται , βελτίων ἄπεισι γενόμενος καὶ τῶν ἄλλων ἡμερῶν ἑκάστης οὕτως ἐπιδώσει εἰς τί , ὦ Πρωταγόρα , καὶ περὶ τοῦ ; καὶ ὁ Πρωταγόρας ἐμοῦ ταῦτα ἀκούσας , σύ τε καλῶς ἐρωτᾷς , ἔφη , ὦ Σώκρατες , καὶ ἐγὼ τοῖς καλῶς ἐρωτῶσι χαίρω ἀποκρινόμενος . 
Ἱπποκράτης γὰρ παρ’ ἐμὲ ἀφικόμενος οὐ πείσεται ἅπερ ἂν ἔπαθεν ἄλλῳ τῳ συγγενόμενος τῶν σοφιστῶν . 
οἱ μὲν γὰρ ἄλλοι λωβῶνται τοὺς νέους · 
τὰς γὰρ τέχνας αὐτοὺς πεφευγότας ἄκοντας πάλιν αὖ ἄγοντες ἐμβάλλουσιν εἰς τέχνας , λογισμούς τε καὶ ἀστρονομίαν καὶ γεωμετρίαν καὶ μουσικὴν διδάσκοντες—καὶ ἅμα εἰς τὸν Ἱππίαν ἀπέβλεψεν—παρὰ δ’ ἐμὲ ἀφικόμενος μαθήσεται οὐ περὶ ἄλλου του ἢ περὶ οὗ ἥκει . 
τὸ δὲ μάθημά ἐστιν εὐβουλία περὶ τῶν οἰκείων , ὅπως ἂν ἄριστα τὴν αὑτοῦ οἰκίαν διοικοῖ , καὶ περὶ τῶν τῆς πόλεως , ὅπως τὰ τῆς πόλεως δυνατώτατος ἂν εἴη καὶ πράττειν καὶ λέγειν.ἆρα , ἔφην ἐγώ , ἕπομαί σου τῷ λόγῳ ; 
δοκεῖς γάρ μοι λέγειν τὴν πολιτικὴν τέχνην καὶ ὑπισχνεῖσθαι ποιεῖν ἄνδρας ἀγαθοὺς πολίτας.αὐτὸ μὲν οὖν τοῦτό ἐστιν , ἔφη , ὦ Σώκρατες , τὸ ἐπάγγελμα ὃ ἐπαγγέλλομαι.ἦ καλόν , ἦν δ’ ἐγώ , τέχνημα ἄρα κέκτησαι , εἴπερ κέκτησαι · οὐ γάρ τι ἄλλο πρός γε σὲ εἰρήσεται ἢ ἅπερ νοῶ . 
ἐγὼ γὰρ τοῦτο , ὦ Πρωταγόρα , οὐκ ᾤμην διδακτὸν εἶναι , σοὶ δὲ λέγοντι οὐκ ἔχω ὅπως [ἂν] 
ἀπιστῶ . 
ὅθεν δὲ αὐτὸ ἡγοῦμαι οὐ διδακτὸν εἶναι μηδ’ ὑπ’ ἀνθρώπων παρασκευαστὸν ἀνθρώποις , δίκαιός εἰμι εἰπεῖν . 
ἐγὼ γὰρ Ἀθηναίους , ὥσπερ καὶ οἱ ἄλλοι Ἕλληνες , φημὶ σοφοὺς εἶναι . 
ὁρῶ οὖν , ὅταν συλλεγῶμεν εἰς τὴν ἐκκλησίαν , ἐπειδὰν μὲν περὶ οἰκοδομίας τι δέῃ πρᾶξαι τὴν πόλιν , τοὺς οἰκοδόμους μεταπεμπομένους συμβούλους περὶ τῶν οἰκοδομημάτων , ὅταν δὲ περὶ ναυπηγίας , τοὺς ναυπηγούς , καὶ τἆλλα πάντα οὕτως , ὅσα ἡγοῦνται μαθητά τε καὶ διδακτὰ εἶναι · ἐὰν δέ τις ἄλλος ἐπιχειρῇ αὐτοῖς συμβουλεύειν ὃν ἐκεῖνοι μὴ οἴονται δημιουργὸν εἶναι , κἂν πάνυ καλὸς ᾖ καὶ πλούσιος καὶ τῶν γενναίων , οὐδέν τι μᾶλλον ἀποδέχονται , ἀλλὰ καταγελῶσι καὶ θορυβοῦσιν , ἕως ἂν ἢ αὐτὸς ἀποστῇ ὁ ἐπιχειρῶν λέγειν καταθορυβηθείς , ἢ οἱ τοξόται αὐτὸν ἀφελκύσωσιν ἢ ἐξάρωνται κελευόντων τῶν πρυτάνεων . 
περὶ μὲν οὖν ὧν οἴονται ἐν τέχνῃ εἶναι , οὕτω διαπράττονται · ἐπειδὰν δέ τι περὶ τῶν τῆς πόλεως διοικήσεως δέῃ βουλεύσασθαι , συμβουλεύει αὐτοῖς ἀνιστάμενος περὶ τούτων ὁμοίως μὲν τέκτων , ὁμοίως δὲ χαλκεὺς σκυτοτόμος , ἔμπορος ναύκληρος , πλούσιος πένης , γενναῖος ἀγεννής , καὶ τούτοις οὐδεὶς τοῦτο ἐπιπλήττει ὥσπερ τοῖς πρότερον , ὅτι οὐδαμόθεν μαθών , οὐδὲ ὄντος διδασκάλου οὐδενὸς αὐτῷ , ἔπειτα συμβουλεύειν ἐπιχειρεῖ · δῆλον γὰρ ὅτι οὐχ ἡγοῦνται διδακτὸν εἶναι . 
μὴ τοίνυν ὅτι τὸ κοινὸν τῆς πόλεως οὕτως ἔχει , ἀλλὰ ἰδίᾳ ἡμῖν οἱ σοφώτατοι καὶ ἄριστοι τῶν πολιτῶν ταύτην τὴν ἀρετὴν ἣν ἔχουσιν οὐχ οἷοί τε ἄλλοις παραδιδόναι · ἐπεὶ Περικλῆς , ὁ τουτωνὶ τῶν νεανίσκων πατήρ , τούτους ἃ μὲν διδασκάλων εἴχετο καλῶς καὶ εὖ ἐπαίδευσεν , ἃ δὲ αὐτὸς σοφός ἐστιν οὔτε αὐτὸς παιδεύει οὔτε τῳ ἄλλῳ παραδίδωσιν , ἀλλ’ αὐτοὶ περιιόντες νέμονται ὥσπερ ἄφετοι , ἐάν που αὐτόματοι περιτύχωσιν τῇ ἀρετῇ . 
εἰ δὲ βούλει , Κλεινίαν , τὸν Ἀλκιβιάδου τουτουῒ νεώτερον ἀδελφόν , ἐπιτροπεύων ὁ αὐτὸς οὗτος ἀνὴρ Περικλῆς , δεδιὼς περὶ αὐτοῦ μὴ διαφθαρῇ δὴ ὑπὸ Ἀλκιβιάδου , ἀποσπάσας ἀπὸ τούτου , καταθέμενος ἐν Ἀρίφρονος ἐπαίδευε · καὶ πρὶν ἓξ μῆνας γεγονέναι , ἀπέδωκε τούτῳ οὐκ ἔχων ὅτι χρήσαιτο αὐτῷ . 
καὶ ἄλλους σοι παμπόλλους ἔχω λέγειν , οἳ αὐτοὶ ἀγαθοὶ ὄντες οὐδένα πώποτε βελτίω ἐποίησαν οὔτε τῶν οἰκείων οὔτε τῶν ἀλλοτρίων . 
ἐγὼ οὖν , ὦ Πρωταγόρα , εἰς ταῦτα ἀποβλέπων οὐχ ἡγοῦμαι διδακτὸν εἶναι ἀρετήν · ἐπειδὴ δέ σου ἀκούω ταῦτα λέγοντος , κάμπτομαι καὶ οἶμαί τί σε λέγειν διὰ τὸ ἡγεῖσθαί σε πολλῶν μὲν ἔμπειρον γεγονέναι , πολλὰ δὲ μεμαθηκέναι , τὰ δὲ αὐτὸν ἐξηυρηκέναι . 
εἰ οὖν ἔχεις ἐναργέστερον ἡμῖν ἐπιδεῖξαι ὡς διδακτόν ἐστιν ἡ ἀρετή , μὴ φθονήσῃς ἀλλ’ ἐπίδειξον.ἀλλ’ , ὦ Σώκρατες , ἔφη , οὐ φθονήσω · ἀλλὰ πότερον ὑμῖν , ὡς πρεσβύτερος νεωτέροις , μῦθον λέγων ἐπιδείξω ἢ λόγῳ διεξελθών ; πολλοὶ οὖν αὐτῷ ὑπέλαβον τῶν παρακαθημένων ὁποτέρως βούλοιτο οὕτως διεξιέναι . 
δοκεῖ τοίνυν μοι , ἔφη , χαριέστερον εἶναι μῦθον ὑμῖν λέγειν.ἦν γάρ ποτε χρόνος ὅτε θεοὶ μὲν ἦσαν , θνητὰ δὲ γένη οὐκ ἦν . 
ἐπειδὴ δὲ καὶ τούτοις χρόνος ἦλθεν εἱμαρμένος γενέσεως , τυποῦσιν αὐτὰ θεοὶ γῆς ἔνδον ἐκ γῆς καὶ πυρὸς μείξαντες καὶ τῶν ὅσα πυρὶ καὶ γῇ κεράννυται . 
ἐπειδὴ δ’ ἄγειν αὐτὰ πρὸς φῶς ἔμελλον , προσέταξαν Προμηθεῖ καὶ Ἐπιμηθεῖ κοσμῆσαί τε καὶ νεῖμαι δυνάμεις ἑκάστοις ὡς πρέπει . 
Προμηθέα δὲ παραιτεῖται Ἐπιμηθεὺς αὐτὸς νεῖμαι , “νείμαντος δέ μου , ” 
ἔφη , “ἐπίσκεψαι · ” 
καὶ οὕτω πείσας νέμει . 
νέμων δὲ τοῖς μὲν ἰσχὺν ἄνευ τάχους προσῆπτεν , τοὺς δ’ ἀσθενεστέρους τάχει ἐκόσμει · τοὺς δὲ ὥπλιζε , τοῖς δ’ ἄοπλον διδοὺς φύσιν ἄλλην τιν’ αὐτοῖς ἐμηχανᾶτο δύναμιν εἰς σωτηρίαν . 
ἃ μὲν γὰρ αὐτῶν σμικρότητι ἤμπισχεν , πτηνὸν φυγὴν ἢ κατάγειον οἴκησιν ἔνεμεν · ἃ δὲ ηὖξε μεγέθει , τῷδε αὐτῷ αὐτὰ ἔσῳζεν · καὶ τἆλλα οὕτως ἐπανισῶν ἔνεμεν . 
ταῦτα δὲ ἐμηχανᾶτο εὐλάβειαν ἔχων μή τι γένος ἀϊστωθείη · ἐπειδὴ δὲ αὐτοῖς ἀλληλοφθοριῶν διαφυγὰς ἐπήρκεσε , πρὸς τὰς ἐκ Διὸς ὥρας εὐμάρειαν ἐμηχανᾶτο ἀμφιεννὺς αὐτὰ πυκναῖς τε θριξὶν καὶ στερεοῖς δέρμασιν , ἱκανοῖς μὲν ἀμῦναι χειμῶνα , δυνατοῖς δὲ καὶ καύματα , καὶ εἰς εὐνὰς ἰοῦσιν ὅπως ὑπάρχοι τὰ αὐτὰ ταῦτα στρωμνὴ οἰκεία τε καὶ αὐτοφυὴς ἑκάστῳ · καὶ ὑποδῶν τὰ μὲν ὁπλαῖς , τὰ δὲ [θριξὶν καὶ] 
δέρμασιν στερεοῖς καὶ ἀναίμοις . 
τοὐντεῦθεν τροφὰς ἄλλοις ἄλλας ἐξεπόριζεν , τοῖς μὲν ἐκ γῆς βοτάνην , ἄλλοις δὲ δένδρων καρπούς , τοῖς δὲ ῥίζας · ἔστι δ’ οἷς ἔδωκεν εἶναι τροφὴν ζῴων ἄλλων βοράν · καὶ τοῖς μὲν ὀλιγογονίαν προσῆψε , τοῖς δ’ ἀναλισκομένοις ὑπὸ τούτων πολυγονίαν , σωτηρίαν τῷ γένει πορίζων . 
ἅτε δὴ οὖν οὐ πάνυ τι σοφὸς ὢν ὁ Ἐπιμηθεὺς ἔλαθεν αὑτὸν καταναλώσας τὰς δυνάμεις εἰς τὰ ἄλογα · λοιπὸν δὴ ἀκόσμητον ἔτι αὐτῷ ἦν τὸ ἀνθρώπων γένος , καὶ ἠπόρει ὅτι χρήσαιτο . 
ἀποροῦντι δὲ αὐτῷ ἔρχεται Προμηθεὺς ἐπισκεψόμενος τὴν νομήν , καὶ ὁρᾷ τὰ μὲν ἄλλα ζῷα ἐμμελῶς πάντων ἔχοντα , τὸν δὲ ἄνθρωπον γυμνόν τε καὶ ἀνυπόδητον καὶ ἄστρωτον καὶ ἄοπλον · ἤδη δὲ καὶ ἡ εἱμαρμένη ἡμέρα παρῆν , ἐν ᾗ ἔδει καὶ ἄνθρωπον ἐξιέναι ἐκ γῆς εἰς φῶς . 
ἀπορίᾳ οὖν σχόμενος ὁ Προμηθεὺς ἥντινα σωτηρίαν τῷ ἀνθρώπῳ εὕροι , κλέπτει Ἡφαίστου καὶ Ἀθηνᾶς τὴν ἔντεχνον σοφίαν σὺν πυρί—ἀμήχανον γὰρ ἦν ἄνευ πυρὸς αὐτὴν κτητήν τῳ ἢ χρησίμην γενέσθαι—καὶ οὕτω δὴ δωρεῖται ἀνθρώπῳ . 
τὴν μὲν οὖν περὶ τὸν βίον σοφίαν ἄνθρωπος ταύτῃ ἔσχεν , τὴν δὲ πολιτικὴν οὐκ εἶχεν · ἦν γὰρ παρὰ τῷ Διί . 
τῷ δὲ Προμηθεῖ εἰς μὲν τὴν ἀκρόπολιν τὴν τοῦ Διὸς οἴκησιν οὐκέτι ἐνεχώρει εἰσελθεῖν—πρὸς δὲ καὶ αἱ Διὸς φυλακαὶ φοβεραὶ ἦσαν—εἰς δὲ τὸ τῆς Ἀθηνᾶς καὶ Ἡφαίστου οἴκημα τὸ κοινόν , ἐν ᾧ ἐφιλοτεχνείτην , λαθὼν εἰσέρχεται , καὶ κλέψας τήν τε ἔμπυρον τέχνην τὴν τοῦ Ἡφαίστου καὶ τὴν ἄλλην τὴν τῆς Ἀθηνᾶς δίδωσιν ἀνθρώπῳ , καὶ ἐκ τούτου εὐπορία μὲν ἀνθρώπῳ τοῦ βίου γίγνεται , Προμηθέα δὲ δῑ Ἐπιμηθέα ὕστερον , ᾗπερ λέγεται , κλοπῆς δίκη μετῆλθεν.ἐπειδὴ δὲ ὁ ἄνθρωπος θείας μετέσχε μοίρας , πρῶτον μὲν διὰ τὴν τοῦ θεοῦ συγγένειαν ζῴων μόνον θεοὺς ἐνόμισεν , καὶ ἐπεχείρει βωμούς τε ἱδρύεσθαι καὶ ἀγάλματα θεῶν · ἔπειτα φωνὴν καὶ ὀνόματα ταχὺ διηρθρώσατο τῇ τέχνῃ , καὶ οἰκήσεις καὶ ἐσθῆτας καὶ ὑποδέσεις καὶ στρωμνὰς καὶ τὰς ἐκ γῆς τροφὰς ηὕρετο . 
οὕτω δὴ παρεσκευασμένοι κατ’ ἀρχὰς ἄνθρωποι ᾤκουν σποράδην , πόλεις δὲ οὐκ ἦσαν · ἀπώλλυντο οὖν ὑπὸ τῶν θηρίων διὰ τὸ πανταχῇ αὐτῶν ἀσθενέστεροι εἶναι , καὶ ἡ δημιουργικὴ τέχνη αὐτοῖς πρὸς μὲν τροφὴν ἱκανὴ βοηθὸς ἦν , πρὸς δὲ τὸν τῶν θηρίων πόλεμον ἐνδεής —πολιτικὴν γὰρ τέχνην οὔπω εἶχον , ἧς μέρος πολεμική— 
ἐζήτουν δὴ ἁθροίζεσθαι καὶ σῴζεσθαι κτίζοντες πόλεις · ὅτ’ οὖν ἁθροισθεῖεν , ἠδίκουν ἀλλήλους ἅτε οὐκ ἔχοντες τὴν πολιτικὴν τέχνην , ὥστε πάλιν σκεδαννύμενοι διεφθείροντο . 
Ζεὺς οὖν δείσας περὶ τῷ γένει ἡμῶν μὴ ἀπόλοιτο πᾶν , Ἑρμῆν πέμπει ἄγοντα εἰς ἀνθρώπους αἰδῶ τε καὶ δίκην , ἵν’ εἶεν πόλεων κόσμοι τε καὶ δεσμοὶ φιλίας συναγωγοί . 
ἐρωτᾷ οὖν Ἑρμῆς Δία τίνα οὖν τρόπον δοίη δίκην καὶ αἰδῶ ἀνθρώποις · “πότερον ὡς αἱ τέχναι νενέμηνται , οὕτω καὶ ταύτας νείμω ; 
νενέμηνται δὲ ὧδε · εἷς ἔχων ἰατρικὴν πολλοῖς ἱκανὸς ἰδιώταις , καὶ οἱ ἄλλοι δημιουργοί · καὶ δίκην δὴ καὶ αἰδῶ οὕτω θῶ ἐν τοῖς ἀνθρώποις , ἢ ἐπὶ πάντας νείμω ; ” 
“ἐπὶ πάντας , ” 
ἔφη ὁ Ζεύς , “καὶ πάντες μετεχόντων · οὐ γὰρ ἂν γένοιντο πόλεις , εἰ ὀλίγοι αὐτῶν μετέχοιεν ὥσπερ ἄλλων τεχνῶν · καὶ νόμον γε θὲς παρ’ ἐμοῦ τὸν μὴ δυνάμενον αἰδοῦς καὶ δίκης μετέχειν κτείνειν ὡς νόσον πόλεως.” 
οὕτω δή , ὦ Σώκρατες , καὶ διὰ ταῦτα οἵ τε ἄλλοι καὶ Ἀθηναῖοι , ὅταν μὲν περὶ ἀρετῆς τεκτονικῆς ᾖ λόγος ἢ ἄλλης τινὸς δημιουργικῆς , ὀλίγοις οἴονται μετεῖναι συμβουλῆς , καὶ ἐάν τις ἐκτὸς ὢν τῶν ὀλίγων συμβουλεύῃ , οὐκ ἀνέχονται , ὡς σὺ φῄς—εἰκότως , ὡς ἐγώ φημι—ὅταν δὲ εἰς συμβουλὴν πολιτικῆς ἀρετῆς ἴωσιν , ἣν δεῖ διὰ δικαιοσύνης πᾶσαν ἰέναι καὶ σωφροσύνης , εἰκότως ἅπαντος ἀνδρὸς ἀνέχονται , ὡς παντὶ προσῆκον ταύτης γε μετέχειν τῆς ἀρετῆς ἢ μὴ εἶναι πόλεις . 
αὕτη , ὦ Σώκρατες , τούτου αἰτία.ἵνα δὲ μὴ οἴῃ ἀπατᾶσθαι ὡς τῷ ὄντι ἡγοῦνται πάντες ἄνθρωποι πάντα ἄνδρα μετέχειν δικαιοσύνης τε καὶ τῆς ἄλλης πολιτικῆς ἀρετῆς , τόδε αὖ λαβὲ τεκμήριον . 
ἐν γὰρ ταῖς ἄλλαις ἀρεταῖς , ὥσπερ σὺ λέγεις , ἐάν τις φῇ ἀγαθὸς αὐλητὴς εἶναι , ἢ ἄλλην ἡντινοῦν τέχνην ἣν μή ἐστιν , ἢ καταγελῶσιν ἢ χαλεπαίνουσιν , καὶ οἱ οἰκεῖοι προσιόντες νουθετοῦσιν ὡς μαινόμενον · ἐν δὲ δικαιοσύνῃ καὶ ἐν τῇ ἄλλῃ πολιτικῇ ἀρετῇ , ἐάν τινα καὶ εἰδῶσιν ὅτι ἄδικός ἐστιν , ἐὰν οὗτος αὐτὸς καθ’ αὑτοῦ τἀληθῆ λέγῃ ἐναντίον πολλῶν , ὃ ἐκεῖ σωφροσύνην ἡγοῦντο εἶναι , τἀληθῆ λέγειν , ἐνταῦθα μανίαν , καί φασιν πάντας δεῖν φάναι εἶναι δικαίους , ἐάντε ὦσιν ἐάντε μή , ἢ μαίνεσθαι τὸν μὴ προσποιούμενον [δικαιοσύνην] · ὡς ἀναγκαῖον οὐδένα ὅντιν’ οὐχὶ ἁμῶς γέ πως μετέχειν αὐτῆς , ἢ μὴ εἶναι ἐν ἀνθρώποις.ὅτι μὲν οὖν πάντ’ ἄνδρα εἰκότως ἀποδέχονται περὶ ταύτης τῆς ἀρετῆς σύμβουλον διὰ τὸ ἡγεῖσθαι παντὶ μετεῖναι αὐτῆς , ταῦτα λέγω · ὅτι δὲ αὐτὴν οὐ φύσει ἡγοῦνται εἶναι οὐδ’ ἀπὸ τοῦ αὐτομάτου , ἀλλὰ διδακτόν τε καὶ ἐξ ἐπιμελείας παραγίγνεσθαι ᾧ ἂν παραγίγνηται , τοῦτό σοι μετὰ τοῦτο πειράσομαι ἀποδεῖξαι . 
ὅσα γὰρ ἡγοῦνται ἀλλήλους κακὰ ἔχειν ἄνθρωποι φύσει ἢ τύχῃ , οὐδεὶς θυμοῦται οὐδὲ νουθετεῖ οὐδὲ διδάσκει οὐδὲ κολάζει τοὺς ταῦτα ἔχοντας , ἵνα μὴ τοιοῦτοι ὦσιν , ἀλλ’ ἐλεοῦσιν · οἷον τοὺς αἰσχροὺς ἢ σμικροὺς ἢ ἀσθενεῖς τίς οὕτως ἀνόητος ὥστε τι τούτων ἐπιχειρεῖν ποιεῖν ; 
ταῦτα μὲν γὰρ οἶμαι ἴσασιν ὅτι φύσει τε καὶ τύχῃ τοῖς ἀνθρώποις γίγνεται , τὰ καλὰ καὶ τἀναντία τούτοις · ὅσα δὲ ἐξ ἐπιμελείας καὶ ἀσκήσεως καὶ διδαχῆς οἴονται γίγνεσθαι ἀγαθὰ ἀνθρώποις , ἐάν τις ταῦτα μὴ ἔχῃ , ἀλλὰ τἀναντία τούτων κακά , ἐπὶ τούτοις που οἵ τε θυμοὶ γίγνονται καὶ αἱ κολάσεις καὶ αἱ νουθετήσεις . 
ὧν ἐστιν ἓν καὶ ἡ ἀδικία καὶ ἡ ἀσέβεια καὶ συλλήβδην πᾶν τὸ ἐναντίον τῆς πολιτικῆς ἀρετῆς · ἔνθα δὴ πᾶς παντὶ θυμοῦται καὶ νουθετεῖ , δῆλον ὅτι ὡς ἐξ ἐπιμελείας καὶ μαθήσεως κτητῆς οὔσης . 
εἰ γὰρ ἐθέλεις ἐννοῆσαι τὸ κολάζειν , ὦ Σώκρατες , τοὺς ἀδικοῦντας τί ποτε δύναται , αὐτό σε διδάξει ὅτι οἵ γε ἄνθρωποι ἡγοῦνται παρασκευαστὸν εἶναι ἀρετήν . 
οὐδεὶς γὰρ κολάζει τοὺς ἀδικοῦντας πρὸς τούτῳ τὸν νοῦν ἔχων καὶ τούτου ἕνεκα , ὅτι ἠδίκησεν , ὅστις μὴ ὥσπερ θηρίον ἀλογίστως τιμωρεῖται · ὁ δὲ μετὰ λόγου ἐπιχειρῶν κολάζειν οὐ τοῦ παρεληλυθότος ἕνεκα ἀδικήματος τιμωρεῖται—οὐ γὰρ ἂν τό γε πραχθὲν ἀγένητον θείη—ἀλλὰ τοῦ μέλλοντος χάριν , ἵνα μὴ αὖθις ἀδικήσῃ μήτε αὐτὸς οὗτος μήτε ἄλλος ὁ τοῦτον ἰδὼν κολασθέντα . 
καὶ τοιαύτην διάνοιαν ἔχων διανοεῖται παιδευτὴν εἶναι ἀρετήν · ἀποτροπῆς γοῦν ἕνεκα κολάζει . 
ταύτην οὖν τὴν δόξαν πάντες ἔχουσιν ὅσοιπερ τιμωροῦνται καὶ ἰδίᾳ καὶ δημοσίᾳ . 
τιμωροῦνται δὲ καὶ κολάζονται οἵ τε ἄλλοι ἄνθρωποι οὓς ἂν οἴωνται ἀδικεῖν , καὶ οὐχ ἥκιστα Ἀθηναῖοι οἱ σοὶ πολῖται · ὥστε κατὰ τοῦτον τὸν λόγον καὶ Ἀθηναῖοί εἰσι τῶν ἡγουμένων παρασκευαστὸν εἶναι καὶ διδακτὸν ἀρετήν . 
ὡς μὲν οὖν εἰκότως ἀποδέχονται οἱ σοὶ πολῖται καὶ χαλκέως καὶ σκυτοτόμου συμβουλεύοντος τὰ πολιτικά , καὶ ὅτι διδακτὸν καὶ παρασκευαστὸν ἡγοῦνται ἀρετήν , ἀποδέδεικταί σοι , ὦ Σώκρατες , ἱκανῶς , ὥς γέ μοι φαίνεται.ἔτι δὴ λοιπὴ ἀπορία ἐστίν , ἣν ἀπορεῖς περὶ τῶν ἀνδρῶν τῶν ἀγαθῶν , τί δήποτε οἱ ἄνδρες οἱ ἀγαθοὶ τὰ μὲν ἄλλα τοὺς αὑτῶν ὑεῖς διδάσκουσιν ἃ διδασκάλων ἔχεται καὶ σοφοὺς ποιοῦσιν , ἣν δὲ αὐτοὶ ἀρετὴν ἀγαθοὶ οὐδενὸς βελτίους ποιοῦσιν . 
τούτου δὴ πέρι , ὦ Σώκρατες , οὐκέτι μῦθόν σοι ἐρῶ ἀλλὰ λόγον . 
ὧδε γὰρ ἐννόησον · πότερον ἔστιν τι ἓν ἢ οὐκ ἔστιν οὗ ἀναγκαῖον πάντας τοὺς πολίτας μετέχειν , εἴπερ μέλλει πόλις εἶναι ; 
ἐν τούτῳ γὰρ αὕτη λύεται ἡ ἀπορία ἣν σὺ ἀπορεῖς ἢ ἄλλοθι οὐδαμοῦ . 
εἰ μὲν γὰρ ἔστιν , καὶ τοῦτό ἐστιν τὸ ἓν οὐ τεκτονικὴ οὐδὲ χαλκεία οὐδὲ κεραμεία ἀλλὰ δικαιοσύνη καὶ σωφροσύνη καὶ τὸ ὅσιον εἶναι , καὶ συλλήβδην ἓν αὐτὸ προσαγορεύω εἶναι ἀνδρὸς ἀρετήν—εἰ τοῦτ’ ἐστὶν οὗ δεῖ πάντας μετέχειν καὶ μετὰ τούτου πάντ’ ἄνδρα , ἐάν τι καὶ ἄλλο βούληται μανθάνειν ἢ πράττειν , οὕτω πράττειν , ἄνευ δὲ τούτου μή , ἢ τὸν μὴ μετέχοντα καὶ διδάσκειν καὶ κολάζειν καὶ παῖδα καὶ ἄνδρα καὶ γυναῖκα , ἕωσπερ ἂν κολαζόμενος βελτίων γένηται , ὃς δ’ ἂν μὴ ὑπακούῃ κολαζόμενος καὶ διδασκόμενος , ὡς ἀνίατον ὄντα τοῦτον ἐκβάλλειν ἐκ τῶν πόλεων ἢ ἀποκτείνειν—εἰ οὕτω μὲν ἔχει , οὕτω δ’ αὐτοῦ πεφυκότος οἱ ἀγαθοὶ ἄνδρες εἰ τὰ μὲν ἄλλα διδάσκονται τοὺς ὑεῖς , τοῦτο δὲ μή , σκέψαι ὡς θαυμασίως γίγνονται οἱ ἀγαθοί . 
ὅτι μὲν γὰρ διδακτὸν αὐτὸ ἡγοῦνται καὶ ἰδίᾳ καὶ δημοσίᾳ , ἀπεδείξαμεν · διδακτοῦ δὲ ὄντος καὶ θεραπευτοῦ τὰ μὲν ἄλλα ἄρα τοὺς ὑεῖς διδάσκονται , ἐφ’ οἷς οὐκ ἔστι θάνατος ἡ ζημία ἐὰν μὴ ἐπίστωνται , ἐφ’ ᾧ δὲ ἥ τε ζημία θάνατος αὐτῶν τοῖς παισὶ καὶ φυγαὶ μὴ μαθοῦσι μηδὲ θεραπευθεῖσιν εἰς ἀρετήν , καὶ πρὸς τῷ θανάτῳ χρημάτων τε δημεύσεις καὶ ὡς ἔπος εἰπεῖν συλλήβδην τῶν οἴκων ἀνατροπαί , ταῦτα δ’ ἄρα οὐ διδάσκονται οὐδ’ ἐπιμελοῦνται πᾶσαν ἐπιμέλειαν ; 
οἴεσθαί γε χρή , ὦ Σώκρατες . 
ἐκ παίδων σμικρῶν ἀρξάμενοι , μέχρι οὗπερ ἂν ζῶσι , καὶ διδάσκουσι καὶ νουθετοῦσιν . 
ἐπειδὰν θᾶττον συνιῇ τις τὰ λεγόμενα , καὶ τροφὸς καὶ μήτηρ καὶ παιδαγωγὸς καὶ αὐτὸς ὁ πατὴρ περὶ τούτου διαμάχονται , ὅπως <ὡς> 
βέλτιστος ἔσται ὁ παῖς , παρ’ ἕκαστον καὶ ἔργον καὶ λόγον διδάσκοντες καὶ ἐνδεικνύμενοι ὅτι τὸ μὲν δίκαιον , τὸ δὲ ἄδικον , καὶ τόδε μὲν καλόν , τόδε δὲ αἰσχρόν , καὶ τόδε μὲν ὅσιον , τόδε δὲ ἀνόσιον , καὶ τὰ μὲν ποίει , τὰ δὲ μὴ ποίει . 
καὶ ἐὰν μὲν ἑκὼν πείθηται · εἰ δὲ μή , ὥσπερ ξύλον διαστρεφόμενον καὶ καμπτόμενον εὐθύνουσιν ἀπειλαῖς καὶ πληγαῖς . 
μετὰ δὲ ταῦτα εἰς διδασκάλων πέμποντες πολὺ μᾶλλον ἐντέλλονται ἐπιμελεῖσθαι εὐκοσμίας τῶν παίδων ἢ γραμμάτων τε καὶ κιθαρίσεως · οἱ δὲ διδάσκαλοι τούτων τε ἐπιμελοῦνται , καὶ ἐπειδὰν αὖ γράμματα μάθωσιν καὶ μέλλωσιν συνήσειν τὰ γεγραμμένα ὥσπερ τότε τὴν φωνήν , παρατιθέασιν αὐτοῖς ἐπὶ τῶν βάθρων ἀναγιγνώσκειν ποιητῶν ἀγαθῶν ποιήματα καὶ ἐκμανθάνειν ἀναγκάζουσιν , ἐν οἷς πολλαὶ μὲν νουθετήσεις ἔνεισιν πολλαὶ δὲ διέξοδοι καὶ ἔπαινοι καὶ ἐγκώμια παλαιῶν ἀνδρῶν ἀγαθῶν , ἵνα ὁ παῖς ζηλῶν μιμῆται καὶ ὀρέγηται τοιοῦτος γενέσθαι . 
οἵ τ’ αὖ κιθαρισταί , ἕτερα τοιαῦτα , σωφροσύνης τε ἐπιμελοῦνται καὶ ὅπως ἂν οἱ νέοι μηδὲν κακουργῶσιν · πρὸς δὲ τούτοις , ἐπειδὰν κιθαρίζειν μάθωσιν , ἄλλων αὖ ποιητῶν ἀγαθῶν ποιήματα διδάσκουσι μελοποιῶν , εἰς τὰ κιθαρίσματα ἐντείνοντες , καὶ τοὺς ῥυθμούς τε καὶ τὰς ἁρμονίας ἀναγκάζουσιν οἰκειοῦσθαι ταῖς ψυχαῖς τῶν παίδων , ἵνα ἡμερώτεροί τε ὦσιν , καὶ εὐρυθμότεροι καὶ εὐαρμοστότεροι γιγνόμενοι χρήσιμοι ὦσιν εἰς τὸ λέγειν τε καὶ πράττειν · πᾶς γὰρ ὁ βίος τοῦ ἀνθρώπου εὐρυθμίας τε καὶ εὐαρμοστίας δεῖται . 
ἔτι τοίνυν πρὸς τούτοις εἰς παιδοτρίβου πέμπουσιν , ἵνα τὰ σώματα βελτίω ἔχοντες ὑπηρετῶσι τῇ διανοίᾳ χρηστῇ οὔσῃ , καὶ μὴ ἀναγκάζωνται ἀποδειλιᾶν διὰ τὴν πονηρίαν τῶν σωμάτων καὶ ἐν τοῖς πολέμοις καὶ ἐν ταῖς ἄλλαις πράξεσιν . 
καὶ ταῦτα ποιοῦσιν οἱ μάλιστα δυνάμενοι <μάλιστα>—μάλιστα δὲ δύνανται οἱ πλουσιώτατοι—καὶ οἱ τούτων ὑεῖς , πρῳαίτατα εἰς διδασκάλων τῆς ἡλικίας ἀρξάμενοι φοιτᾶν , ὀψιαίτατα ἀπαλλάττονται . 
ἐπειδὰν δὲ ἐκ διδασκάλων ἀπαλλαγῶσιν , ἡ πόλις αὖ τούς τε νόμους ἀναγκάζει μανθάνειν καὶ κατὰ τούτους ζῆν κατὰ παράδειγμα , ἵνα μὴ αὐτοὶ ἐφ’ αὑτῶν εἰκῇ πράττωσιν , ἀλλ’ ἀτεχνῶς ὥσπερ οἱ γραμματισταὶ τοῖς μήπω δεινοῖς γράφειν τῶν παίδων ὑπογράψαντες γραμμὰς τῇ γραφίδι οὕτω τὸ γραμματεῖον διδόασιν καὶ ἀναγκάζουσι γράφειν κατὰ τὴν ὑφήγησιν τῶν γραμμῶν , ὣς δὲ καὶ ἡ πόλις νόμους ὑπογράψασα , ἀγαθῶν καὶ παλαιῶν νομοθετῶν εὑρήματα , κατὰ τούτους ἀναγκάζει καὶ ἄρχειν καὶ ἄρχεσθαι , ὃς δ’ ἂν ἐκτὸς βαίνῃ τούτων , κολάζει · καὶ ὄνομα τῇ κολάσει ταύτῃ καὶ παρ’ ὑμῖν καὶ ἄλλοθι πολλαχοῦ , ὡς εὐθυνούσης τῆς δίκης , εὐθῦναι . 
τοσαύτης οὖν τῆς ἐπιμελείας οὔσης περὶ ἀρετῆς ἰδίᾳ καὶ δημοσίᾳ , θαυμάζεις , ὦ Σώκρατες , καὶ ἀπορεῖς εἰ διδακτόν ἐστιν ἀρετή ; 
ἀλλ’ οὐ χρὴ θαυμάζειν , ἀλλὰ πολὺ μᾶλλον εἰ μὴ διδακτόν.διὰ τί οὖν τῶν ἀγαθῶν πατέρων πολλοὶ ὑεῖς φαῦλοι γίγνονται ; 
τοῦτο αὖ μάθε · οὐδὲν γὰρ θαυμαστόν , εἴπερ ἀληθῆ ἐγὼ ἐν τοῖς ἔμπροσθεν ἔλεγον , ὅτι τούτου τοῦ πράγματος , τῆς ἀρετῆς , εἰ μέλλει πόλις εἶναι , οὐδένα δεῖ ἰδιωτεύειν . 
εἰ γὰρ δὴ ὃ λέγω οὕτως ἔχει—ἔχει δὲ μάλιστα πάντων οὕτως—ἐνθυμήθητι ἄλλο τῶν ἐπιτηδευμάτων ὁτιοῦν καὶ μαθημάτων προελόμενος . 
εἰ μὴ οἷόν τ’ ἦν πόλιν εἶναι εἰ μὴ πάντες αὐληταὶ ἦμεν ὁποῖός τις ἐδύνατο ἕκαστος , καὶ τοῦτο καὶ ἰδίᾳ καὶ δημοσίᾳ πᾶς πάντα καὶ ἐδίδασκε καὶ ἐπέπληττε τὸν μὴ καλῶς αὐλοῦντα , καὶ μὴ ἐφθόνει τούτου , ὥσπερ νῦν τῶν δικαίων καὶ τῶν νομίμων οὐδεὶς φθονεῖ οὐδ’ ἀποκρύπτεται ὥσπερ τῶν ἄλλων τεχνημάτων—λυσιτελεῖ γὰρ οἶμαι ἡμῖν ἡ ἀλλήλων δικαιοσύνη καὶ ἀρετή · διὰ ταῦτα πᾶς παντὶ προθύμως λέγει καὶ διδάσκει καὶ τὰ δίκαια καὶ τὰ νόμιμα—εἰ οὖν οὕτω καὶ ἐν αὐλήσει πᾶσαν προθυμίαν καὶ ἀφθονίαν εἴχομεν ἀλλήλους διδάσκειν , οἴει ἄν τι , ἔφη , μᾶλλον , ὦ Σώκρατες , τῶν ἀγαθῶν αὐλητῶν ἀγαθοὺς αὐλητὰς τοὺς ὑεῖς γίγνεσθαι ἢ τῶν φαύλων ; 
οἶμαι μὲν οὔ , ἀλλὰ ὅτου ἔτυχεν ὁ ὑὸς εὐφυέστατος γενόμενος εἰς αὔλησιν , οὗτος ἂν ἐλλόγιμος ηὐξήθη , ὅτου δὲ ἀφυής , ἀκλεής · καὶ πολλάκις μὲν ἀγαθοῦ αὐλητοῦ φαῦλος ἂν ἀπέβη , πολλάκις δ’ ἂν φαύλου ἀγαθός · ἀλλ’ οὖν αὐληταί γ’ ἂν πάντες ἦσαν ἱκανοὶ ὡς πρὸς τοὺς ἰδιώτας καὶ μηδὲν αὐλήσεως ἐπαΐοντας . 
οὕτως οἴου καὶ νῦν , ὅστις σοι ἀδικώτατος φαίνεται ἄνθρωπος τῶν ἐν νόμοις καὶ ἀνθρώποις τεθραμμένων , δίκαιον αὐτὸν εἶναι καὶ δημιουργὸν τούτου τοῦ πράγματος , εἰ δέοι αὐτὸν κρίνεσθαι πρὸς ἀνθρώπους οἷς μήτε παιδεία ἐστὶν μήτε δικαστήρια μήτε νόμοι μηδὲ ἀνάγκη μηδεμία διὰ παντὸς ἀναγκάζουσα ἀρετῆς ἐπιμελεῖσθαι , ἀλλ’ εἶεν ἄγριοί τινες οἷοίπερ οὓς πέρυσιν Φερεκράτης ὁ ποιητὴς ἐδίδαξεν ἐπὶ Ληναίῳ . 
ἦ σφόδρα ἐν τοῖς τοιούτοις ἀνθρώποις γενόμενος , ὥσπερ οἱ ἐν ἐκείνῳ τῷ χορῷ μισάνθρωποι , ἀγαπήσαις ἂν εἰ ἐντύχοις Εὐρυβάτῳ καὶ Φρυνώνδᾳ , καὶ ἀνολοφύραῑ ἂν ποθῶν τὴν τῶν ἐνθάδε ἀνθρώπων πονηρίαν . 
νῦν δὲ τρυφᾷς , ὦ Σώκρατες , διότι πάντες διδάσκαλοί εἰσιν ἀρετῆς καθ’ ὅσον δύνανται ἕκαστος , καὶ οὐδείς σοι φαίνεται · εἶθ’ , ὥσπερ ἂν εἰ ζητοῖς τίς διδάσκαλος τοῦ ἑλληνίζειν , οὐδ’ ἂν εἷς φανείη , οὐδέ γ’ ἂν οἶμαι εἰ ζητοῖς τίς ἂν ἡμῖν διδάξειεν τοὺς τῶν χειροτεχνῶν ὑεῖς αὐτὴν ταύτην τὴν τέχνην ἣν δὴ παρὰ τοῦ πατρὸς μεμαθήκασιν , καθ’ ὅσον οἷός τ’ ἦν ὁ πατὴρ καὶ οἱ τοῦ πατρὸς φίλοι ὄντες ὁμότεχνοι , τούτους ἔτι τίς ἂν διδάξειεν , οὐ ῥᾴδιον οἶμαι εἶναι , ὦ Σώκρατες , τούτων διδάσκαλον φανῆναι , τῶν δὲ ἀπείρων παντάπασι ῥᾴδιον , οὕτω δὲ ἀρετῆς καὶ τῶν ἄλλων πάντων · ἀλλὰ κἂν εἰ ὀλίγον ἔστιν τις ὅστις διαφέρει ἡμῶν προβιβάσαι εἰς ἀρετήν , ἀγαπητόν . 
ὧν δὴ ἐγὼ οἶμαι εἷς εἶναι , καὶ διαφερόντως ἂν τῶν ἄλλων ἀνθρώπων ὀνῆσαί τινα πρὸς τὸ καλὸν καὶ ἀγαθὸν γενέσθαι , καὶ ἀξίως τοῦ μισθοῦ ὃν πράττομαι καὶ ἔτι πλείονος , ὥστε καὶ αὐτῷ δοκεῖν τῷ μαθόντι . 
διὰ ταῦτα καὶ τὸν τρόπον τῆς πράξεως τοῦ μισθοῦ τοιοῦτον πεποίημαι · ἐπειδὰν γάρ τις παρ’ ἐμοῦ μάθῃ , ἐὰν μὲν βούληται , ἀποδέδωκεν ὃ ἐγὼ πράττομαι ἀργύριον · 
ἐὰν δὲ μή , ἐλθὼν εἰς ἱερόν , ὀμόσας ὅσου ἂν φῇ ἄξια εἶναι τὰ μαθήματα , τοσοῦτον κατέθηκε.τοιοῦτόν σοι , ἔφη , ὦ Σώκρατες , ἐγὼ καὶ μῦθον καὶ λόγον εἴρηκα , ὡς διδακτὸν ἀρετὴ καὶ Ἀθηναῖοι οὕτως ἡγοῦνται , καὶ ὅτι οὐδὲν θαυμαστὸν τῶν ἀγαθῶν πατέρων φαύλους ὑεῖς γίγνεσθαι καὶ τῶν φαύλων ἀγαθούς , ἐπεὶ καὶ οἱ Πολυκλείτου ὑεῖς , Παράλου καὶ Ξανθίππου τοῦδε ἡλικιῶται , οὐδὲν πρὸς τὸν πατέρα εἰσίν , καὶ ἄλλοι ἄλλων δημιουργῶν . 
τῶνδε δὲ οὔπω ἄξιον τοῦτο κατηγορεῖν · ἔτι γὰρ ἐν αὐτοῖς εἰσιν ἐλπίδες · νέοι γάρ.Πρωταγόρας μὲν τοσαῦτα καὶ τοιαῦτα ἐπιδειξάμενος ἀπεπαύσατο τοῦ λόγου . 
καὶ ἐγὼ ἐπὶ μὲν πολὺν χρόνον κεκηλημένος ἔτι πρὸς αὐτὸν ἔβλεπον ὡς ἐροῦντά τι , ἐπιθυμῶν ἀκούειν · ἐπεὶ δὲ δὴ ᾐσθόμην ὅτι τῷ ὄντι πεπαυμένος εἴη , μόγις πως ἐμαυτὸν ὡσπερεὶ συναγείρας εἶπον , βλέψας πρὸς τὸν Ἱπποκράτη · ὦ παῖ Ἀπολλοδώρου , ὡς χάριν σοι ἔχω ὅτι προύτρεψάς με ὧδε ἀφικέσθαι · πολλοῦ γὰρ ποιοῦμαι ἀκηκοέναι ἃ ἀκήκοα Πρωταγόρου . 
ἐγὼ γὰρ ἐν μὲν τῷ ἔμπροσθεν χρόνῳ ἡγούμην οὐκ εἶναι ἀνθρωπίνην ἐπιμέλειαν ᾗ ἀγαθοὶ οἱ ἀγαθοὶ γίγνονται · νῦν δὲ πέπεισμαι . 
πλὴν σμικρόν τί μοι ἐμποδών , ὃ δῆλον ὅτι Πρωταγόρας ῥᾳδίως ἐπεκδιδάξει , ἐπειδὴ καὶ τὰ πολλὰ ταῦτα ἐξεδίδαξεν . 
καὶ γὰρ εἰ μέν τις περὶ αὐτῶν τούτων συγγένοιτο ὁτῳοῦν τῶν δημηγόρων , τάχ’ ἂν καὶ τοιούτους λόγους ἀκούσειεν ἢ Περικλέους ἢ ἄλλου τινὸς τῶν ἱκανῶν εἰπεῖν · εἰ δὲ ἐπανέροιτό τινά τι , ὥσπερ βιβλία οὐδὲν ἔχουσιν οὔτε ἀποκρίνασθαι οὔτε αὐτοὶ ἐρέσθαι , ἀλλ’ ἐάν τις καὶ σμικρὸν ἐπερωτήσῃ τι τῶν ῥηθέντων , ὥσπερ τὰ χαλκία πληγέντα μακρὸν ἠχεῖ καὶ ἀποτείνει ἐὰν μὴ ἐπιλάβηταί τις , καὶ οἱ ῥήτορες οὕτω , σμικρὰ ἐρωτηθέντες δόλιχον κατατείνουσι τοῦ λόγου . 
Πρωταγόρας δὲ ὅδε ἱκανὸς μὲν μακροὺς λόγους καὶ καλοὺς εἰπεῖν , ὡς αὐτὰ δηλοῖ , ἱκανὸς δὲ καὶ ἐρωτηθεὶς ἀποκρίνασθαι κατὰ βραχὺ καὶ ἐρόμενος περιμεῖναί τε καὶ ἀποδέξασθαι τὴν ἀπόκρισιν , ἃ ὀλίγοις ἐστὶ παρεσκευασμένα . 
νῦν οὖν , ὦ Πρωταγόρα , σμικροῦ τινος ἐνδεής εἰμι πάντ’ ἔχειν , εἴ μοι ἀποκρίναιο τόδε . 
τὴν ἀρετὴν φὴ|ς διδακτὸν εἶναι , καὶ ἐγὼ εἴπερ ἄλλῳ τῳ ἀνθρώπων πειθοίμην ἄν , καὶ σοὶ πείθομαι · 
ὃ δ’ ἐθαύμασά σου λέγοντος , τοῦτό μοι ἐν τῇ ψυχῇ ἀποπλήρωσον . 
ἔλεγες γὰρ ὅτι ὁ Ζεὺς τὴν δικαιοσύνην καὶ τὴν αἰδῶ πέμψειε τοῖς ἀνθρώποις , καὶ αὖ πολλαχοῦ ἐν τοῖς λόγοις ἐλέγετο ὑπὸ σοῦ ἡ δικαιοσύνη καὶ σωφροσύνη καὶ ὁσιότης καὶ πάντα ταῦτα ὡς ἕν τι εἴη συλλήβδην , ἀρετή · ταῦτ’ οὖν αὐτὰ δίελθέ μοι ἀκριβῶς τῷ λόγῳ , πότερον ἓν μέν τί ἐστιν ἡ ἀρετή , μόρια δὲ αὐτῆς ἐστιν ἡ δικαιοσύνη καὶ σωφροσύνη καὶ ὁσιότης , ἢ ταῦτ’ ἐστὶν ἃ νυνδὴ ἐγὼ ἔλεγον πάντα ὀνόματα τοῦ αὐτοῦ ἑνὸς ὄντος . 
τοῦτ’ ἐστὶν ὃ ἔτι ἐπιποθῶ.ἀλλὰ ῥᾴδιον τοῦτό γ’ , ἔφη , ὦ Σώκρατες , ἀποκρίνασθαι , ὅτι ἑνὸς ὄντος τῆς ἀρετῆς μόριά ἐστιν ἃ ἐρωτᾷς . 
πότερον , ἔφην , ὥσπερ προσώπου τὰ μόρια μόριά ἐστιν , στόμα τε καὶ ῥὶς καὶ ὀφθαλμοὶ καὶ ὦτα , ἢ ὥσπερ τὰ τοῦ χρυσοῦ μόρια οὐδὲν διαφέρει τὰ ἕτερα τῶν ἑτέρων , ἀλλήλων καὶ τοῦ ὅλου , ἀλλ’ ἢ μεγέθει καὶ σμικρότητι ; 
ἐκείνως μοι φαίνεται , ὦ 
Σώκρατες , ὥσπερ τὰ τοῦ προσώπου μόρια ἔχει πρὸς τὸ ὅλον πρόσωπον . 
πότερον οὖν , ἦν δ’ ἐγώ , καὶ μεταλαμβάνουσιν οἱ ἄνθρωποι τούτων τῶν τῆς ἀρετῆς μορίων οἱ μὲν ἄλλο , οἱ δὲ ἄλλο , ἢ ἀνάγκη , ἐάνπερ τις ἓν λάβῃ , ἅπαντα ἔχειν ; 
οὐδαμῶς , ἔφη , ἐπεὶ πολλοὶ ἀνδρεῖοί εἰσιν , ἄδικοι δέ , καὶ δίκαιοι αὖ , σοφοὶ δὲ οὔ . 
ἔστιν γὰρ οὖν καὶ ταῦτα μόρια τῆς ἀρετῆς , ἔφην ἐγώ , σοφία τε καὶ ἀνδρεία ; 
πάντων μάλιστα δήπου , ἔφη · καὶ μέγιστόν γε ἡ σοφία τῶν μορίων . 
ἕκαστον δὲ αὐτῶν ἐστιν , ἦν δ’ ἐγώ , ἄλλο , τὸ δὲ ἄλλο ; 
ναί . 
ἦ καὶ δύναμιν αὐτῶν ἕκαστον ἰδίαν ἔχει ; 
ὥσπερ τὰ τοῦ προσώπου , οὐκ ἔστιν ὀφθαλμὸς οἷον τὰ ὦτα , οὐδ’ ἡ δύναμις αὐτοῦ ἡ αὐτή · οὐδὲ τῶν ἄλλων οὐδέν ἐστιν οἷον τὸ ἕτερον οὔτε κατὰ τὴν δύναμιν οὔτε κατὰ τὰ ἄλλα · ἆρ’ οὖν οὕτω καὶ τὰ τῆς ἀρετῆς μόρια οὐκ ἔστιν τὸ ἕτερον οἷον τὸ ἕτερον , οὔτε αὐτὸ οὔτε ἡ δύναμις αὐτοῦ ; 
ἢ δῆλα δὴ ὅτι οὕτως ἔχει , εἴπερ τῷ παραδείγματί γε ἔοικε ; 
ἀλλ’ οὕτως , ἔφη , ἔχει , ὦ Σώκρατες . 
καὶ ἐγὼ εἶπον · οὐδὲν ἄρα ἐστὶν τῶν τῆς ἀρετῆς μορίων ἄλλο οἷον ἐπιστήμη , οὐδ’ οἷον δικαιοσύνη , οὐδ’ οἷον ἀνδρεία , οὐδ’ οἷον σωφροσύνη , οὐδ’ οἷον ὁσιότης . 
οὐκ ἔφη . 
φέρε δή , ἔφην ἐγώ , κοινῇ σκεψώμεθα ποῖόν τι αὐτῶν ἐστιν ἕκαστον . 
πρῶτον μὲν τὸ τοιόνδε · 
ἡ δικαιοσύνη πρᾶγμά τί ἐστιν ἢ οὐδὲν πρᾶγμα ; 
ἐμοὶ μὲν γὰρ δοκεῖ · τί δὲ σοί ; 
κἀμοί , ἔφη . 
τί οὖν ; 
εἴ τις ἔροιτο ἐμέ τε καὶ σέ · “ὦ Πρωταγόρα τε καὶ Σώκρατες , εἴπετον δή μοι , τοῦτο τὸ πρᾶγμα ὃ ὠνομάσατε ἄρτι , ἡ δικαιοσύνη , αὐτὸ τοῦτο δίκαιόν ἐστιν ἢ ἄδικον ; ” 
ἐγὼ μὲν ἂν αὐτῷ ἀποκριναίμην ὅτι δίκαιον · σὺ δὲ τίν’ ἂν ψῆφον θεῖο ; 
τὴν αὐτὴν ἐμοὶ ἢ ἄλλην ; 
τὴν αὐτήν , ἔφη . 
ἔστιν ἄρα τοιοῦτον ἡ δικαιοσύνη οἷον δίκαιον εἶναι , φαίην ἂν ἔγωγε ἀποκρινόμενος τῷ ἐρωτῶντι · οὐκοῦν καὶ σύ ; 
ναί , ἔφη . 
εἰ οὖν μετὰ τοῦτο ἡμᾶς ἔροιτο · “οὐκοῦν καὶ ὁσιότητά τινά φατε εἶναι ; ” 
φαῖμεν ἄν , ὡς ἐγᾦμαι . 
ναί , ἦ δ’ ὅς . 
“οὐκοῦν φατε καὶ τοῦτο πρᾶγμά τι εἶναι ; ” 
φαῖμεν ἄν · ἢ οὔ ; 
καὶ τοῦτο συνέφη . 
“πότερον δὲ τοῦτο αὐτὸ τὸ πρᾶγμά φατε τοιοῦτον πεφυκέναι οἷον ἀνόσιον εἶναι ἢ οἷον ὅσιον ; ” 
ἀγανακτήσαιμ’ ἂν ἔγωγ’ , ἔφην , τῷ ἐρωτήματι , καὶ εἴποιμ’ ἄν · εὐφήμει , ὦ ἄνθρωπε · σχολῇ μεντἄν τι ἄλλο ὅσιον εἴη , εἰ μὴ αὐτή γε ἡ ὁσιότης ὅσιον ἔσται . 
τί δὲ σύ ; 
οὐχ οὕτως ἂν ἀποκρίναιο ; 
πάνυ μὲν οὖν , ἔφη.εἰ οὖν μετὰ τοῦτο εἴποι ἐρωτῶν ἡμᾶς · “πῶς οὖν ὀλίγον πρότερον ἐλέγετε ; 
ἆρ’ οὐκ ὀρθῶς ὑμῶν κατήκουσα ; 
ἐδόξατέ μοι φάναι <τὰ> 
τῆς ἀρετῆς μόρια εἶναι οὕτως ἔχοντα πρὸς ἄλληλα , ὡς οὐκ εἶναι τὸ ἕτερον αὐτῶν οἷον τὸ ἕτερον · ” 
εἴποιμ’ ἂν ἔγωγε ὅτι τὰ μὲν ἄλλα ὀρθῶς ἤκουσας , ὅτι δὲ καὶ ἐμὲ οἴει εἰπεῖν τοῦτο , παρήκουσας · Πρωταγόρας γὰρ ὅδε ταῦτα ἀπεκρίνατο , ἐγὼ δὲ ἠρώτων . 
εἰ οὖν εἴποι · “ἀληθῆ ὅδε λέγει , ὦ Πρωταγόρα ; 
σὺ φὴ|ς οὐκ εἶναι τὸ ἕτερον μόριον οἷον τὸ ἕτερον τῶν τῆς ἀρετῆς ; 
σὸς οὗτος ὁ λόγος ἐστίν ; ” 
τί ἂν αὐτῷ ἀποκρίναιο ; 
ἀνάγκη , ἔφη , ὦ Σώκρατες , ὁμολογεῖν.τί οὖν , ὦ Πρωταγόρα , ἀποκρινούμεθα αὐτῷ , ταῦτα ὁμολογήσαντες , ἐὰν ἡμᾶς ἐπανέρηται · “οὐκ ἄρα ἐστὶν ὁσιότης οἷον δίκαιον εἶναι πρᾶγμα , οὐδὲ δικαιοσύνη οἷον ὅσιον ἀλλ’ οἷον μὴ ὅσιον · ἡ δ’ ὁσιότης οἷον μὴ δίκαιον , ἀλλ’ ἄδικον ἄρα , τὸ δὲ ἀνόσιον ; ” 
τί αὐτῷ ἀποκρινούμεθα ; 
ἐγὼ μὲν γὰρ αὐτὸς ὑπέρ γε ἐμαυτοῦ φαίην ἂν καὶ τὴν δικαιοσύνην ὅσιον εἶναι καὶ τὴν ὁσιότητα δίκαιον · καὶ ὑπὲρ σοῦ δέ , εἴ με ἐῴης , ταὐτὰ ἂν ταῦτα ἀποκρινοίμην , ὅτι ἤτοι ταὐτόν γ’ ἐστιν δικαιότης ὁσιότητι ἢ ὅτι ὁμοιότατον , καὶ μάλιστα πάντων ἥ τε δικαιοσύνη οἷον ὁσιότης καὶ ἡ ὁσιότης οἷον δικαιοσύνη . 
ἀλλ’ ὅρα εἰ διακωλύεις ἀποκρίνεσθαι , ἢ καὶ σοὶ συνδοκεῖ οὕτως . 
οὐ πάνυ μοι δοκεῖ , ἔφη , ὦ Σώκρατες , οὕτως ἁπλοῦν εἶναι , ὥστε συγχωρῆσαι τήν τε δικαιοσύνην ὅσιον εἶναι καὶ τὴν ὁσιότητα δίκαιον , ἀλλά τί μοι δοκεῖ ἐν αὐτῷ διάφορον εἶναι . 
ἀλλὰ τί τοῦτο διαφέρει ; 
ἔφη · εἰ γὰρ βούλει , ἔστω ἡμῖν καὶ δικαιοσύνη ὅσιον καὶ ὁσιότης δίκαιον . 
μή μοι , ἦν δ’ ἐγώ · οὐδὲν γὰρ δέομαι τὸ “εἰ βούλει” 
τοῦτο καὶ “εἴ σοι δοκεῖ” 
ἐλέγχεσθαι , ἀλλ’ ἐμέ τε καὶ σέ · τὸ δ’ “ἐμέ τε καὶ σέ” 
τοῦτο λέγω , οἰόμενος οὕτω τὸν λόγον βέλτιστ’ ἂν ἐλέγχεσθαι , εἴ τις τὸ “εἴ” 
ἀφέλοι αὐτοῦ . 
ἀλλὰ μέντοι , ἦ δ’ ὅς , προσέοικέν τι δικαιοσύνη ὁσιότητι · καὶ γὰρ ὁτιοῦν ὁτῳοῦν ἁμῇ γέ πῃ προσέοικεν . 
τὸ γὰρ λευκὸν τῷ μέλανι ἔστιν ὅπῃ προσέοικεν , καὶ τὸ σκληρὸν τῷ μαλακῷ , καὶ τἆλλα ἃ δοκεῖ ἐναντιώτατα εἶναι ἀλλήλοις · καὶ ἃ τότε ἔφαμεν ἄλλην δύναμιν ἔχειν καὶ οὐκ εἶναι τὸ ἕτερον οἷον τὸ ἕτερον , τὰ τοῦ προσώπου μόρια , ἁμῇ γέ πῃ προσέοικεν καὶ ἔστιν τὸ ἕτερον οἷον τὸ ἕτερον . 
ὥστε τούτῳ γε τῷ τρόπῳ κἂν ταῦτα ἐλέγχοις , εἰ βούλοιο , ὡς ἅπαντά ἐστιν ὅμοια ἀλλήλοις . 
ἀλλ’ οὐχὶ τὰ ὅμοιόν τι ἔχοντα ὅμοια δίκαιον καλεῖν , οὐδὲ τὰ ἀνόμοιόν τι ἔχοντα ἀνόμοια , κἂν πάνυ σμικρὸν ἔχῃ τὸ ὅμοιον . 
καὶ ἐγὼ θαυμάσας εἶπον πρὸς αὐτόν · ἦ γὰρ οὕτω σοι τὸ δίκαιον καὶ τὸ ὅσιον πρὸς ἄλληλα ἔχει , ὥστε ὅμοιόν τι σμικρὸν ἔχειν ἀλλήλοις ; 
οὐ πάνυ , ἔφη , οὕτως , οὐ μέντοι οὐδὲ αὖ ὡς σύ μοι δοκεῖς οἴεσθαι . 
ἀλλὰ μήν , ἔφην ἐγώ , ἐπειδὴ δυσχερῶς δοκεῖς μοι ἔχειν πρὸς τοῦτο , τοῦτο μὲν ἐάσωμεν , τόδε δὲ ἄλλο ὧν ἔλεγες ἐπισκεψώμεθα . 
ἀφροσύνην τι καλεῖς ; 
ἔφη . 
τούτῳ τῷ πράγματι οὐ πᾶν τοὐναντίον ἐστὶν ἡ σοφία ; 
ἔμοιγε δοκεῖ , ἔφη . 
πότερον δὲ ὅταν πράττωσιν ἅνθρωποι ὀρθῶς τε καὶ ὠφελίμως , τότε σωφρονεῖν σοι δοκοῦσιν οὕτω πράττοντες , ἢ [εἰ] 
τοὐναντίον [ἔπραττον] ; 
σωφρονεῖν , ἔφη . 
οὐκοῦν σωφροσύνῃ σωφρονοῦσιν ; 
ἀνάγκη . 
οὐκοῦν οἱ μὴ ὀρθῶς πράττοντες ἀφρόνως πράττουσιν καὶ οὐ σωφρονοῦσιν οὕτω πράττοντες ; 
συνδοκεῖ μοι , ἔφη . 
τοὐναντίον ἄρα ἐστὶν τὸ ἀφρόνως πράττειν τῷ σωφρόνως ; 
ἔφη . 
οὐκοῦν τὰ μὲν ἀφρόνως πραττόμενα ἀφροσύνῃ πράττεται , τὰ δὲ σωφρόνως σωφροσύνῃ ; 
ὡμολόγει . 
οὐκοῦν εἴ τι ἰσχύϊ πράττεται , ἰσχυρῶς πράττεται , καὶ εἴ τι ἀσθενείᾳ , ἀσθενῶς ; 
ἐδόκει . 
καὶ εἴ τι μετὰ τάχους , ταχέως , καὶ εἴ τι μετὰ βραδυτῆτος , βραδέως ; 
ἔφη . 
καὶ εἴ τι δὴ ὡσαύτως πράττεται , ὑπὸ τοῦ αὐτοῦ πράττεται , καὶ εἴ τι ἐναντίως , ὑπὸ τοῦ ἐναντίου ; 
συνέφη . 
φέρε δή , ἦν δ’ ἐγώ , ἔστιν τι καλόν ; 
συνεχώρει . 
τούτῳ ἔστιν τι ἐναντίον πλὴν τὸ αἰσχρόν ; 
οὐκ ἔστιν . 
τί δέ ; 
ἔστιν τι ἀγαθόν ; 
ἔστιν . 
τούτῳ ἔστιν τι ἐναντίον πλὴν τὸ κακόν ; 
οὐκ ἔστιν . 
τί δέ ; 
ἔστιν τι ὀξὺ ἐν φωνῇ ; 
ἔφη . 
τούτῳ μὴ ἔστιν τι ἐναντίον ἄλλο πλὴν τὸ βαρύ ; 
οὐκ ἔφη . 
οὐκοῦν , ἦν δ’ ἐγώ , ἑνὶ ἑκάστῳ τῶν ἐναντίων ἓν μόνον ἐστὶν ἐναντίον καὶ οὐ πολλά ; 
συνωμολόγει . 
ἴθι δή , ἦν δ’ ἐγώ , ἀναλογισώμεθα τὰ ὡμολογημένα ἡμῖν . 
ὡμολογήκαμεν ἓν ἑνὶ μόνον ἐναντίον εἶναι , πλείω δὲ μή ; 
ὡμολογήκαμεν . 
τὸ δὲ ἐναντίως πραττόμενον ὑπὸ ἐναντίων πράττεσθαι ; 
ἔφη . 
ὡμολογήκαμεν δὲ ἐναντίως πράττεσθαι ὃ ἂν ἀφρόνως πράττηται τῷ σωφρόνως πραττομένῳ ; 
ἔφη . 
τὸ δὲ σωφρόνως πραττόμενον ὑπὸ σωφροσύνης πράττεσθαι , τὸ δὲ ἀφρόνως ὑπὸ ἀφροσύνης ; 
συνεχώρει . 
οὐκοῦν εἴπερ ἐναντίως πράττεται , ὑπὸ ἐναντίου πράττοιτ’ ἄν ; 
ναί . 
πράττεται δὲ τὸ μὲν ὑπὸ σωφροσύνης , τὸ δὲ ὑπὸ ἀφροσύνης ; 
ναί . 
ἐναντίως ; 
πάνυ γε . 
οὐκοῦν ὑπὸ ἐναντίων ὄντων ; 
ναί . 
ἐναντίον ἄρ’ ἐστὶν ἀφροσύνη σωφροσύνης ; 
φαίνεται . 
μέμνησαι οὖν ὅτι ἐν τοῖς ἔμπροσθεν ὡμολόγηται ἡμῖν ἀφροσύνη σοφίᾳ ἐναντίον εἶναι ; 
συνωμολόγει . 
ἓν δὲ ἑνὶ μόνον ἐναντίον εἶναι ; 
φημί . 
πότερον οὖν , ὦ Πρωταγόρα , λύσωμεν τῶν λόγων ; 
τὸ ἓν ἑνὶ μόνον ἐναντίον εἶναι , ἢ ἐκεῖνον ἐν ᾧ ἐλέγετο ἕτερον εἶναι σωφροσύνης σοφία , μόριον δὲ ἑκάτερον ἀρετῆς , καὶ πρὸς τῷ ἕτερον εἶναι καὶ ἀνόμοια καὶ αὐτὰ καὶ αἱ δυνάμεις αὐτῶν , ὥσπερ τὰ τοῦ προσώπου μόρια ; 
πότερον οὖν δὴ λύσωμεν ; 
οὗτοι γὰρ οἱ λόγοι ἀμφότεροι οὐ πάνυ μουσικῶς λέγονται · οὐ γὰρ συνᾴδουσιν οὐδὲ συναρμόττουσιν ἀλλήλοις . 
πῶς γὰρ ἂν συνᾴδοιεν , εἴπερ γε ἀνάγκη ἑνὶ μὲν ἓν μόνον ἐναντίον εἶναι , πλείοσιν δὲ μή , τῇ δὲ ἀφροσύνῃ ἑνὶ ὄντι σοφία ἐναντία καὶ σωφροσύνη αὖ φαίνεται · ἦ γάρ , ὦ Πρωταγόρα , ἔφην ἐγώ , ἢ ἄλλως πως ; 
ὡμολόγησεν καὶ μάλ’ ἀκόντως . 
οὐκοῦν ἓν ἂν εἴη ἡ σωφροσύνη καὶ ἡ σοφία ; 
τὸ δὲ πρότερον αὖ ἐφάνη ἡμῖν ἡ δικαιοσύνη καὶ ἡ ὁσιότης σχεδόν τι ταὐτὸν ὄν.ἴθι δή , ἦν δ’ ἐγώ , ὦ Πρωταγόρα , μὴ ἀποκάμωμεν ἀλλὰ καὶ τὰ λοιπὰ διασκεψώμεθα . 
ἆρά τίς σοι δοκεῖ ἀδικῶν ἄνθρωπος σωφρονεῖν , ὅτι ἀδικεῖ ; 
αἰσχυνοίμην ἂν ἔγωγ’ , ἔφη , ὦ Σώκρατες , τοῦτο ὁμολογεῖν , ἐπεὶ πολλοί γέ φασιν τῶν ἀνθρώπων . 
πότερον οὖν πρὸς ἐκείνους τὸν λόγον ποιήσομαι , ἔφην , ἢ πρὸς σέ ; 
εἰ βούλει , ἔφη , πρὸς τοῦτον πρῶτον τὸν λόγον διαλέχθητι τὸν τῶν πολλῶν . 
ἀλλ’ οὐδέν μοι διαφέρει , ἐὰν μόνον σύ γε ἀποκρίνῃ , εἴτ’ οὖν δοκεῖ σοι ταῦτα εἴτε μή · τὸν γὰρ λόγον ἔγωγε μάλιστα ἐξετάζω , συμβαίνει μέντοι ἴσως καὶ ἐμὲ τὸν ἐρωτῶντα καὶ τὸν ἀποκρινόμενον ἐξετάζεσθαι . 
τὸ μὲν οὖν πρῶτον ἐκαλλωπίζετο ἡμῖν ὁ Πρωταγόρας—τὸν γὰρ λόγον ᾐτιᾶτο δυσχερῆ εἶναι—ἔπειτα μέντοι συνεχώρησεν ἀποκρίνεσθαι . 
ἴθι δή , ἔφην ἐγώ , ἐξ ἀρχῆς μοι ἀπόκριναι . 
δοκοῦσί τινές σοι σωφρονεῖν ἀδικοῦντες ; 
ἔστω , ἔφη . 
τὸ δὲ σωφρονεῖν λέγεις εὖ φρονεῖν ; 
ἔφη . 
τὸ δ’ εὖ φρονεῖν εὖ βουλεύεσθαι , ὅτι ἀδικοῦσιν ; 
ἔστω , ἔφη . 
πότερον , ἦν δ’ ἐγώ , εἰ εὖ πράττουσιν ἀδικοῦντες ἢ εἰ κακῶς ; 
εἰ εὖ . 
λέγεις οὖν ἀγαθὰ ἄττα εἶναι ; 
λέγω . 
ἆρ’ οὖν , ἦν δ’ ἐγώ , ταῦτ’ ἐστὶν ἀγαθὰ ἅ ἐστιν ὠφέλιμα τοῖς ἀνθρώποις ; 
καὶ ναὶ μὰ Δί’ , ἔφη , κἂν μὴ τοῖς ἀνθρώποις ὠφέλιμα ᾖ , ἔγωγε καλῶ ἀγαθά . 
καί μοι ἐδόκει ὁ Πρωταγόρας ἤδη τετραχύνθαι τε καὶ ἀγωνιᾶν καὶ παρατετάχθαι πρὸς τὸ ἀποκρίνεσθαι · ἐπειδὴ οὖν ἑώρων αὐτὸν οὕτως ἔχοντα , εὐλαβούμενος ἠρέμα ἠρόμην . 
πότερον , ἦν δ’ ἐγώ , λέγεις , ὦ 
Πρωταγόρα , ἃ μηδενὶ ἀνθρώπων ὠφέλιμά ἐστιν , ἢ ἃ μηδὲ τὸ παράπαν ὠφέλιμα ; 
καὶ τὰ τοιαῦτα σὺ ἀγαθὰ καλεῖς ; 
οὐδαμῶς , ἔφη · ἀλλ’ ἔγωγε πολλὰ οἶδ’ ἃ ἀνθρώποις μὲν ἀνωφελῆ ἐστι , καὶ σιτία καὶ ποτὰ καὶ φάρμακα καὶ ἄλλα μυρία , τὰ δέ γε ὠφέλιμα · τὰ δὲ ἀνθρώποις μὲν οὐδέτερα , ἵπποις δέ · τὰ δὲ βουσὶν μόνον , τὰ δὲ κυσίν · τὰ δέ γε τούτων μὲν οὐδενί , δένδροις δέ · τὰ δὲ τοῦ δένδρου ταῖς μὲν ῥίζαις ἀγαθά , ταῖς δὲ βλάσταις πονηρά , οἷον καὶ ἡ κόπρος πάντων τῶν φυτῶν ταῖς μὲν ῥίζαις ἀγαθὸν παραβαλλομένη , εἰ δ’ ἐθέλοις ἐπὶ τοὺς πτόρθους καὶ τοὺς νέους κλῶνας ἐπιβάλλειν , πάντα ἀπόλλυσιν · ἐπεὶ καὶ τὸ ἔλαιον τοῖς μὲν φυτοῖς ἅπασίν ἐστιν πάγκακον καὶ ταῖς θριξὶν πολεμιώτατον ταῖς τῶν ἄλλων ζῴων πλὴν ταῖς τοῦ ἀνθρώπου , ταῖς δὲ τοῦ ἀνθρώπου ἀρωγὸν καὶ τῷ ἄλλῳ σώματι . 
οὕτω δὲ ποικίλον τί ἐστιν τὸ ἀγαθὸν καὶ παντοδαπόν , ὥστε καὶ ἐνταῦθα τοῖς μὲν ἔξωθεν τοῦ σώματος ἀγαθόν ἐστιν τῷ ἀνθρώπῳ , τοῖς δ’ ἐντὸς ταὐτὸν τοῦτο κάκιστον · καὶ διὰ τοῦτο οἱ ἰατροὶ πάντες ἀπαγορεύουσιν τοῖς ἀσθενοῦσιν μὴ χρῆσθαι ἐλαίῳ ἀλλ’ ἢ ὅτι σμικροτάτῳ ἐν τούτοις οἷς μέλλει ἔδεσθαι , ὅσον μόνον τὴν δυσχέρειαν κατασβέσαι τὴν ἐπὶ ταῖς αἰσθήσεσι ταῖς διὰ τῶν ῥινῶν γιγνομένην ἐν τοῖς σιτίοις τε καὶ ὄψοις.εἰπόντος οὖν ταῦτα αὐτοῦ οἱ παρόντες ἀνεθορύβησαν ὡς εὖ λέγοι , καὶ ἐγὼ εἶπον · ὦ Πρωταγόρα , ἐγὼ τυγχάνω ἐπιλήσμων τις ὢν ἄνθρωπος , καὶ ἐάν τίς μοι μακρὰ λέγῃ , ἐπιλανθάνομαι περὶ οὗ ἂν ᾖ ὁ λόγος . 
ὥσπερ οὖν εἰ ἐτύγχανον ὑπόκωφος ὤν , ᾤου ἂν χρῆναι , εἴπερ ἔμελλές μοι διαλέξεσθαι , μεῖζον φθέγγεσθαι ἢ πρὸς τοὺς ἄλλους , οὕτω καὶ νῦν , ἐπειδὴ ἐπιλήσμονι ἐνέτυχες , σύντεμνέ μοι τὰς ἀποκρίσεις καὶ βραχυτέρας ποίει , εἰ μέλλω σοι ἕπεσθαι.πῶς οὖν κελεύεις με βραχέα ἀποκρίνεσθαι ; 
ἢ βραχύτερά σοι , ἔφη , ἀποκρίνωμαι ἢ δεῖ ; μηδαμῶς , ἦν δ’ ἐγώ.ἀλλ’ ὅσα δεῖ ; 
ἔφη . 
ναί , ἦν δ’ ἐγώ.πότερα οὖν ὅσα ἐμοὶ δοκεῖ δεῖν ἀποκρίνεσθαι , τοσαῦτά σοι ἀποκρίνωμαι , ἢ ὅσα σοί ; ἀκήκοα γοῦν , ἦν δ’ ἐγώ , ὅτι σὺ οἷός τ’ εἶ καὶ αὐτὸς καὶ ἄλλον διδάξαι περὶ τῶν αὐτῶν καὶ μακρὰ λέγειν , ἐὰν βούλῃ , οὕτως ὥστε τὸν λόγον μηδέποτε ἐπιλιπεῖν , καὶ αὖ βραχέα οὕτως ὥστε μηδένα σοῦ ἐν βραχυτέροις εἰπεῖν · εἰ οὖν μέλλεις ἐμοὶ διαλέξεσθαι , τῷ ἑτέρῳ χρῶ τρόπῳ πρός με , τῇ βραχυλογίᾳ.ὦ Σώκρατες , ἔφη , ἐγὼ πολλοῖς ἤδη εἰς ἀγῶνα λόγων ἀφικόμην ἀνθρώποις , καὶ εἰ τοῦτο ἐποίουν ὃ σὺ κελεύεις , ὡς ὁ ἀντιλέγων ἐκέλευέν με διαλέγεσθαι , οὕτω διελεγόμην , οὐδενὸς ἂν βελτίων ἐφαινόμην οὐδ’ ἂν ἐγένετο Πρωταγόρου ὄνομα ἐν τοῖς Ἕλλησιν.καὶ ἐγώ—ἔγνων γὰρ ὅτι οὐκ ἤρεσεν αὐτὸς αὑτῷ ταῖς ἀποκρίσεσιν ταῖς ἔμπροσθεν , καὶ ὅτι οὐκ ἐθελήσοι ἑκὼν εἶναι ἀποκρινόμενος διαλέγεσθαι—ἡγησάμενος οὐκέτι ἐμὸν ἔργον εἶναι παρεῖναι ἐν ταῖς συνουσίαις , ἀλλά τοι , ἔφην , ὦ Πρωταγόρα , οὐδ’ ἐγὼ λιπαρῶς ἔχω παρὰ τὰ σοὶ δοκοῦντα τὴν συνουσίαν ἡμῖν γίγνεσθαι , ἀλλ’ ἐπειδὰν σὺ βούλῃ διαλέγεσθαι ὡς ἐγὼ δύναμαι ἕπεσθαι , τότε σοι διαλέξομαι . 
σὺ μὲν γάρ , ὡς λέγεται περὶ σοῦ , φὴ|ς δὲ καὶ αὐτός , καὶ ἐν μακρολογίᾳ καὶ ἐν βραχυλογίᾳ οἷός τ’ εἶ συνουσίας ποιεῖσθαι 
—σοφὸς γὰρ εἶ—ἐγὼ δὲ τὰ μακρὰ ταῦτα ἀδύνατος , ἐπεὶ ἐβουλόμην ἂν οἷός τ’ εἶναι . 
ἀλλὰ σὲ ἐχρῆν ἡμῖν συγχωρεῖν τὸν ἀμφότερα δυνάμενον , ἵνα ἡ συνουσία ἐγίγνετο · νῦν δὲ ἐπειδὴ οὐκ ἐθέλεις καὶ ἐμοί τις ἀσχολία ἐστὶν καὶ οὐκ ἂν οἷός τ’ εἴην σοι παραμεῖναι ἀποτείνοντι μακροὺς λόγους—ἐλθεῖν γάρ ποί με δεῖ—εἶμι · ἐπεὶ καὶ ταῦτ’ ἂν ἴσως οὐκ ἀηδῶς σου ἤκουον.καὶ ἅμα ταῦτ’ εἰπὼν ἀνιστάμην ὡς ἀπιών · καί μου ἀνισταμένου ἐπιλαμβάνεται ὁ Καλλίας τῆς χειρὸς τῇ δεξιᾷ , τῇ δ’ ἀριστερᾷ ἀντελάβετο τοῦ τρίβωνος τουτουΐ , καὶ εἶπεν · οὐκ ἀφήσομέν σε , ὦ Σώκρατες · ἐὰν γὰρ σὺ ἐξέλθῃς , οὐχ ὁμοίως ἡμῖν ἔσονται οἱ διάλογοι . 
δέομαι οὖν σου παραμεῖναι ἡμῖν · ὡς ἐγὼ οὐδ’ ἂν ἑνὸς ἥδιον ἀκούσαιμι ἢ σοῦ τε καὶ Πρωταγόρου διαλεγομένων . 
ἀλλὰ χάρισαι ἡμῖν πᾶσιν.καὶ ἐγὼ εἶπον—ἤδη δὲ ἀνειστήκη ὡς ἐξιών—ὦ παῖ Ἱππονίκου , ἀεὶ μὲν ἔγωγέ σου τὴν φιλοσοφίαν ἄγαμαι , ἀτὰρ καὶ νῦν ἐπαινῶ καὶ φιλῶ , ὥστε βουλοίμην ἂν χαρίζεσθαί σοι , εἴ μου δυνατὰ δέοιο · νῦν δ’ ἐστὶν ὥσπερ ἂν εἰ δέοιό μου Κρίσωνι τῷ Ἱμεραίῳ δρομεῖ ἀκμάζοντι ἕπεσθαι , ἢ τῶν δολιχοδρόμων τῳ ἢ τῶν ἡμεροδρόμων διαθεῖν τε καὶ ἕπεσθαι , εἴποιμι ἄν σοι ὅτι πολὺ σοῦ μᾶλλον ἐγὼ ἐμαυτοῦ δέομαι θέουσιν τούτοις ἀκολουθεῖν , ἀλλ’ οὐ γὰρ δύναμαι , ἀλλ’ εἴ τι δέῃ θεάσασθαι ἐν τῷ αὐτῷ ἐμέ τε καὶ Κρίσωνα θέοντας , τούτου δέου συγκαθεῖναι · ἐγὼ μὲν γὰρ οὐ δύναμαι ταχὺ θεῖν , οὗτος δὲ δύναται βραδέως . 
εἰ οὖν ἐπιθυμεῖς ἐμοῦ καὶ Πρωταγόρου ἀκούειν , τούτου δέου , ὥσπερ τὸ πρῶτόν μοι ἀπεκρίνατο διὰ βραχέων τε καὶ αὐτὰ τὰ ἐρωτώμενα , οὕτω καὶ νῦν ἀποκρίνεσθαι · 
εἰ δὲ μή , τίς ὁ τρόπος ἔσται τῶν διαλόγων ; 
χωρὶς γὰρ ἔγωγ’ ᾤμην εἶναι τὸ συνεῖναί τε ἀλλήλοις διαλεγομένους καὶ τὸ δημηγορεῖν.ἀλλ’—ὁρᾷς ; 
—ἔφη , ὦ Σώκρατες , δίκαια δοκεῖ λέγειν Πρωταγόρας ἀξιῶν αὑτῷ τε ἐξεῖναι διαλέγεσθαι ὅπως βούλεται , καὶ σὺ ὅπως ἂν αὖ σὺ βούλῃ.ὑπολαβὼν οὖν ὁ Ἀλκιβιάδης , οὐ καλῶς λέγεις , ἔφη , ὦ Καλλία · Σωκράτης μὲν γὰρ ὅδε ὁμολογεῖ μὴ μετεῖναί οἱ μακρολογίας καὶ παραχωρεῖ Πρωταγόρᾳ , τοῦ δὲ διαλέγεσθαι οἷός τ’ εἶναι καὶ ἐπίστασθαι λόγον τε δοῦναι καὶ δέξασθαι θαυμάζοιμ’ ἂν εἴ τῳ ἀνθρώπων παραχωρεῖ . 
εἰ μὲν οὖν καὶ Πρωταγόρας ὁμολογεῖ φαυλότερος εἶναι Σωκράτους διαλεχθῆναι , ἐξαρκεῖ Σωκράτει · εἰ δὲ ἀντιποιεῖται , διαλεγέσθω ἐρωτῶν τε καὶ ἀποκρινόμενος , μὴ ἐφ’ ἑκάστῃ ἐρωτήσει μακρὸν λόγον ἀποτείνων , ἐκκρούων τοὺς λόγους καὶ οὐκ ἐθέλων διδόναι λόγον , ἀλλ’ ἀπομηκύνων ἕως ἂν ἐπιλάθωνται περὶ ὅτου τὸ ἐρώτημα ἦν οἱ πολλοὶ τῶν ἀκουόντων · ἐπεὶ Σωκράτη γε ἐγὼ ἐγγυῶμαι μὴ ἐπιλήσεσθαι , οὐχ ὅτι παίζει καί φησιν ἐπιλήσμων εἶναι . 
ἐμοὶ μὲν οὖν δοκεῖ ἐπιεικέστερα Σωκράτης λέγειν · χρὴ γὰρ ἕκαστον τὴν ἑαυτοῦ γνώμην ἀποφαίνεσθαι.μετὰ δὲ τὸν Ἀλκιβιάδην , ὡς ἐγᾦμαι , Κριτίας ἦν ὁ εἰπών · ὦ Πρόδικε καὶ Ἱππία , Καλλίας μὲν δοκεῖ μοι μάλα πρὸς 
Πρωταγόρου εἶναι , Ἀλκιβιάδης δὲ ἀεὶ φιλόνικός ἐστι πρὸς ὃ ἂν ὁρμήσῃ · ἡμᾶς δὲ οὐδὲν δεῖ συμφιλονικεῖν οὔτε Σωκράτει οὔτε Πρωταγόρᾳ , ἀλλὰ κοινῇ ἀμφοτέρων δεῖσθαι μὴ μεταξὺ διαλῦσαι τὴν συνουσίαν . 
εἰπόντος δὲ αὐτοῦ ταῦτα , ὁ Πρόδικος , καλῶς μοι , ἔφη , δοκεῖς λέγειν , ὦ Κριτία · χρὴ γὰρ τοὺς ἐν τοιοῖσδε λόγοις παραγιγνομένους κοινοὺς μὲν εἶναι ἀμφοῖν τοῖν διαλεγομένοιν ἀκροατάς , ἴσους δὲ μή—ἔστιν γὰρ οὐ ταὐτόν · κοινῇ μὲν γὰρ ἀκοῦσαι δεῖ ἀμφοτέρων , μὴ ἴσον δὲ νεῖμαι ἑκατέρῳ , ἀλλὰ τῷ μὲν σοφωτέρῳ πλέον , τῷ δὲ ἀμαθεστέρῳ ἔλαττον . 
ἐγὼ μὲν καὶ αὐτός , ὦ Πρωταγόρα τε καὶ Σώκρατες , ἀξιῶ ὑμᾶς συγχωρεῖν καὶ ἀλλήλοις περὶ τῶν λόγων ἀμφισβητεῖν μέν , ἐρίζειν δὲ μή—ἀμφισβητοῦσι μὲν γὰρ καὶ δῑ εὔνοιαν οἱ φίλοι τοῖς φίλοις , ἐρίζουσιν δὲ οἱ διάφοροί τε καὶ ἐχθροὶ ἀλλήλοις—καὶ οὕτως ἂν καλλίστη ἡμῖν ἡ συνουσία γίγνοιτο · ὑμεῖς τε γὰρ οἱ λέγοντες μάλιστ’ ἂν οὕτως ἐν ἡμῖν τοῖς ἀκούουσιν εὐδοκιμοῖτε καὶ οὐκ ἐπαινοῖσθε—εὐδοκιμεῖν μὲν γὰρ ἔστιν παρὰ ταῖς ψυχαῖς τῶν ἀκουόντων ἄνευ ἀπάτης , ἐπαινεῖσθαι δὲ ἐν λόγῳ πολλάκις παρὰ δόξαν ψευδομένων— ἡμεῖς τ’ αὖ οἱ ἀκούοντες μάλιστ’ ἂν οὕτως εὐφραινοίμεθα , οὐχ ἡδοίμεσθα—εὐφραίνεσθαι μὲν γὰρ ἔστιν μανθάνοντά τι καὶ φρονήσεως μεταλαμβάνοντα αὐτῇ τῇ διανοίᾳ , ἥδεσθαι δὲ ἐσθίοντά τι ἢ ἄλλο ἡδὺ πάσχοντα αὐτῷ τῷ σώματι.ταῦτα οὖν εἰπόντος τοῦ Προδίκου πολλοὶ πάνυ τῶν παρόντων ἀπεδέξαντο · μετὰ δὲ τὸν πρόδικον Ἱππίας ὁ σοφὸς εἶπεν , ὦ ἄνδρες , ἔφη , οἱ παρόντες , ἡγοῦμαι ἐγὼ ὑμᾶς συγγενεῖς τε καὶ οἰκείους καὶ πολίτας ἅπαντας εἶναι— φύσει , οὐ νόμῳ · τὸ γὰρ ὅμοιον τῷ ὁμοίῳ φύσει συγγενές ἐστιν , ὁ δὲ νόμος , τύραννος ὢν τῶν ἀνθρώπων , πολλὰ παρὰ τὴν φύσιν βιάζεται—ἡμᾶς οὖν αἰσχρὸν τὴν μὲν φύσιν τῶν πραγμάτων εἰδέναι , σοφωτάτους δὲ ὄντας τῶν Ἑλλήνων , καὶ κατ’ αὐτὸ τοῦτο νῦν συνεληλυθότας τῆς τε Ἑλλάδος εἰς αὐτὸ τὸ πρυτανεῖον τῆς σοφίας καὶ αὐτῆς τῆς πόλεως εἰς τὸν μέγιστον καὶ ὀλβιώτατον οἶκον τόνδε , μηδὲν τούτου τοῦ ἀξιώματος ἄξιον ἀποφήνασθαι , ἀλλ’ ὥσπερ τοὺς φαυλοτάτους τῶν ἀνθρώπων διαφέρεσθαι ἀλλήλοις . 
ἐγὼ μὲν οὖν καὶ δέομαι καὶ συμβουλεύω , ὦ Πρωταγόρα τε καὶ Σώκρατες , συμβῆναι ὑμᾶς ὥσπερ ὑπὸ διαιτητῶν ἡμῶν συμβιβαζόντων εἰς τὸ μέσον , καὶ μήτε σὲ τὸ ἀκριβὲς τοῦτο εἶδος τῶν διαλόγων ζητεῖν τὸ κατὰ βραχὺ λίαν , εἰ μὴ ἡδὺ Πρωταγόρᾳ , ἀλλ’ ἐφεῖναι καὶ χαλάσαι τὰς ἡνίας τοῖς λόγοις , ἵνα μεγαλοπρεπέστεροι καὶ εὐσχημονέστεροι ἡμῖν φαίνωνται , μήτ’ αὖ Πρωταγόραν πάντα κάλων ἐκτείναντα , οὐρίᾳ ἐφέντα , φεύγειν εἰς τὸ πέλαγος τῶν λόγων ἀποκρύψαντα γῆν , ἀλλὰ μέσον τι ἀμφοτέρους τεμεῖν . 
ὣς οὖν ποιήσετε , καὶ πείθεσθέ μοι ῥαβδοῦχον καὶ ἐπιστάτην καὶ πρύτανιν ἑλέσθαι ὃς ὑμῖν φυλάξει τὸ μέτριον μῆκος τῶν λόγων ἑκατέρου.ταῦτα ἤρεσε τοῖς παροῦσι , καὶ πάντες ἐπῄνεσαν , καὶ ἐμέ τε ὁ Καλλίας οὐκ ἔφη ἀφήσειν καὶ ἑλέσθαι ἐδέοντο ἐπιστάτην . 
εἶπον οὖν ἐγὼ ὅτι αἰσχρὸν εἴη βραβευτὴν ἑλέσθαι τῶν λόγων . 
εἴτε γὰρ χείρων ἔσται ἡμῶν ὁ αἱρεθείς , οὐκ ὀρθῶς ἂν ἔχοι τὸν χείρω τῶν βελτιόνων ἐπιστατεῖν , εἴτε ὅμοιος , οὐδ’ οὕτως ὀρθῶς · ὁ γὰρ ὅμοιος ἡμῖν ὅμοια καὶ ποιήσει , ὥστε ἐκ περιττοῦ ᾑρήσεται . 
ἀλλὰ δὴ βελτίονα ἡμῶν αἱρήσεσθε . 
τῇ μὲν ἀληθείᾳ , ὡς ἐγᾦμαι , ἀδύνατον ὑμῖν ὥστε Πρωταγόρου τοῦδε σοφώτερόν τινα ἑλέσθαι · εἰ δὲ αἱρήσεσθε μὲν μηδὲν βελτίω , φήσετε δέ , αἰσχρὸν καὶ τοῦτο τῷδε γίγνεται , ὥσπερ φαύλῳ ἀνθρώπῳ ἐπιστάτην αἱρεῖσθαι , ἐπεὶ τό γ’ ἐμὸν οὐδέν μοι διαφέρει . 
ἀλλ’ οὑτωσὶ ἐθέλω ποιῆσαι , ἵν’ ὃ προθυμεῖσθε συνουσία τε καὶ διάλογοι ἡμῖν γίγνωνται · εἰ μὴ βούλεται 
Πρωταγόρας ἀποκρίνεσθαι , οὗτος μὲν ἐρωτάτω , ἐγὼ δὲ ἀποκρινοῦμαι , καὶ ἅμα πειράσομαι αὐτῷ δεῖξαι ὡς ἐγώ φημι χρῆναι τὸν ἀποκρινόμενον ἀποκρίνεσθαι · ἐπειδὰν δὲ ἐγὼ ἀποκρίνωμαι ὁπόσ’ ἂν οὗτος βούληται ἐρωτᾶν , πάλιν οὗτος ἐμοὶ λόγον ὑποσχέτω ὁμοίως . 
ἐὰν οὖν μὴ δοκῇ πρόθυμος εἶναι πρὸς αὐτὸ τὸ ἐρωτώμενον ἀποκρίνεσθαι , καὶ ἐγὼ καὶ ὑμεῖς κοινῇ δεησόμεθα αὐτοῦ ἅπερ ὑμεῖς ἐμοῦ , μὴ διαφθείρειν τὴν συνουσίαν · 
καὶ οὐδὲν δεῖ τούτου ἕνεκα ἕνα ἐπιστάτην γενέσθαι , ἀλλὰ πάντες κοινῇ ἐπιστατήσετε . 
ἐδόκει πᾶσιν οὕτω ποιητέον εἶναι · καὶ ὁ Πρωταγόρας πάνυ μὲν οὐκ ἤθελεν , ὅμως δὲ ἠναγκάσθη ὁμολογῆσαι ἐρωτήσειν , καὶ ἐπειδὰν ἱκανῶς ἐρωτήσῃ , πάλιν δώσειν λόγον κατὰ σμικρὸν ἀποκρινόμενος.ἤρξατο οὖν ἐρωτᾶν οὑτωσί πως · 
ἡγοῦμαι , ἔφη , ὦ Σώκρατες , ἐγὼ ἀνδρὶ παιδείας μέγιστον μέρος εἶναι περὶ ἐπῶν δεινὸν εἶναι · ἔστιν δὲ τοῦτο τὰ ὑπὸ τῶν ποιητῶν λεγόμενα οἷόν τ’ εἶναι συνιέναι ἅ τε ὀρθῶς πεποίηται καὶ ἃ μή , καὶ ἐπίστασθαι διελεῖν τε καὶ ἐρωτώμενον λόγον δοῦναι . 
καὶ δὴ καὶ νῦν ἔσται τὸ ἐρώτημα περὶ τοῦ αὐτοῦ μὲν περὶ οὗπερ ἐγώ τε καὶ σὺ νῦν διαλεγόμεθα , περὶ ἀρετῆς , μετενηνεγμένον δ’ εἰς ποίησιν · τοσοῦτον μόνον διοίσει . 
λέγει γάρ που Σιμωνίδης πρὸς Σκόπαν τὸν Κρέοντος ὑὸν τοῦ Θετταλοῦ ὅτι— ἄνδρ’ ἀγαθὸν μὲν ἀλαθέως γενέσθαι χαλεπόν , χερσίν τε καὶ ποσὶ καὶ νόῳ τετράγωνον , ἄνευ ψόγουτετυγμένον.σιμονιδες φρ . 
37.1.1τοῦτο ἐπίστασαι τὸ ᾆσμα , ἢ πᾶν σοι διεξέλθω ; καὶ ἐγὼ εἶπον ὅτι οὐδὲν δεῖ · ἐπίσταμαί τε γάρ , καὶ πάνυ μοι τυγχάνει μεμεληκὸς τοῦ ᾄσματος.εὖ , ἔφη , λέγεις . 
πότερον οὖν καλῶς σοι δοκεῖ πεποιῆσθαι καὶ ὀρθῶς , ἢ οὔ ; 
πάνυ , ἔφην ἐγώ , <καλῶς> 
τε καὶ ὀρθῶς . 
δοκεῖ δέ σοι καλῶς πεποιῆσθαι , εἰ ἐναντία λέγει αὐτὸς αὑτῷ ὁ ποιητής ; 
οὐ καλῶς , ἦν δ’ ἐγώ . 
ὅρα δή , ἔφη , βέλτιον . 
ἀλλ’ , ὠγαθέ , ἔσκεμμαι ἱκανῶς . 
οἶσθα οὖν , ἔφη , ὅτι προιόντος τοῦ ᾄσματος λέγει που—οὐδέ μοι ἐμμελέως τὸ Πιττάκειον νέμεται , καίτοι σοφοῦ παρὰ φωτὸς εἰρημένον · χαλεπὸν φάτ’ ἐσθλὸνἔμμεναι.σιμονιδες φρ . 
37.1.11ἐννοεῖς ὅτι ὁ αὐτὸς οὗτος καὶ τάδε λέγει κἀκεῖνα τὰ ἔμπροσθεν ; 
οἶδα , ἦν δ’ ἐγώ . 
δοκεῖ οὖν σοι , ἔφη , ταῦτα ἐκείνοις ὁμολογεῖσθαι ; 
φαίνεται ἔμοιγε (καὶ ἅμα μέντοι ἐφοβούμην μὴ τὶ λέγοἰ 
ἀτάρ , ἔφην ἐγώ , σοὶ οὐ φαίνεται ; 
πῶς γὰρ ἂν φαίνοιτο ὁμολογεῖν αὐτὸς ἑαυτῷ ὁ ταῦτα ἀμφότερα λέγων , ὅς γε τὸ μὲν πρῶτον αὐτὸς ὑπέθετο χαλεπὸν εἶναι ἄνδρα ἀγαθὸν γενέσθαι ἀλαθείᾳ , ὀλίγον δὲ τοῦ ποιήματος εἰς τὸ πρόσθεν προελθὼν ἐπελάθετο , καὶ Πιττακὸν τὸν ταὐτὰ λέγοντα ἑαυτῷ , ὅτι χαλεπὸν ἐσθλὸν ἔμμεναι , τοῦτον μέμφεταί τε καὶ οὔ φησιν ἀποδέχεσθαι αὐτοῦ τὰ αὐτὰ ἑαυτῷ λέγοντος ; 
καίτοι ὁπότε τὸν ταὐτὰ λέγοντα αὑτῷ μέμφεται , δῆλον ὅτι καὶ ἑαυτὸν μέμφεται , ὥστε ἤτοι τὸ πρότερον ἢ ὕστερον οὐκ ὀρθῶς λέγει.εἰπὼν οὖν ταῦτα πολλοῖς θόρυβον παρέσχεν καὶ ἔπαινον τῶν ἀκουόντων · καὶ ἐγὼ τὸ μὲν πρῶτον , ὡσπερεὶ ὑπὸ ἀγαθοῦ πύκτου πληγείς , ἐσκοτώθην τε καὶ ἰλιγγίασα εἰπόντος αὐτοῦ ταῦτα καὶ τῶν ἄλλων ἐπιθορυβησάντων · ἔπειτα—ὥς γε πρὸς σὲ εἰρῆσθαι τἀληθῆ , ἵνα μοι χρόνος ἐγγένηται τῇ σκέψει τί λέγοι ὁ ποιητής—τρέπομαι πρὸς τὸν πρόδικον , καὶ καλέσας αὐτόν , ὦ Πρόδικε , ἔφην ἐγώ , σὸς μέντοι Σιμωνίδης πολίτης · 
δίκαιος εἶ βοηθεῖν τῷ ἀνδρί . 
δοκῶ οὖν μοι ἐγὼ παρακαλεῖν σέ · ὥσπερ ἔφη Ὅμηρος τὸν Σκάμανδρον πολιορκούμενον ὑπὸ τοῦ Ἀχιλλέως τὸν Σιμόεντα παρακαλεῖν , εἰπόντα—φίλε κασίγνητε , σθένος ἀνέρος ἀμφότεροί περσχῶμεν , . . .ηομ . 
ιλ . 
21.308ἀτὰρ καὶ ἐγὼ σὲ παρακαλῶ , μὴ ἡμῖν ὁ Πρωταγόρας τὸν Σιμωνίδην ἐκπέρσῃ . 
καὶ γὰρ οὖν καὶ δεῖται τὸ ὑπὲρ Σιμωνίδου ἐπανόρθωμα τῆς σῆς μουσικῆς , ᾗ τό τε βούλεσθαι καὶ ἐπιθυμεῖν διαιρεῖς ὡς οὐ ταὐτὸν ὄν , καὶ ἃ νυνδὴ εἶπες πολλά τε καὶ καλά . 
καὶ νῦν σκόπει εἴ σοι συνδοκεῖ ὅπερ ἐμοί . 
οὐ γὰρ φαίνεται ἐναντία λέγειν αὐτὸς αὑτῷ Σιμωνίδης . 
σὺ γάρ , ὦ Πρόδικε , προαπόφηναι τὴν σὴν γνώμην · ταὐτόν σοι δοκεῖ εἶναι τὸ γενέσθαι καὶ τὸ εἶναι , ἢ ἄλλο ; 
ἄλλο νὴ Δί’ , ἔφη ὁ Πρόδικος . 
οὐκοῦν , ἔφην ἐγώ , ἐν μὲν τοῖς πρώτοις αὐτὸς ὁ Σιμωνίδης τὴν ἑαυτοῦ γνώμην ἀπεφήνατο , ὅτι ἄνδρα ἀγαθὸν ἀληθείᾳ γενέσθαι χαλεπὸν εἴη ; 
ἀληθῆ λέγεις , ἔφη ὁ Πρόδικος . 
τὸν δέ γε Πιττακόν , ἦν δ’ ἐγώ , μέμφεται , οὐχ ὡς οἴεται Πρωταγόρας , ταὐτὸν ἑαυτῷ λέγοντα , ἀλλ’ ἄλλο . 
οὐ γὰρ τοῦτο ὁ Πιττακὸς ἔλεγεν τὸ χαλεπόν , γενέσθαι ἐσθλόν , ὥσπερ ὁ Σιμωνίδης , ἀλλὰ τὸ ἔμμεναι · ἔστιν δὲ οὐ ταὐτόν , ὦ Πρωταγόρα , ὥς φησιν Πρόδικος ὅδε , τὸ εἶναι καὶ τὸ γενέσθαι . 
εἰ δὲ μὴ τὸ αὐτό ἐστιν τὸ εἶναι τῷ γενέσθαι , οὐκ ἐναντία λέγει ὁ Σιμωνίδης αὐτὸς αὑτῷ . 
καὶ ἴσως ἂν 
φαίη Πρόδικος ὅδε καὶ ἄλλοι πολλοὶ καθ’ Ἡσίοδον γενέσθαι μὲν ἀγαθὸν χαλεπὸν εἶναι—τῆς γὰρ ἀρετῆς ἔμπροσθενηες . 
ωδ 289 τοὺς θεοὺς ἱδρῶταηες . 
ωδ 289 θεῖναι—ὅταν δέ τις αὐτῆς εἰς ἄκρον ἵκηται , ῥηϊδίην δἤπειτα πέλειν , χαλεπήν περ ἐοῦσανηες . 
ωδ 289 , ἐκτῆσθαι.ὁ μὲν οὖν Πρόδικος ἀκούσας ταῦτα ἐπῄνεσέν με · ὁ δὲ Πρωταγόρας , τὸ ἐπανόρθωμά σοι , ἔφη , ὦ Σώκρατες , μεῖζον ἁμάρτημα ἔχει ἢ ὃ ἐπανορθοῖς.καὶ ἐγὼ εἶπον · κακὸν ἄρα μοι εἴργασται , ὡς ἔοικεν , ὦ 
Πρωταγόρα , καὶ εἰμί τις γελοῖος ἰατρός · ἰώμενος μεῖζον τὸ νόσημα ποιῶ.ἀλλ’ οὕτως ἔχει , ἔφη.πῶς δή ; 
ἦν δ’ ἐγώ.πολλὴ ἄν , ἔφη , ἀμαθία εἴη τοῦ ποιητοῦ , εἰ οὕτω φαῦλόν τί φησιν εἶναι τὴν ἀρετὴν ἐκτῆσθαι , ὅ ἐστιν πάντων χαλεπώτατον , ὡς ἅπασιν δοκεῖ ἀνθρώποις.καὶ ἐγὼ εἶπον · νὴ τὸν Δία , εἰς καιρόν γε παρατετύχηκεν ἡμῖν ἐν τοῖς λόγοις Πρόδικος ὅδε . 
κινδυνεύει γάρ τοι , ὦ 
Πρωταγόρα , ἡ Προδίκου σοφία θεία τις εἶναι πάλαι , ἤτοι ἀπὸ Σιμωνίδου ἀρξαμένη , ἢ καὶ ἔτι παλαιοτέρα . 
σὺ δὲ ἄλλων πολλῶν ἔμπειρος ὢν ταύτης ἄπειρος εἶναι φαίνῃ , οὐχ ὥσπερ ἐγὼ ἔμπειρος διὰ τὸ μαθητὴς εἶναι Προδίκου τουτουΐ · καὶ νῦν μοι δοκεῖς οὐ μανθάνειν ὅτι καὶ τὸ “χαλεπὸν” 
τοῦτο ἴσως οὐχ οὕτως Σιμωνίδης ὑπελάμβανεν ὥσπερ σὺ ὑπολαμβάνεις , ἀλλ’ ὥσπερ περὶ τοῦ “δεινοῦ” 
Πρόδικός με οὑτοσὶ νουθετεῖ ἑκάστοτε , ὅταν ἐπαινῶν ἐγὼ ἢ σὲ ἢ ἄλλον τινὰ λέγω ὅτι Πρωταγόρας σοφὸς καὶ δεινός ἐστιν ἀνήρ , ἐρωτᾷ εἰ οὐκ αἰσχύνομαι τἀγαθὰ δεινὰ καλῶν . 
τὸ γὰρ δεινόν , φησίν , κακόν ἐστιν · οὐδεὶς γοῦν λέγει ἑκάστοτε “δεινοῦ πλούτου” 
οὐδὲ “δεινῆς εἰρήνης” 
οὐδὲ “δεινῆς ὑγιείας , ” 
ἀλλὰ “δεινῆς νόσου” 
καὶ “δεινοῦ πολέμου” 
καὶ “δεινῆς πενίας , ” 
ὡς τοῦ δεινοῦ κακοῦ ὄντος . 
ἴσως οὖν καὶ τὸ “χαλεπὸν” 
αὖ οἱ Κεῖοι καὶ ὁ Σιμωνίδης ἢ κακὸν ὑπολαμβάνουσι ἢ ἄλλο τι ὃ σὺ οὐ μανθάνεις · ἐρώμεθα οὖν πρόδικον—δίκαιον γὰρ τὴν Σιμωνίδου φωνὴν τοῦτον ἐρωτᾶν—τί ἔλεγεν , ὦ Πρόδικε , τὸ 
“χαλεπὸν” 
Σιμωνίδης ; κακόν , ἔφη.διὰ ταῦτ’ ἄρα καὶ μέμφεται , ἦν δ’ ἐγώ , ὦ Πρόδικε , τὸν Πιττακὸν λέγοντα χαλεπὸν ἐσθλὸν ἔμμεναι , ὥσπερ ἂν εἰ ἤκουεν αὐτοῦ λέγοντος ὅτι ἐστὶν κακὸν ἐσθλὸν ἔμμεναι.ἀλλὰ τί οἴει , ἔφη , λέγειν , ὦ Σώκρατες , Σιμωνίδην ἄλλο ἢ τοῦτο , καὶ ὀνειδίζειν τῷ Πιττακῷ ὅτι τὰ ὀνόματα οὐκ ἠπίστατο ὀρθῶς διαιρεῖν ἅτε Λέσβιος ὢν καὶ ἐν φωνῇ βαρβάρῳ τεθραμμένος ; ἀκούεις δή , ἔφην ἐγώ , ὦ Πρωταγόρα , Προδίκου τοῦδε . 
ἔχεις τι πρὸς ταῦτα λέγειν ; καὶ ὁ Πρωταγόρας , πολλοῦ γε δεῖ , ἔφη , οὕτως ἔχειν , ὦ Πρόδικε · ἀλλ’ ἐγὼ εὖ οἶδ’ ὅτι καὶ Σιμωνίδης τὸ “χαλεπὸν” 
ἔλεγεν ὅπερ ἡμεῖς οἱ ἄλλοι , οὐ τὸ κακόν , ἀλλ’ ὃ ἂν μὴ ῥᾴδιον ᾖ ἀλλὰ διὰ πολλῶν πραγμάτων γίγνηται.ἀλλὰ καὶ ἐγὼ οἶμαι , ἔφην , ὦ Πρωταγόρα , τοῦτο λέγειν Σιμωνίδην , καὶ Πρόδικόν γε τόνδε εἰδέναι , ἀλλὰ παίζειν καὶ σοῦ δοκεῖν ἀποπειρᾶσθαι εἰ οἷός τ’ ἔσῃ τῷ σαυτοῦ λόγῳ βοηθεῖν . 
ἐπεὶ ὅτι γε Σιμωνίδης οὐ λέγει τὸ χαλεπὸν κακόν , μέγα τεκμήριόν ἐστιν εὐθὺς τὸ μετὰ τοῦτο ῥῆμα · λέγει γὰρ ὅτι—θεὸς ἂν μόνος τοῦτ’ ἔχοι γέρας , σιμονιδες φρ . 
37.1.14οὐ δήπου τοῦτό γε λέγων , κακὸν ἐσθλὸν ἔμμεναι , εἶτα τὸν θεόν φησιν μόνον τοῦτο ἂν ἔχειν καὶ τῷ θεῷ τοῦτο γέρας ἀπένειμε μόνῳ · ἀκόλαστον γὰρ ἄν τινα λέγοι Σιμωνίδην ὁ Πρόδικος καὶ οὐδαμῶς Κεῖον . 
ἀλλ’ ἅ μοι δοκεῖ διανοεῖσθαι Σιμωνίδης ἐν τούτῳ τῷ ᾄσματι , ἐθέλω σοι εἰπεῖν , εἰ βούλει λαβεῖν μου πεῖραν ὅπως ἔχω , ὃ σὺ λέγεις τοῦτο , περὶ ἐπῶν · ἐὰν δὲ βούλῃ , σοῦ ἀκούσομαι.ὁ μὲν οὖν Πρωταγόρας ἀκούσας μου ταῦτα λέγοντος , εἰ σὺ βούλει , ἔφη , ὦ Σώκρατες · ὁ δὲ Πρόδικός τε καὶ ὁ Ἱππίας ἐκελευέτην πάνυ , καὶ οἱ ἄλλοι.ἐγὼ τοίνυν , ἦν δ’ ἐγώ , ἅ γέ μοι δοκεῖ περὶ τοῦ ᾄσματος τούτου , πειράσομαι ὑμῖν διεξελθεῖν . 
φιλοσοφία γάρ ἐστιν παλαιοτάτη τε καὶ πλείστη τῶν Ἑλλήνων ἐν Κρήτῃ τε καὶ ἐν Λακεδαίμονι , καὶ σοφισταὶ πλεῖστοι γῆς ἐκεῖ εἰσιν · ἀλλ’ ἐξαρνοῦνται καὶ σχηματίζονται ἀμαθεῖς εἶναι , ἵνα μὴ κατάδηλοι ὦσιν ὅτι σοφίᾳ τῶν Ἑλλήνων περίεισιν , ὥσπερ οὓς Πρωταγόρας ἔλεγε τοὺς σοφιστάς , ἀλλὰ δοκῶσιν τῷ μάχεσθαι καὶ ἀνδρείᾳ περιεῖναι , ἡγούμενοι , εἰ γνωσθεῖεν ᾧ περίεισιν , πάντας τοῦτο ἀσκήσειν , τὴν σοφίαν . 
νῦν δὲ ἀποκρυψάμενοι ἐκεῖνο ἐξηπατήκασιν τοὺς ἐν ταῖς πόλεσι λακωνίζοντας , καὶ οἱ μὲν ὦτά τε κατάγνυνται μιμούμενοι αὐτούς , καὶ ἱμάντας περιειλίττονται καὶ φιλογυμναστοῦσιν καὶ βραχείας ἀναβολὰς φοροῦσιν , ὡς δὴ τούτοις κρατοῦντας τῶν Ἑλλήνων τοὺς Λακεδαιμονίους · οἱ δὲ Λακεδαιμόνιοι , ἐπειδὰν βούλωνται ἀνέδην τοῖς παρ’ αὑτοῖς συγγενέσθαι σοφισταῖς καὶ ἤδη ἄχθωνται λάθρᾳ συγγιγνόμενοι , ξενηλασίας ποιούμενοι τῶν τε λακωνιζόντων τούτων καὶ ἐάν τις ἄλλος ξένος ὢν ἐπιδημήσῃ , συγγίγνονται τοῖς σοφισταῖς λανθάνοντες τοὺς ξένους , καὶ αὐτοὶ οὐδένα ἐῶσιν τῶν νέων εἰς τὰς ἄλλας πόλεις ἐξιέναι , ὥσπερ οὐδὲ Κρῆτες , ἵνα μὴ ἀπομανθάνωσιν ἃ αὐτοὶ διδάσκουσιν . 
εἰσὶν δὲ ἐν ταύταις ταῖς πόλεσιν οὐ μόνον ἄνδρες ἐπὶ παιδεύσει μέγα φρονοῦντες , ἀλλὰ καὶ γυναῖκες . 
γνοῖτε δ’ ἂν ὅτι ἐγὼ ταῦτα ἀληθῆ λέγω καὶ Λακεδαιμόνιοι πρὸς φιλοσοφίαν καὶ λόγους ἄριστα πεπαίδευνται , ὧδε · εἰ γὰρ ἐθέλει τις Λακεδαιμονίων τῷ φαυλοτάτῳ συγγενέσθαι , τὰ μὲν πολλὰ ἐν τοῖς λόγοις εὑρήσει αὐτὸν φαῦλόν τινα φαινόμενον , ἔπειτα , ὅπου ἂν τύχῃ τῶν λεγομένων , ἐνέβαλεν ῥῆμα ἄξιον λόγου βραχὺ καὶ συνεστραμμένον ὥσπερ δεινὸς ἀκοντιστής , ὥστε φαίνεσθαι τὸν προσδιαλεγόμενον παιδὸς μηδὲν βελτίω . 
τοῦτο οὖν αὐτὸ καὶ τῶν νῦν εἰσὶν οἳ κατανενοήκασι καὶ τῶν πάλαι , ὅτι τὸ λακωνίζειν πολὺ μᾶλλόν ἐστιν φιλοσοφεῖν ἢ φιλογυμναστεῖν , εἰδότες ὅτι τοιαῦτα οἷόν τ’ εἶναι ῥήματα φθέγγεσθαι τελέως πεπαιδευμένου ἐστὶν ἀνθρώπου . 
τούτων ἦν καὶ Θαλῆς ὁ Μιλήσιος καὶ Πιττακὸς ὁ Μυτιληναῖος καὶ Βίας ὁ Πριηνεὺς καὶ Σόλων ὁ ἡμέτερος καὶ Κλεόβουλος ὁ Λίνδιος καὶ Μύσων ὁ Χηνεύς , καὶ ἕβδομος ἐν τούτοις ἐλέγετο Λακεδαιμόνιος Χίλων . 
οὗτοι πάντες ζηλωταὶ καὶ ἐρασταὶ καὶ μαθηταὶ ἦσαν τῆς Λακεδαιμονίων παιδείας , καὶ καταμάθοι ἄν τις αὐτῶν τὴν σοφίαν τοιαύτην οὖσαν , ῥήματα βραχέα ἀξιομνημόνευτα ἑκάστῳ εἰρημένα · οὗτοι καὶ κοινῇ συνελθόντες ἀπαρχὴν τῆς σοφίας ἀνέθεσαν τῷ Ἀπόλλωνι εἰς τὸν νεὼν τὸν ἐν Δελφοῖς , γράψαντες ταῦτα ἃ δὴ πάντες ὑμνοῦσιν , γνῶθι σαυτόν καὶ μηδὲν ἄγαν . 
τοῦ δὴ ἕνεκα ταῦτα λέγω ; 
ὅτι οὗτος ὁ τρόπος ἦν τῶν παλαιῶν τῆς φιλοσοφίας , βραχυλογία τις Λακωνική · καὶ δὴ καὶ τοῦ Πιττακοῦ ἰδίᾳ περιεφέρετο τοῦτο τὸ ῥῆμα ἐγκωμιαζόμενον ὑπὸ τῶν σοφῶν , τὸ χαλεπὸν ἐσθλὸν ἔμμεναι . 
ὁ οὖν Σιμωνίδης , ἅτε φιλότιμος ὢν ἐπὶ σοφίᾳ , ἔγνω ὅτι εἰ καθέλοι τοῦτο τὸ ῥῆμα ὥσπερ εὐδοκιμοῦντα ἀθλητὴν καὶ περιγένοιτο αὐτοῦ , αὐτὸς εὐδοκιμήσει ἐν τοῖς τότε ἀνθρώποις . 
εἰς τοῦτο οὖν τὸ ῥῆμα καὶ τούτου ἕνεκα τούτῳ ἐπιβουλεύων κολοῦσαι αὐτὸ ἅπαν τὸ ᾆσμα πεποίηκεν , ὥς μοι φαίνεται.ἐπισκεψώμεθα δὴ αὐτὸ κοινῇ ἅπαντες , εἰ ἄρα ἐγὼ ἀληθῆ λέγω . 
εὐθὺς γὰρ τὸ πρῶτον τοῦ ᾄσματος μανικὸν ἂν φανείη , εἰ βουλόμενος λέγειν ὅτι ἄνδρα ἀγαθὸν γενέσθαι χαλεπόν , ἔπειτα ἐνέβαλε τὸ μέν . 
τοῦτο γὰρ οὐδὲ πρὸς ἕνα λόγον φαίνεται ἐμβεβλῆσθαι , ἐὰν μή τις ὑπολάβῃ πρὸς τὸ τοῦ Πιττακοῦ ῥῆμα ὥσπερ ἐρίζοντα λέγειν τὸν Σιμωνίδην · λέγοντος τοῦ Πιττακοῦ ὅτι χαλεπὸν ἐσθλὸν ἔμμεναι , ἀμφισβητοῦντα εἰπεῖν ὅτι οὔκ , ἀλλὰ γενέσθαι μὲν χαλεπὸν ἄνδρα ἀγαθόν ἐστιν , ὦ Πιττακέ , ὡς ἀληθῶς—οὐκ ἀληθείᾳ ἀγαθόν , οὐκ ἐπὶ τούτῳ λέγει τὴν ἀλήθειαν , ὡς ἄρα ὄντων τινῶν τῶν μὲν ὡς ἀληθῶς ἀγαθῶν , τῶν δὲ ἀγαθῶν μέν , οὐ μέντοι ἀληθῶς—εὔηθες γὰρ τοῦτό γε φανείη ἂν καὶ οὐ Σιμωνίδου —ἀλλ’ ὑπερβατὸν δεῖ θεῖναι ἐν τῷ ᾄσματι τὸ ἀλαθέως , οὑτωσί πως ὑπειπόντα τὸ τοῦ Πιττακοῦ , ὥσπερ ἂν εἰ θεῖμεν αὐτὸν λέγοντα τὸν Πιττακὸν καὶ Σιμωνίδην ἀποκρινόμενον εἰπόντα · ὦ ἄνθρωποι , χαλεπὸν ἐσθλὸν ἔμμεναι , τὸν δὲ ἀποκρινόμενον ὅτι ὦ Πιττακέ , οὐκ ἀληθῆ λέγεις · οὐ γὰρ εἶναι ἀλλὰ γενέσθαι μέν ἐστιν ἄνδρα ἀγαθὸν χερσί τε καὶ ποσὶ καὶ νόῳ τετράγωνον , ἄνευ ψόγου τετυγμένον , χαλεπὸν ἀλαθέως . 
οὕτω φαίνεται [τὸ] 
πρὸς λόγον τὸ μέν ἐμβεβλημένον καὶ τὸ ἀλαθέως ὀρθῶς ἐπ’ ἐσχάτῳ κείμενον · καὶ τὰ ἐπιόντα πάντα τούτῳ μαρτυρεῖ , ὅτι οὕτως εἴρηται . 
πολλὰ μὲν γὰρ ἔστι καὶ περὶ ἑκάστου τῶν ἐν τῷ ᾄσματι εἰρημένων ἀποδεῖξαι ὡς εὖ πεποίηται—πάνυ γὰρ χαριέντως καὶ μεμελημένως ἔχει—ἀλλὰ μακρὸν ἂν εἴη αὐτὸ οὕτω διελθεῖν · ἀλλὰ τὸν τύπον αὐτοῦ τὸν ὅλον διεξέλθωμεν καὶ τὴν βούλησιν , ὅτι παντὸς μᾶλλον ἔλεγχός ἐστιν τοῦ Πιττακείου ῥήματος διὰ παντὸς τοῦ ᾄσματος.λέγει γὰρ μετὰ τοῦτο ὀλίγα διελθών , ὡς ἂν εἰ λέγοι λόγον , ὅτι γενέσθαι μὲν ἄνδρα ἀγαθὸν χαλεπὸν ἀλαθέως , οἷόν τε μέντοι ἐπί γε χρόνον τινά · γενόμενον δὲ διαμένειν ἐν ταύτῃ τῇ ἕξει καὶ εἶναι ἄνδρα ἀγαθόν , ὡς σὺ λέγεις , ὦ Πιττακέ , ἀδύνατον καὶ οὐκ ἀνθρώπειον , ἀλλὰ θεὸς ἂν μόνος τοῦτο ἔχοι τὸ γέρας , ἄνδρα δ’ οὐκἔστι μὴ οὐ κακὸν ἔμμεναι , ὃν [ἂν] 
ἀμήχανος συμφορὰ καθέλῃ.σιμονιδες 37.1.14‐16τίνα οὖν ἀμήχανος συμφορὰ καθαιρεῖ ἐν πλοίου ἀρχῇ ; 
δῆλον ὅτι οὐ τὸν ἰδιώτην · ὁ μὲν γὰρ ἰδιώτης ἀεὶ καθῄρηται . 
ὥσπερ οὖν οὐ τὸν κείμενόν τις ἂν καταβάλοι , ἀλλὰ τὸν μὲν ἑστῶτά ποτε καταβάλοι ἄν τις ὥστε κείμενον ποιῆσαι , τὸν δὲ κείμενον οὔ , οὕτω καὶ τὸν εὐμήχανον ὄντα ποτὲ ἀμήχανος ἂν συμφορὰ καθέλοι , τὸν δὲ ἀεὶ ἀμήχανον ὄντα οὔ , καὶ τὸν κυβερνήτην μέγας χειμὼν ἐπιπεσὼν ἀμήχανον ἂν ποιήσειεν , καὶ γεωργὸν χαλεπὴ ὥρα ἐπελθοῦσα ἀμήχανον ἂν θείη , καὶ ἰατρὸν ταὐτὰ ταῦτα . 
τῷ μὲν γὰρ ἐσθλῷ ἐγχωρεῖ κακῷ γενέσθαι , ὥσπερ καὶ παρ’ ἄλλου ποιητοῦ μαρτυρεῖται τοῦ εἰπόντος—αὐτὰρ ἀνὴρ ἀγαθὸς τοτὲ μὲν κακός , ἄλλοτε δ’ ἐσθλός · υνκνοων τῷ δὲ κακῷ οὐκ ἐγχωρεῖ γενέσθαι , ἀλλ’ ἀεὶ εἶναι ἀνάγκη . 
ὥστε τὸν μὲν εὐμήχανον καὶ σοφὸν καὶ ἀγαθὸν ἐπειδὰν ἀμήχανος συμφορὰ καθέλῃ , οὐκ ἔστι μὴ οὐ κακὸν ἔμμεναι · σὺ δὲ φῄς , ὦ Πιττακέ , χαλεπὸν ἐσθλὸν ἔμμεναι · τὸ δ’ ἐστὶ γενέσθαι μὲν χαλεπόν , δυνατὸν δέ , ἐσθλόν , ἔμμεναι δὲ ἀδύνατον · πράξας μὲν γὰρ εὖ πᾶς ἀνὴρ ἀγαθός , κακὸς δ’ εἰ κακῶς.σιμονιδες φρ . 
37.1.17 τίς οὖν εἰς γράμματα ἀγαθὴ πρᾶξίς ἐστιν , καὶ τίς ἄνδρα ἀγαθὸν ποιεῖ εἰς γράμματα ; 
δῆλον ὅτι ἡ τούτων μάθησις . 
τίς δὲ εὐπραγία ἀγαθὸν ἰατρὸν ποιεῖ ; 
δῆλον ὅτι ἡ τῶν καμνόντων τῆς θεραπείας μάθησις . 
κακὸς δὲ κακῶς · τίς οὖν ἂν κακὸς ἰατρὸς γένοιτο ; 
δῆλον ὅτι ᾧ πρῶτον μὲν ὑπάρχει ἰατρῷ εἶναι , ἔπειτα ἀγαθῷ ἰατρῷ—οὗτος γὰρ ἂν καὶ κακὸς γένοιτο—ἡμεῖς δὲ οἱ ἰατρικῆς ἰδιῶται οὐκ ἄν ποτε γενοίμεθα κακῶς πράξαντες οὔτε ἰατροὶ οὔτε τέκτονες οὔτε ἄλλο οὐδὲν τῶν τοιούτων · ὅστις δὲ μὴ ἰατρὸς ἂν γένοιτο κακῶς πράξας , δῆλον ὅτι οὐδὲ κακὸς ἰατρός . 
οὕτω καὶ ὁ μὲν ἀγαθὸς ἀνὴρ γένοιτ’ ἄν ποτε καὶ κακὸς ἢ ὑπὸ χρόνου ἢ ὑπὸ πόνου ἢ ὑπὸ νόσου ἢ ὑπὸ ἄλλου τινὸς περιπτώματος— 
αὕτη γὰρ μόνη ἐστὶ κακὴ πρᾶξις , ἐπιστήμης στερηθῆναι—ὁ δὲ κακὸς ἀνὴρ οὐκ ἄν ποτε γένοιτο κακός—ἔστιν γὰρ ἀεί— 
ἀλλ’ εἰ μέλλει κακὸς γενέσθαι , δεῖ αὐτὸν πρότερον ἀγαθὸν γενέσθαι . 
ὥστε καὶ τοῦτο τοῦ ᾄσματος πρὸς τοῦτο τείνει , ὅτι εἶναι μὲν ἄνδρα ἀγαθὸν οὐχ οἷόν τε , διατελοῦντα ἀγαθόν , γενέσθαι δὲ ἀγαθὸν οἷόν τε , καὶ κακόν γε τὸν αὐτὸν τοῦτον · ἐπὶ πλεῖστον δὲ καὶ ἄριστοί εἰσιν οὓς ἂν οἱ θεοὶ φιλῶσιν.σιμονιδες φρ . 
37.1.19ταῦτά τε οὖν πάντα πρὸς τὸν Πιττακὸν εἴρηται , καὶ τὰ ἐπιόντα γε τοῦ ᾄσματος ἔτι μᾶλλον δηλοῖ . 
φησὶ γάρ—τοὔνεκεν οὔ ποτ’ ἐγὼ τὸ μὴ γενέσθαιδυνατὸν διζήμενος κενεὰν ἐς ἄ‐πρακτον ἐλπίδα μοῖραν αἰῶνος βαλέω , πανάμωμον ἄνθρωπον , εὐρυεδοῦς ὅσοικαρπὸν αἰνύμεθα χθονός · ἐπί θ’ ὑμῖν εὑρὼν ἀπαγγελέω , σιμονιδες φρ . 
37.1.22φφ . 
φησίν—οὕτω σφόδρα καὶ δῑ ὅλου τοῦ ᾄσματος ἐπεξέρχεται τῷ τοῦ Πιττακοῦ ῥήματι—πάντας δ’ ἐπαίνημι καὶ φιλέωἑκὼν ὅστις ἕρδῃμηδὲν αἰσχρόν · ἀνάγκῃ δ’ οὐδὲ θεοὶ μάχονται · σιμονιδες φρ . 
37.1.27φφ.καὶ τοῦτ’ ἐστὶ πρὸς τὸ αὐτὸ τοῦτο εἰρημένον . 
οὐ γὰρ οὕτως ἀπαίδευτος ἦν Σιμωνίδης , ὥστε τούτους φάναι ἐπαινεῖν , ὃς ἂν ἑκὼν μηδὲν κακὸν ποιῇ , ὡς ὄντων τινῶν οἳ ἑκόντες κακὰ ποιοῦσιν . 
ἐγὼ γὰρ σχεδόν τι οἶμαι τοῦτο , ὅτι οὐδεὶς τῶν σοφῶν ἀνδρῶν ἡγεῖται οὐδένα ἀνθρώπων ἑκόντα ἐξαμαρτάνειν οὐδὲ αἰσχρά τε καὶ κακὰ ἑκόντα ἐργάζεσθαι , ἀλλ’ εὖ ἴσασιν ὅτι πάντες οἱ τὰ αἰσχρὰ καὶ τὰ κακὰ ποιοῦντες ἄκοντες ποιοῦσιν · καὶ δὴ καὶ ὁ Σιμωνίδης οὐχ ὃς ἂν μὴ κακὰ ποιῇ ἑκών , τούτων φησὶν ἐπαινέτης εἶναι , ἀλλὰ περὶ ἑαυτοῦ λέγει τοῦτο τὸ ἑκών . 
ἡγεῖτο γὰρ ἄνδρα καλὸν κἀγαθὸν πολλάκις αὑτὸν ἐπαναγκάζειν φίλον τινὶ γίγνεσθαι καὶ ἐπαινέτην 
[φιλεῖν καὶ ἐπαινεῖν] , οἷον ἀνδρὶ πολλάκις συμβῆναι μητέρα ἢ πατέρα ἀλλόκοτον ἢ πατρίδα ἢ ἄλλο τι τῶν τοιούτων . 
τοὺς μὲν οὖν πονηρούς , ὅταν τοιοῦτόν τι αὐτοῖς συμβῇ , ὥσπερ ἁσμένους ὁρᾶν καὶ ψέγοντας ἐπιδεικνύναι καὶ κατηγορεῖν τὴν πονηρίαν τῶν γονέων ἢ πατρίδος , ἵνα αὐτοῖς ἀμελοῦσιν αὐτῶν μὴ ἐγκαλῶσιν οἱ ἄνθρωποι μηδ’ ὀνειδίζωσιν ὅτι ἀμελοῦσιν , ὥστε ἔτι μᾶλλον ψέγειν τε αὐτοὺς καὶ ἔχθρας ἑκουσίους πρὸς ταῖς ἀναγκαίαις προστίθεσθαι · τοὺς δ’ ἀγαθοὺς ἐπικρύπτεσθαί τε καὶ ἐπαινεῖν ἀναγκάζεσθαι , καὶ ἄν τι ὀργισθῶσιν τοῖς γονεῦσιν ἢ πατρίδι ἀδικηθέντες , αὐτοὺς ἑαυτοὺς παραμυθεῖσθαι καὶ διαλλάττεσθαι προσαναγκάζοντας ἑαυτοὺς φιλεῖν τοὺς ἑαυτῶν καὶ ἐπαινεῖν . 
πολλάκις δὲ οἶμαι καὶ Σιμωνίδης ἡγήσατο καὶ αὐτὸς ἢ τύραννον ἢ ἄλλον τινὰ τῶν τοιούτων ἐπαινέσαι καὶ ἐγκωμιάσαι οὐχ ἑκών , ἀλλ’ ἀναγκαζόμενος . 
ταῦτα δὴ καὶ τῷ Πιττακῷ λέγει ὅτι ἐγώ , ὦ Πιττακέ , οὐ διὰ ταῦτά σε ψέγω , ὅτι εἰμὶ φιλόψογος , ἐπεὶ—ἔμοιγ’ ἐξαρκεῖὃς ἂν μὴ κακὸς ᾖ μηδ’ ἄγαν ἀπάλαμνος , εἰ‐δώς τ’ ὀνησίπολιν δίκαν ὑγιὴς ἀνήρ · οὔ μιν ἐγὼμωμήσομαι—σιμονιδες φρ . 
37.1.33φφ.οὐ γάρ εἰμι φιλόμωμος—τῶν γὰρ ἠλιθίων ἀπείρων γενέθλα , πάντα τοι καλά , τοῖσί τ’ αἰσχρὰ μὴ μέμεικται . 
οὐ τοῦτο λέγει , ὥσπερ ἂν εἰ ἔλεγε πάντα τοι λευκά , οἷς μέλανα μὴ μέμεικται—γελοῖον γὰρ ἂν εἴη πολλαχῇ—ἀλλ’ ὅτι αὐτὸς καὶ τὰ μέσα ἀποδέχεται ὥστε μὴ ψέγειν . 
καὶ οὐ ζητῶ , ἔφη , πανάμωμον ἄνθρωπον , εὐρυεδοῦς ὅσοι καρπὸν αἰνύμεθα χθονός , ἐπί θ’ ὑμῖν εὑρὼν ἀπαγγελέω · ὥστε τούτου γ’ ἕνεκα οὐδένα ἐπαινέσομαι , ἀλλά μοι ἐξαρκεῖ ἂν ᾖ μέσος καὶ μηδὲν κακὸν ποιῇ , ὡς ἐγὼ πάντας φιλέω καὶ ἐπαίνημι—καὶ τῇ φωνῇ ἐνταῦθα κέχρηται τῇ τῶν Μυτιληναίων , ὡς πρὸς Πιττακὸν λέγων τὸ πάντας δὲ ἐπαίνημι καὶ φιλέω ἑκών—ἐνταῦθα δεῖ ἐν τῷ ἑκών διαλαβεῖν λέγοντα—ὅστις ἕρδῃ μηδὲν αἰσχρόν , ἄκων δ’ ἔστιν οὓς ἐγὼ ἐπαινῶ καὶ φιλῶ . 
σὲ οὖν , καὶ εἰ μέσως ἔλεγες ἐπιεικῆ καὶ ἀληθῆ , ὦ Πιττακέ , οὐκ ἄν ποτε ἔψεγον · νῦν δὲ σφόδρα γὰρ καὶ περὶ τῶν μεγίστων ψευδόμενος δοκεῖς ἀληθῆ λέγειν , διὰ ταῦτά σε ἐγὼ ψέγω . 
ταῦτά μοι δοκεῖ , ὦ Πρόδικε καὶ Πρωταγόρα , ἦν δ’ ἐγώ , Σιμωνίδης διανοούμενος πεποιηκέναι τοῦτο τὸ ᾆσμα.καὶ ὁ Ἱππίας , εὖ μέν μοι δοκεῖς , ἔφη , ὦ Σώκρατες , καὶ σὺ περὶ τοῦ ᾄσματος διεληλυθέναι · ἔστιν μέντοι , ἔφη , καὶ ἐμοὶ λόγος περὶ αὐτοῦ εὖ ἔχων , ὃν ὑμῖν ἐπιδείξω , ἂν βούλησθε.καὶ ὁ Ἀλκιβιάδης , ναί , ἔφη , ὦ Ἱππία , εἰς αὖθίς γε · νῦν δὲ δίκαιόν ἐστιν ἃ ὡμολογησάτην πρὸς ἀλλήλω Πρωταγόρας καὶ Σωκράτης , Πρωταγόρας μὲν εἰ ἔτι βούλεται ἐρωτᾶν , ἀποκρίνεσθαι Σωκράτη , εἰ δὲ δὴ βούλεται Σωκράτει ἀποκρίνεσθαι , ἐρωτᾶν τὸν ἕτερον.καὶ ἐγὼ εἶπον · Ἐπιτρέπω μὲν ἔγωγε Πρωταγόρᾳ ὁπότερον αὐτῷ ἥδιον · εἰ δὲ βούλεται , περὶ μὲν ᾀσμάτων τε καὶ ἐπῶν ἐάσωμεν , περὶ δὲ ὧν τὸ πρῶτον ἐγώ σε ἠρώτησα , ὦ Πρωταγόρα , ἡδέως ἂν ἐπὶ τέλος ἔλθοιμι μετὰ σοῦ σκοπούμενος . 
καὶ γὰρ δοκεῖ μοι τὸ περὶ ποιήσεως διαλέγεσθαι ὁμοιότατον εἶναι τοῖς συμποσίοις τοῖς τῶν φαύλων καὶ ἀγοραίων ἀνθρώπων . 
καὶ γὰρ οὗτοι , διὰ τὸ μὴ δύνασθαι ἀλλήλοις δῑ ἑαυτῶν συνεῖναι ἐν τῷ πότῳ μηδὲ διὰ τῆς ἑαυτῶν φωνῆς καὶ τῶν λόγων τῶν ἑαυτῶν ὑπὸ ἀπαιδευσίας , τιμίας ποιοῦσι τὰς αὐλητρίδας , πολλοῦ μισθούμενοι ἀλλοτρίαν φωνὴν τὴν τῶν αὐλῶν , καὶ διὰ τῆς ἐκείνων φωνῆς ἀλλήλοις σύνεισιν · ὅπου δὲ καλοὶ κἀγαθοὶ συμπόται καὶ πεπαιδευμένοι εἰσίν , οὐκ ἂν ἴδοις οὔτ’ αὐλητρίδας οὔτε ὀρχηστρίδας οὔτε ψαλτρίας , ἀλλὰ αὐτοὺς αὑτοῖς ἱκανοὺς ὄντας συνεῖναι ἄνευ τῶν λήρων τε καὶ παιδιῶν τούτων διὰ τῆς αὑτῶν φωνῆς , λέγοντάς τε καὶ ἀκούοντας ἐν μέρει ἑαυτῶν κοσμίως , κἂν πάνυ πολὺν οἶνον πίωσιν . 
οὕτω δὲ καὶ αἱ τοιαίδε συνουσίαι , ἐὰν μὲν λάβωνται ἀνδρῶν οἷοίπερ ἡμῶν οἱ πολλοί φασιν εἶναι , οὐδὲν δέονται ἀλλοτρίας φωνῆς οὐδὲ ποιητῶν , οὓς οὔτε ἀνερέσθαι οἷόν τ’ ἐστὶν περὶ ὧν λέγουσιν , ἐπαγόμενοί τε αὐτοὺς οἱ πολλοὶ ἐν τοῖς λόγοις οἱ μὲν ταῦτά φασιν τὸν ποιητὴν νοεῖν , οἱ δ’ ἕτερα , περὶ πράγματος διαλεγόμενοι ὃ ἀδυνατοῦσι ἐξελέγξαι · ἀλλὰ τὰς μὲν τοιαύτας συνουσίας ἐῶσιν χαίρειν , αὐτοὶ δ’ ἑαυτοῖς σύνεισιν δῑ ἑαυτῶν , ἐν τοῖς ἑαυτῶν λόγοις πεῖραν ἀλλήλων λαμβάνοντες καὶ διδόντες . 
τοὺς τοιούτους μοι δοκεῖ χρῆναι μᾶλλον μιμεῖσθαι ἐμέ τε καὶ σέ , καταθεμένους τοὺς ποιητὰς αὐτοὺς δῑ ἡμῶν αὐτῶν πρὸς ἀλλήλους τοὺς λόγους ποιεῖσθαι , τῆς ἀληθείας καὶ ἡμῶν αὐτῶν πεῖραν λαμβάνοντας · κἂν μὲν βούλῃ ἔτι ἐρωτᾶν , ἕτοιμός εἰμί σοι παρέχειν ἀποκρινόμενος · ἐὰν δὲ βούλῃ , σὺ ἐμοὶ παράσχες , περὶ ὧν μεταξὺ ἐπαυσάμεθα διεξιόντες , τούτοις τέλος ἐπιθεῖναι . 
λέγοντος οὖν ἐμοῦ ταῦτα καὶ τοιαῦτα ἄλλα οὐδὲν ἀπεσάφει ὁ Πρωταγόρας ὁπότερα ποιήσοι . 
εἶπεν οὖν ὁ Ἀλκιβιάδης πρὸς τὸν Καλλίαν βλέψας , ὦ Καλλία , δοκεῖ σοι , ἔφη , καὶ νῦν καλῶς Πρωταγόρας ποιεῖν , οὐκ ἐθέλων εἴτε δώσει λόγον εἴτε μὴ διασαφεῖν ; 
ἐμοὶ γὰρ οὐ δοκεῖ · ἀλλ’ ἤτοι διαλεγέσθω ἢ εἰπέτω ὅτι οὐκ ἐθέλει διαλέγεσθαι , ἵνα τούτῳ μὲν ταῦτα συνειδῶμεν , Σωκράτης δὲ ἄλλῳ τῳ διαλέγηται ἢ ἄλλος ὅστις ἂν βούληται ἄλλῳ . 
καὶ ὁ Πρωταγόρας αἰσχυνθείς , ὥς γέ μοι ἔδοξεν , τοῦ τε Ἀλκιβιάδου ταῦτα λέγοντος καὶ τοῦ Καλλίου δεομένου καὶ τῶν ἄλλων σχεδόν τι τῶν παρόντων , μόγις προυτράπετο εἰς τὸ διαλέγεσθαι καὶ ἐκέλευεν ἐρωτᾶν αὑτὸν ὡς ἀποκρινούμενος.εἶπον δὴ ἐγώ · ὦ Πρωταγόρα , μὴ οἴου διαλέγεσθαί μέ σοι ἄλλο τι βουλόμενον ἢ ἃ αὐτὸς ἀπορῶ ἑκάστοτε , ταῦτα διασκέψασθαι . 
ἡγοῦμαι γὰρ πάνυ λέγειν τι τὸν Ὅμηρον τὸ— 
σύν τε δύ’ ἐρχομένω , καί τε πρὸ ὃ τοῦ ἐνόησεν.ηομ . 
ιλ . 
10.224εὐπορώτεροι γάρ πως ἅπαντές ἐσμεν οἱ ἄνθρωποι πρὸς ἅπαν ἔργον καὶ λόγον καὶ διανόημα · “μοῦνος δ’ εἴπερ τε νοήσῃ , ” 
αὐτίκα περιιὼν ζητεῖ ὅτῳ ἐπιδείξηται καὶ μεθ’ ὅτου βεβαιώσηται , ἕως ἂν ἐντύχῃ . 
ὥσπερ καὶ ἐγὼ ἕνεκα τούτου σοὶ ἡδέως διαλέγομαι μᾶλλον ἢ ἄλλῳ τινί , ἡγούμενός σε βέλτιστ’ ἂν ἐπισκέψασθαι καὶ περὶ τῶν ἄλλων περὶ ὧν εἰκὸς σκοπεῖσθαι τὸν ἐπιεικῆ , καὶ δὴ καὶ περὶ ἀρετῆς . 
τίνα γὰρ ἄλλον ἢ σέ ; 
ὅς γε οὐ μόνον αὐτὸς οἴει καλὸς κἀγαθὸς εἶναι , ὥσπερ τινὲς ἄλλοι αὐτοὶ μὲν ἐπιεικεῖς εἰσιν , ἄλλους δὲ οὐ δύνανται ποιεῖν · σὺ δὲ καὶ αὐτὸς ἀγαθὸς εἶ καὶ ἄλλους οἷός τ’ εἶ ποιεῖν ἀγαθούς , καὶ οὕτω πεπίστευκας σαυτῷ , ὥστε καὶ ἄλλων ταύτην τὴν τέχνην ἀποκρυπτομένων σύ γ’ ἀναφανδὸν σεαυτὸν ὑποκηρυξάμενος εἰς πάντας τοὺς Ἕλληνας , σοφιστὴν ἐπονομάσας σεαυτόν , ἀπέφηνας παιδεύσεως καὶ ἀρετῆς διδάσκαλον , πρῶτος τούτου μισθὸν ἀξιώσας ἄρνυσθαι . 
πῶς οὖν οὐ σὲ χρῆν παρακαλεῖν ἐπὶ τὴν τούτων σκέψιν καὶ ἐρωτᾶν καὶ ἀνακοινοῦσθαι ; 
οὐκ ἔσθ’ ὅπως οὔ . 
καὶ νῦν δὴ ἐγὼ ἐκεῖνα , ἅπερ τὸ πρῶτον ἠρώτων περὶ τούτων , πάλιν ἐπιθυμῶ ἐξ ἀρχῆς τὰ μὲν ἀναμνησθῆναι παρὰ σοῦ , τὰ δὲ συνδιασκέψασθαι . 
ἦν δέ , ὡς ἐγᾦμαι , τὸ ἐρώτημα τόδε · σοφία καὶ σωφροσύνη καὶ ἀνδρεία καὶ δικαιοσύνη καὶ ὁσιότης , πότερον ταῦτα , πέντε ὄντα ὀνόματα , ἐπὶ ἑνὶ πράγματί ἐστιν , ἢ ἑκάστῳ τῶν ὀνομάτων τούτων ὑπόκειταί τις ἴδιος οὐσία καὶ πρᾶγμα ἔχον ἑαυτοῦ δύναμιν ἕκαστον , οὐκ ὂν οἷον τὸ ἕτερον αὐτῶν τὸ ἕτερον ; 
ἔφησθα οὖν σὺ οὐκ ὀνόματα ἐπὶ ἑνὶ εἶναι , ἀλλὰ ἕκαστον ἰδίῳ πράγματι τῶν ὀνομάτων τούτων ἐπικεῖσθαι , πάντα δὲ ταῦτα μόρια εἶναι ἀρετῆς , οὐχ ὡς τὰ τοῦ χρυσοῦ μόρια ὅμοιά ἐστιν ἀλλήλοις καὶ τῷ ὅλῳ οὗ μόριά ἐστιν , ἀλλ’ ὡς τὰ τοῦ προσώπου μόρια καὶ τῷ ὅλῳ οὗ μόριά ἐστιν καὶ ἀλλήλοις ἀνόμοια , ἰδίαν ἕκαστα δύναμιν ἔχοντα . 
ταῦτα εἰ μέν σοι δοκεῖ ἔτι ὥσπερ τότε , φάθι · εἰ δὲ ἄλλως πως , τοῦτο διόρισαι , ὡς ἔγωγε οὐδέν σοι ὑπόλογον τίθεμαι , ἐάν πῃ ἄλλῃ νῦν φήσῃς · οὐ γὰρ ἂν θαυμάζοιμι εἰ τότε ἀποπειρώμενός μου ταῦτα ἔλεγες.ἀλλ’ ἐγώ σοι , ἔφη , λέγω , ὦ Σώκρατες , ὅτι ταῦτα πάντα μόρια μέν ἐστιν ἀρετῆς , καὶ τὰ μὲν τέτταρα αὐτῶν ἐπιεικῶς παραπλήσια ἀλλήλοις ἐστίν , ἡ δὲ ἀνδρεία πάνυ πολὺ διαφέρον πάντων τούτων . 
ὧδε δὲ γνώσῃ ὅτι ἐγὼ ἀληθῆ λέγω · εὑρήσεις γὰρ πολλοὺς τῶν ἀνθρώπων ἀδικωτάτους μὲν ὄντας καὶ ἀνοσιωτάτους καὶ ἀκολαστοτάτους καὶ ἀμαθεστάτους , ἀνδρειοτάτους δὲ διαφερόντως . 
ἔχε δή , ἔφην ἐγώ · ἄξιον γάρ τοι ἐπισκέψασθαι ὃ λέγεις . 
πότερον τοὺς ἀνδρείους θαρραλέους λέγεις ἢ ἄλλο τι ; 
καὶ ἴτας γε , ἔφη , ἐφ’ ἃ οἱ πολλοὶ φοβοῦνται ἰέναι . 
φέρε δή , τὴν ἀρετὴν καλόν τι φὴ|ς εἶναι , καὶ ὡς καλοῦ ὄντος αὐτοῦ σὺ διδάσκαλον σαυτὸν παρέχεις ; 
κάλλιστον μὲν οὖν , ἔφη , εἰ μὴ μαίνομαί γε . 
πότερον οὖν , ἦν δ’ ἐγώ , τὸ μέν τι αὐτοῦ αἰσχρόν , τὸ δέ τι καλόν , ἢ ὅλον καλόν ; 
ὅλον που καλὸν ὡς οἷόν τε μάλιστα . 
οἶσθα οὖν τίνες εἰς τὰ φρέατα κολυμβῶσιν θαρραλέως ; 
ἔγωγε , ὅτι οἱ κολυμβηταί . 
πότερον διότι ἐπίστανται ἢ δῑ ἄλλο τι ; 
ὅτι ἐπίστανται . 
τίνες δὲ ἀπὸ τῶν ἵππων πολεμεῖν θαρραλέοι εἰσίν ; 
πότερον οἱ ἱππικοὶ ἢ οἱ ἄφιπποι ; 
οἱ ἱππικοί . 
τίνες δὲ πέλτας ἔχοντες ; 
οἱ πελταστικοὶ ἢ οἱ μή ; 
οἱ πελταστικοί . 
καὶ τὰ ἄλλα γε πάντα , εἰ τοῦτο ζητεῖς , ἔφη , οἱ ἐπιστήμονες τῶν μὴ ἐπισταμένων θαρραλεώτεροί εἰσιν , καὶ αὐτοὶ ἑαυτῶν ἐπειδὰν μάθωσιν ἢ πρὶν μαθεῖν . 
ἤδη δέ τινας ἑώρακας , ἔφην , πάντων τούτων ἀνεπιστήμονας ὄντας , θαρροῦντας δὲ πρὸς ἕκαστα τούτων ; 
ἔγωγε , ἦ δ’ ὅς , καὶ λίαν γε θαρροῦντας . 
οὐκοῦν οἱ θαρραλέοι οὗτοι καὶ ἀνδρεῖοί εἰσιν ; 
αἰσχρὸν μεντἄν , ἔφη , εἴη ἡ ἀνδρεία · ἐπεὶ οὗτοί γε μαινόμενοί εἰσιν . 
πῶς οὖν , ἔφην ἐγώ , λέγεις τοὺς ἀνδρείους ; 
οὐχὶ τοὺς θαρραλέους εἶναι ; 
καὶ νῦν γ’ , ἔφη . 
οὐκοῦν οὗτοι , ἦν δ’ ἐγώ , οἱ οὕτω θαρραλέοι ὄντες οὐκ ἀνδρεῖοι ἀλλὰ μαινόμενοι φαίνονται ; 
καὶ ἐκεῖ αὖ οἱ σοφώτατοι οὗτοι καὶ θαρραλεώτατοί εἰσιν , θαρραλεώτατοι δὲ ὄντες ἀνδρειότατοι ; 
καὶ κατὰ τοῦτον τὸν λόγον ἡ σοφία ἂν ἀνδρεία εἴη ; οὐ καλῶς , ἔφη , μνημονεύεις , ὦ Σώκρατες , ἃ ἔλεγόν τε καὶ ἀπεκρινόμην σοι . 
ἔγωγε ἐρωτηθεὶς ὑπὸ σοῦ εἰ οἱ ἀνδρεῖοι θαρραλέοι εἰσίν , ὡμολόγησα · εἰ δὲ καὶ οἱ θαρραλέοι ἀνδρεῖοι , οὐκ ἠρωτήθην—εἰ γάρ με τότε ἤρου , εἶπον ἂν ὅτι οὐ πάντες—τοὺς δὲ ἀνδρείους ὡς οὐ θαρραλέοι εἰσίν , τὸ ἐμὸν ὁμολόγημα οὐδαμοῦ ἐπέδειξας ὡς οὐκ ὀρθῶς ὡμολόγησα . 
ἔπειτα τοὺς ἐπισταμένους αὐτοὺς ἑαυτῶν θαρραλεωτέρους ὄντας ἀποφαίνεις καὶ μὴ ἐπισταμένων ἄλλων , καὶ ἐν τούτῳ οἴει τὴν ἀνδρείαν καὶ τὴν σοφίαν ταὐτὸν εἶναι · τούτῳ δὲ τῷ τρόπῳ μετιὼν καὶ τὴν ἰσχὺν οἰηθείης ἂν εἶναι σοφίαν . 
πρῶτον μὲν γὰρ εἰ οὕτω μετιὼν ἔροιό με εἰ οἱ ἰσχυροὶ δυνατοί εἰσιν , φαίην ἄν · ἔπειτα , εἰ οἱ ἐπιστάμενοι παλαίειν δυνατώτεροί εἰσιν τῶν μὴ ἐπισταμένων παλαίειν καὶ αὐτοὶ αὑτῶν ἐπειδὰν μάθωσιν ἢ πρὶν μαθεῖν , φαίην ἄν · ταῦτα δὲ ἐμοῦ ὁμολογήσαντος ἐξείη ἄν σοι , χρωμένῳ τοῖς αὐτοῖς τεκμηρίοις τούτοις , λέγειν ὡς κατὰ τὴν ἐμὴν ὁμολογίαν ἡ σοφία ἐστὶν ἰσχύς . 
ἐγὼ δὲ οὐδαμοῦ οὐδ’ ἐνταῦθα ὁμολογῶ τοὺς δυνατοὺς ἰσχυροὺς εἶναι , τοὺς μέντοι ἰσχυροὺς δυνατούς · 
οὐ γὰρ ταὐτὸν εἶναι δύναμίν τε καὶ ἰσχύν , ἀλλὰ τὸ μὲν καὶ ἀπὸ ἐπιστήμης γίγνεσθαι , τὴν δύναμιν , καὶ ἀπὸ μανίας γε καὶ θυμοῦ , ἰσχὺν δὲ ἀπὸ φύσεως καὶ εὐτροφίας τῶν σωμάτων . 
οὕτω δὲ κἀκεῖ οὐ ταὐτὸν εἶναι θάρσος τε καὶ ἀνδρείαν · ὥστε συμβαίνει τοὺς μὲν ἀνδρείους θαρραλέους εἶναι , μὴ μέντοι τούς γε θαρραλέους ἀνδρείους πάντας · θάρσος μὲν γὰρ καὶ ἀπὸ τέχνης γίγνεται ἀνθρώποις καὶ ἀπὸ θυμοῦ γε καὶ ἀπὸ μανίας , ὥσπερ ἡ δύναμις , ἀνδρεία δὲ ἀπὸ φύσεως καὶ εὐτροφίας τῶν ψυχῶν γίγνεται.λέγεις δέ τινας , ἔφην , ὦ Πρωταγόρα , τῶν ἀνθρώπων εὖ ζῆν , τοὺς δὲ κακῶς ; 
ἔφη . 
ἆρ’ οὖν δοκεῖ σοι ἄνθρωπος ἂν εὖ ζῆν , εἰ ἀνιώμενός τε καὶ ὀδυνώμενος ζῴη ; 
οὐκ ἔφη . 
τί δ’ εἰ ἡδέως βιοὺς τὸν βίον τελευτήσειεν ; 
οὐκ εὖ ἄν σοι δοκεῖ οὕτως βεβιωκέναι ; 
ἔμοιγ’ , ἔφη . 
τὸ μὲν ἄρα ἡδέως ζῆν ἀγαθόν , τὸ δ’ ἀηδῶς κακόν . 
εἴπερ τοῖς καλοῖς γ’ , ἔφη , ζῴη ἡδόμενος . 
τί δή , ὦ Πρωταγόρα ; 
μὴ καὶ σύ , ὥσπερ οἱ πολλοί , ἡδέ’ ἄττα καλεῖς κακὰ καὶ ἀνιαρὰ ἀγαθά ; 
ἐγὼ γὰρ λέγω , καθ’ ὃ ἡδέα ἐστίν , ἆρα κατὰ τοῦτο οὐκ ἀγαθά , μὴ εἴ τι ἀπ’ αὐτῶν ἀποβήσεται ἄλλο ; 
καὶ αὖθις αὖ τὰ ἀνιαρὰ ὡσαύτως οὕτως οὐ καθ’ ὅσον ἀνιαρά , κακά ; 
οὐκ οἶδα , ὦ Σώκρατες , ἔφη , ἁπλῶς οὕτως , ὡς σὺ ἐρωτᾷς , εἰ ἐμοὶ ἀποκριτέον ἐστὶν ὡς τὰ ἡδέα τε ἀγαθά ἐστιν ἅπαντα καὶ τὰ ἀνιαρὰ κακά · ἀλλά μοι δοκεῖ οὐ μόνον πρὸς τὴν νῦν ἀπόκρισιν ἐμοὶ ἀσφαλέστερον εἶναι ἀποκρίνασθαι , ἀλλὰ καὶ πρὸς πάντα τὸν ἄλλον βίον τὸν ἐμόν , ὅτι ἔστι μὲν ἃ τῶν ἡδέων οὐκ ἔστιν ἀγαθά , ἔστι δ’ αὖ καὶ ἃ τῶν ἀνιαρῶν οὐκ ἔστι κακά , ἔστι δ’ ἃ ἔστι , καὶ τρίτον ἃ οὐδέτερα , οὔτε κακὰ οὔτ’ ἀγαθά . 
ἡδέα δὲ καλεῖς , ἦν δ’ ἐγώ , οὐ τὰ ἡδονῆς μετέχοντα ἢ ποιοῦντα ἡδονήν ; 
πάνυ γ’ , ἔφη . 
τοῦτο τοίνυν λέγω , καθ’ ὅσον ἡδέα ἐστίν , εἰ οὐκ ἀγαθά , τὴν ἡδονὴν αὐτὴν ἐρωτῶν εἰ οὐκ ἀγαθόν ἐστιν . 
ὥσπερ σὺ λέγεις , ἔφη , ἑκάστοτε , ὦ Σώκρατες , σκοπώμεθα αὐτό , καὶ ἐὰν μὲν πρὸς λόγον δοκῇ εἶναι τὸ σκέμμα καὶ τὸ αὐτὸ φαίνηται ἡδύ τε καὶ ἀγαθόν , συγχωρησόμεθα · εἰ δὲ μή , τότε ἤδη ἀμφισβητήσομεν.πότερον οὖν , ἦν δ’ ἐγώ , σὺ βούλει ἡγεμονεύειν τῆς σκέψεως , ἢ ἐγὼ ἡγῶμαι ; δίκαιος , ἔφη , σὺ ἡγεῖσθαι · σὺ γὰρ καὶ κατάρχεις τοῦ λόγου . 
ἆρ’ οὖν , ἦν δ’ ἐγώ , τῇδέ πῃ καταφανὲς ἂν ἡμῖν γένοιτο ; 
ὥσπερ εἴ τις ἄνθρωπον σκοπῶν ἐκ τοῦ εἴδους ἢ πρὸς ὑγίειαν ἢ πρὸς ἄλλο τι τῶν τοῦ σώματος ἔργων , ἰδὼν τὸ πρόσωπον καὶ τὰς χεῖρας ἄκρας εἴποι · “ἴθι δή μοι ἀποκαλύψας καὶ τὰ στήθη καὶ τὸ μετάφρενον ἐπίδειξον , ἵνα ἐπισκέψωμαι σαφέστερον , ” 
καὶ ἐγὼ τοιοῦτόν τι ποθῶ πρὸς τὴν σκέψιν · θεασάμενος ὅτι οὕτως ἔχεις πρὸς τὸ ἀγαθὸν καὶ τὸ ἡδὺ ὡς φῄς , δέομαι τοιοῦτόν τι εἰπεῖν · ἴθι δή μοι , ὦ Πρωταγόρα , καὶ τόδε τῆς διανοίας ἀποκάλυψον · πῶς ἔχεις πρὸς ἐπιστήμην ; 
πότερον καὶ τοῦτό σοι δοκεῖ ὥσπερ τοῖς πολλοῖς ἀνθρώποις , ἢ ἄλλως ; 
δοκεῖ δὲ τοῖς πολλοῖς περὶ ἐπιστήμης τοιοῦτόν τι , οὐκ ἰσχυρὸν οὐδ’ ἡγεμονικὸν οὐδ’ ἀρχικὸν εἶναι · οὐδὲ ὡς περὶ τοιούτου αὐτοῦ ὄντος διανοοῦνται , ἀλλ’ ἐνούσης πολλάκις ἀνθρώπῳ ἐπιστήμης οὐ τὴν ἐπιστήμην αὐτοῦ ἄρχειν ἀλλ’ ἄλλο τι , τοτὲ μὲν θυμόν , τοτὲ δὲ ἡδονήν , τοτὲ δὲ λύπην , ἐνίοτε δὲ ἔρωτα , πολλάκις δὲ φόβον , ἀτεχνῶς διανοούμενοι περὶ τῆς ἐπιστήμης ὥσπερ περὶ ἀνδραπόδου , περιελκομένης ὑπὸ τῶν ἄλλων ἁπάντων . 
ἆρ’ οὖν καὶ σοὶ τοιοῦτόν τι περὶ αὐτῆς δοκεῖ , ἢ καλόν τε εἶναι ἡ ἐπιστήμη καὶ οἷον ἄρχειν τοῦ ἀνθρώπου , καὶ ἐάνπερ γιγνώσκῃ τις τἀγαθὰ καὶ τὰ κακά , μὴ ἂν κρατηθῆναι ὑπὸ μηδενὸς ὥστε ἄλλ’ ἄττα πράττειν ἢ ἃν ἐπιστήμη κελεύῃ , ἀλλ’ ἱκανὴν εἶναι τὴν φρόνησιν βοηθεῖν τῷ ἀνθρώπῳ ; καὶ δοκεῖ , ἔφη , ὥσπερ σὺ λέγεις , ὦ Σώκρατες , καὶ ἅμα , εἴπερ τῳ ἄλλῳ , αἰσχρόν ἐστι καὶ ἐμοὶ σοφίαν καὶ ἐπιστήμην μὴ οὐχὶ πάντων κράτιστον φάναι εἶναι τῶν ἀνθρωπείων πραγμάτων.καλῶς γε , ἔφην ἐγώ , σὺ λέγων καὶ ἀληθῆ . 
οἶσθα οὖν ὅτι οἱ πολλοὶ τῶν ἀνθρώπων ἐμοί τε καὶ σοὶ οὐ πείθονται , ἀλλὰ πολλούς φασι γιγνώσκοντας τὰ βέλτιστα οὐκ ἐθέλειν πράττειν , ἐξὸν αὐτοῖς , ἀλλὰ ἄλλα πράττειν · καὶ ὅσους δὴ ἐγὼ ἠρόμην ὅτι ποτε αἴτιόν ἐστι τούτου , ὑπὸ ἡδονῆς φασιν ἡττωμένους ἢ λύπης ἢ ὧν νυνδὴ ἐγὼ ἔλεγον ὑπό τινος τούτων κρατουμένους ταῦτα ποιεῖν τοὺς ποιοῦντας.πολλὰ γὰρ οἶμαι , ἔφη , ὦ Σώκρατες , καὶ ἄλλα οὐκ ὀρθῶς λέγουσιν οἱ ἄνθρωποι.ἴθι δὴ μετ’ ἐμοῦ ἐπιχείρησον πείθειν τοὺς ἀνθρώπους καὶ διδάσκειν ὅ ἐστιν αὐτοῖς τοῦτο τὸ πάθος , ὅ φασιν ὑπὸ τῶν ἡδονῶν ἡττᾶσθαι καὶ οὐ πράττειν διὰ ταῦτα τὰ βέλτιστα , ἐπεὶ γιγνώσκειν γε αὐτά . 
ἴσως γὰρ ἂν λεγόντων ἡμῶν ὅτι οὐκ ὀρθῶς λέγετε , ὦ ἄνθρωποι , ἀλλὰ ψεύδεσθε , ἔροιντ’ ἂν ἡμᾶς · “ὦ Πρωταγόρα τε καὶ Σώκρατες , εἰ μὴ ἔστιν τοῦτο τὸ πάθημα ἡδονῆς ἡττᾶσθαι , ἀλλὰ τί ποτ’ ἐστίν , καὶ τί ὑμεῖς αὐτό φατε εἶναι ; 
εἴπατον ἡμῖν.”τί δέ , ὦ Σώκρατες , δεῖ ἡμᾶς σκοπεῖσθαι τὴν τῶν πολλῶν δόξαν ἀνθρώπων , οἳ ὅτι ἂν τύχωσι τοῦτο λέγουσιν ; 
οἶμαι , ἦν δ’ ἐγώ , εἶναί τι ἡμῖν τοῦτο πρὸς τὸ ἐξευρεῖν περὶ ἀνδρείας , πρὸς τἆλλα μόρια τὰ τῆς ἀρετῆς πῶς ποτ’ ἔχει . 
εἰ οὖν σοι δοκεῖ ἐμμένειν οἷς ἄρτι ἔδοξεν ἡμῖν , ἐμὲ ἡγήσασθαι ᾗ οἶμαι ἂν ἔγωγε κάλλιστα φανερὸν γενέσθαι , ἕπου · εἰ δὲ μὴ βούλει , εἴ σοι φίλον , ἐῶ χαίρειν.ἀλλ’ , ἔφη , ὀρθῶς λέγεις · καὶ πέραινε ὥσπερ ἤρξω . 
πάλιν τοίνυν , ἔφην ἐγώ , εἰ ἔροιντο ἡμᾶς · “τί οὖν φατε τοῦτο εἶναι , ὃ ἡμεῖς ἥττω εἶναι τῶν ἡδονῶν ἐλέγομεν ; ” 
εἴποιμ’ ἂν ἔγωγε πρὸς αὐτοὺς ὡδί · Ἀκούετε δή · πειρασόμεθα γὰρ ὑμῖν ἐγώ τε καὶ Πρωταγόρας φράσαι . 
ἄλλο τι γάρ , ὦ ἄνθρωποι , φατὲ ὑμῖν τοῦτο γίγνεσθαι ἐν τοῖσδε , οἷον πολλάκις ὑπὸ σίτων καὶ ποτῶν καὶ ἀφροδισίων κρατούμενοι ἡδέων ὄντων , γιγνώσκοντες ὅτι πονηρά ἐστιν , ὅμως αὐτὰ πράττειν ; 
φαῖεν ἄν . 
οὐκοῦν ἐροίμεθ’ ἂν αὐτοὺς ἐγώ τε καὶ σὺ πάλιν · Πονηρὰ δὲ αὐτὰ πῇ φατε εἶναι ; 
πότερον ὅτι τὴν ἡδονὴν ταύτην ἐν τῷ παραχρῆμα παρέχει καὶ ἡδύ ἐστιν ἕκαστον αὐτῶν , ἢ ὅτι εἰς τὸν ὕστερον χρόνον νόσους τε ποιεῖ καὶ πενίας καὶ ἄλλα τοιαῦτα πολλὰ παρασκευάζει ; 
ἢ κἂν εἴ τι τούτων εἰς τὸ ὕστερον μηδὲν παρασκευάζει , χαίρειν δὲ μόνον ποιεῖ , ὅμως δ’ ἂν κακὰ ἦν , ὅτι μαθόντα χαίρειν ποιεῖ καὶ ὁπῃοῦν ; 
ἆρ’ οἰόμεθ’ ἂν αὐτούς , ὦ Πρωταγόρα , ἄλλο τι ἀποκρίνασθαι ἢ ὅτι οὐ κατὰ τὴν αὐτῆς τῆς ἡδονῆς τῆς παραχρῆμα ἐργασίαν κακά ἐστιν , ἀλλὰ διὰ τὰ ὕστερον γιγνόμενα , νόσους τε καὶ τἆλλα . 
ἐγὼ μὲν οἶμαι , ἔφη ὁ Πρωταγόρας , τοὺς πολλοὺς ἂν ταῦτα ἀποκρίνασθαι . 
οὐκοῦν νόσους ποιοῦντα ἀνίας ποιεῖ , καὶ πενίας ποιοῦντα ἀνίας ποιεῖ ; 
Ὁμολογοῖεν ἄν , ὡς ἐγᾦμαι . 
συνέφη ὁ Πρωταγόρας . 
οὐκοῦν φαίνεται , ὦ ἄνθρωποι , ὑμῖν , ὥς φαμεν ἐγώ τε καὶ Πρωταγόρας , δῑ οὐδὲν ἄλλο ταῦτα κακὰ ὄντα ἢ διότι εἰς ἀνίας τε ἀποτελευτᾷ καὶ ἄλλων ἡδονῶν ἀποστερεῖ ; 
Ὁμολογοῖεν ἄν ; 
συνεδόκει ἡμῖν ἀμφοῖν . 
οὐκοῦν πάλιν ἂν αὐτοὺς τὸ ἐναντίον εἰ ἐροίμεθα · ὦ ἄνθρωποι οἱ λέγοντες αὖ ἀγαθὰ ἀνιαρὰ εἶναι , ἆρα οὐ τὰ τοιάδε λέγετε , οἷον τά τε γυμνάσια καὶ τὰς στρατείας καὶ τὰς ὑπὸ τῶν ἰατρῶν θεραπείας τὰς διὰ καύσεών τε καὶ τομῶν καὶ φαρμακειῶν καὶ λιμοκτονιῶν γιγνομένας , ὅτι ταῦτα ἀγαθὰ μέν ἐστιν , ἀνιαρὰ δέ ; 
φαῖεν ἄν ; 
συνεδόκει . 
πότερον οὖν κατὰ τόδε ἀγαθὰ αὐτὰ καλεῖτε , ὅτι ἐν τῷ παραχρῆμα ὀδύνας τὰς ἐσχάτας παρέχει καὶ ἀλγηδόνας , ἢ ὅτι εἰς τὸν ὕστερον χρόνον ὑγίειαί τε ἀπ’ αὐτῶν γίγνονται καὶ εὐεξίαι τῶν σωμάτων καὶ τῶν πόλεων σωτηρίαι καὶ ἄλλων ἀρχαὶ καὶ πλοῦτοι ; 
φαῖεν ἄν , ὡς ἐγᾦμαι . 
συνεδόκει . 
ταῦτα δὲ ἀγαθά ἐστι δῑ ἄλλο τι ἢ ὅτι εἰς ἡδονὰς ἀποτελευτᾷ καὶ λυπῶν ἀπαλλαγάς τε καὶ ἀποτροπάς ; 
ἢ ἔχετέ τι ἄλλο τέλος λέγειν , εἰς ὃ ἀποβλέψαντες αὐτὰ ἀγαθὰ καλεῖτε , ἀλλ’ <ἢ> 
ἡδονάς τε καὶ λύπας ; 
οὐκ ἂν φαῖεν , ὡς ἐγᾦμαι . 
οὐδ’ ἐμοὶ δοκεῖ , ἔφη ὁ Πρωταγόρας . 
οὐκοῦν τὴν μὲν ἡδονὴν διώκετε ὡς ἀγαθὸν ὄν , τὴν δὲ λύπην φεύγετε ὡς κακόν ; 
συνεδόκει . 
τοῦτ’ ἄρα ἡγεῖσθ’ εἶναι κακόν , τὴν λύπην , καὶ ἀγαθὸν τὴν ἡδονήν , ἐπεὶ καὶ αὐτὸ τὸ χαίρειν τότε λέγετε κακὸν εἶναι , ὅταν μειζόνων ἡδονῶν ἀποστερῇ ἢ ὅσας αὐτὸ ἔχει , ἢ λύπας μείζους παρασκευάζῃ τῶν ἐν αὐτῷ ἡδονῶν · ἐπεὶ εἰ κατ’ ἄλλο τι αὐτὸ τὸ χαίρειν κακὸν καλεῖτε καὶ εἰς ἄλλο τι τέλος ἀποβλέψαντες , ἔχοιτε ἂν καὶ ἡμῖν εἰπεῖν · ἀλλ’ οὐχ ἕξετε . 
οὐδ’ ἐμοὶ δοκοῦσιν , ἔφη ὁ Πρωταγόρας . 
ἄλλο τι οὖν πάλιν καὶ περὶ αὐτοῦ τοῦ λυπεῖσθαι ὁ αὐτὸς τρόπος ; 
τότε καλεῖτε αὐτὸ τὸ λυπεῖσθαι ἀγαθόν , ὅταν ἢ μείζους λύπας τῶν ἐν αὐτῷ οὐσῶν ἀπαλλάττῃ ἢ μείζους ἡδονὰς τῶν λυπῶν παρασκευάζῃ ; 
ἐπεὶ εἰ πρὸς ἄλλο τι τέλος ἀποβλέπετε , ὅταν καλῆτε αὐτὸ τὸ λυπεῖσθαι ἀγαθόν , ἢ πρὸς ὃ ἐγὼ λέγω , ἔχετε ἡμῖν εἰπεῖν · ἀλλ’ οὐχ ἕξετε . 
ἀληθῆ , ἔφη , λέγεις , ὁ Πρωταγόρας.πάλιν τοίνυν , ἔφην ἐγώ , εἴ με ἀνέροισθε , ὦ ἄνθρωποι , “τίνος οὖν δήποτε ἕνεκα πολλὰ περὶ τούτου λέγεις καὶ πολλαχῇ ; ” 
Συγγιγνώσκετέ μοι , φαίην ἂν ἔγωγε . 
πρῶτον μὲν γὰρ οὐ ῥᾴδιον ἀποδεῖξαι τί ἐστίν ποτε τοῦτο ὃ ὑμεῖς καλεῖτε τῶν ἡδονῶν ἥττω εἶναι · ἔπειτα ἐν τούτῳ εἰσὶν πᾶσαι αἱ ἀποδείξεις . 
ἀλλ’ ἔτι καὶ νῦν ἀναθέσθαι ἔξεστιν , εἴ πῃ ἔχετε ἄλλο τι φάναι εἶναι τὸ ἀγαθὸν ἢ τὴν ἡδονήν , ἢ τὸ κακὸν ἄλλο τι ἢ τὴν ἀνίαν · ἢ ἀρκεῖ ὑμῖν τὸ ἡδέως καταβιῶναι τὸν βίον ἄνευ λυπῶν ; 
εἰ δὲ ἀρκεῖ καὶ μὴ ἔχετε μηδὲν ἄλλο φάναι εἶναι ἀγαθὸν ἢ κακὸν ὃ μὴ εἰς ταῦτα τελευτᾷ , τὸ μετὰ τοῦτο ἀκούετε . 
φημὶ γὰρ ὑμῖν τούτου οὕτως ἔχοντος γελοῖον τὸν λόγον γίγνεσθαι , ὅταν λέγητε ὅτι πολλάκις γιγνώσκων τὰ κακὰ ἄνθρωπος ὅτι κακά ἐστιν , ὅμως πράττει αὐτά , ἐξὸν μὴ πράττειν , ὑπὸ τῶν ἡδονῶν ἀγόμενος καὶ ἐκπληττόμενος · καὶ αὖθις αὖ λέγετε ὅτι γιγνώσκων ὁ ἄνθρωπος τἀγαθὰ πράττειν οὐκ ἐθέλει διὰ τὰς παραχρῆμα ἡδονάς , ὑπὸ τούτων ἡττώμενος . 
ὡς δὲ ταῦτα γελοῖά ἐστιν , κατάδηλον ἔσται , ἐὰν μὴ πολλοῖς ὀνόμασι χρώμεθα ἅμα , ἡδεῖ τε καὶ ἀνιαρῷ καὶ ἀγαθῷ καὶ κακῷ , ἀλλ’ ἐπειδὴ δύο ἐφάνη ταῦτα , δυοῖν καὶ ὀνόμασιν προσαγορεύωμεν αὐτά , πρῶτον μὲν ἀγαθῷ καὶ κακῷ , ἔπειτα αὖθις ἡδεῖ τε καὶ ἀνιαρῷ . 
θέμενοι δὴ οὕτω λέγωμεν ὅτι Γιγνώσκων ὁ ἄνθρωπος τὰ κακὰ ὅτι κακά ἐστιν , ὅμως αὐτὰ ποιεῖ . 
ἐὰν οὖν τις ἡμᾶς ἔρηται , “διὰ τί ; ” 
Ἡττώμενος , φήσομεν · “ὑπὸ τοῦ ; ” 
ἐκεῖνος ἐρήσεται ἡμᾶς · ἡμῖν δὲ ὑπὸ μὲν ἡδονῆς οὐκέτι ἔξεστιν εἰπεῖν—ἄλλο γὰρ ὄνομα μετείληφεν ἀντὶ τῆς ἡδονῆς τὸ ἀγαθόν—ἐκείνῳ δὴ ἀποκρινώμεθα καὶ λέγωμεν ὅτι Ἡττώμενος 
“ὑπὸ τίνος ; ” 
φήσει . 
τοῦ ἀγαθοῦ , φήσομεν νὴ Δία . 
ἂν οὖν τύχῃ ὁ ἐρόμενος ἡμᾶς ὑβριστὴς ὤν , γελάσεται καὶ ἐρεῖ · “ἦ γελοῖον λέγετε πρᾶγμα , εἰ πράττει τις κακά , γιγνώσκων ὅτι κακά ἐστιν , οὐ δέον αὐτὸν πράττειν , ἡττώμενος ὑπὸ τῶν ἀγαθῶν . 
ἆρα , ” 
φήσει , “οὐκ ἀξίων ὄντων νικᾶν ἐν ὑμῖν τῶν ἀγαθῶν τὰ κακά , ἢ ἀξίων ; ” 
φήσομεν δῆλον ὅτι ἀποκρινόμενοι , ὅτι οὐκ ἀξίων ὄντων · οὐ γὰρ ἂν ἐξημάρτανεν ὅν φαμεν ἥττω εἶναι τῶν ἡδονῶν . 
“κατὰ τί δέ , ” 
φήσει ἴσως , “ἀνάξιά ἐστιν τἀγαθὰ τῶν κακῶν ἢ τὰ κακὰ τῶν ἀγαθῶν ; 
ἢ κατ’ ἄλλο τι ἢ ὅταν τὰ μὲν μείζω , τὰ δὲ σμικρότερα ᾖ ; 
ἢ πλείω , τὰ δὲ ἐλάττω ᾖ ; ” 
οὐχ ἕξομεν εἰπεῖν ἄλλο ἢ τοῦτο . 
“δῆλον ἄρα , ” 
φήσει , “ὅτι τὸ ἡττᾶσθαι τοῦτο λέγετε , ἀντὶ ἐλαττόνων ἀγαθῶν μείζω κακὰ λαμβάνειν.” 
ταῦτα μὲν οὖν οὕτω . 
μεταλάβωμεν δὴ τὰ ὀνόματα πάλιν τὸ ἡδύ τε καὶ ἀνιαρὸν ἐπὶ τοῖς αὐτοῖς τούτοις , καὶ λέγωμεν ὅτι Ἄνθρωπος πράττει—τότε μὲν ἐλέγομεν τὰ κακά , νῦν δὲ λέγωμεν τὰ ἀνιαρά , γιγνώσκων ὅτι ἀνιαρά ἐστιν , ἡττώμενος ὑπὸ τῶν ἡδέων , δῆλον ὅτι ἀναξίων ὄντων νικᾶν . 
καὶ τίς ἄλλη ἀναξία ἡδονῇ πρὸς λύπην ἐστίν , ἀλλ’ ἢ ὑπερβολὴ ἀλλήλων καὶ ἔλλειψις ; 
ταῦτα δ’ ἐστὶ μείζω τε καὶ σμικρότερα γιγνόμενα ἀλλήλων καὶ πλείω καὶ ἐλάττω καὶ μᾶλλον καὶ ἧττον . 
εἰ γάρ τις λέγοι ὅτι “ἀλλὰ πολὺ διαφέρει , ὦ Σώκρατες , τὸ παραχρῆμα ἡδὺ τοῦ εἰς τὸν ὕστερον χρόνον καὶ ἡδέος καὶ λυπηροῦ , ” 
μῶν ἄλλῳ τῳ , φαίην ἂν ἔγωγε , ἢ ἡδονῇ καὶ λύπῃ ; 
οὐ γὰρ ἔσθ’ ὅτῳ ἄλλῳ . 
ἀλλ’ ὥσπερ ἀγαθὸς ἱστάναι ἄνθρωπος , συνθεὶς τὰ ἡδέα καὶ συνθεὶς τὰ λυπηρά , καὶ τὸ ἐγγὺς καὶ τὸ πόρρω στήσας ἐν τῷ ζυγῷ , εἰπὲ πότερα πλείω ἐστίν . 
ἐὰν μὲν γὰρ ἡδέα πρὸς ἡδέα ἱστῇς , τὰ μείζω ἀεὶ καὶ πλείω ληπτέα · ἐὰν δὲ λυπηρὰ πρὸς λυπηρά , τὰ ἐλάττω καὶ σμικρότερα · ἐὰν δὲ ἡδέα πρὸς λυπηρά , ἐὰν μὲν τὰ ἀνιαρὰ ὑπερβάλληται ὑπὸ τῶν ἡδέων , ἐάντε τὰ ἐγγὺς ὑπὸ τῶν πόρρω ἐάντε τὰ πόρρω ὑπὸ τῶν ἐγγύς , ταύτην τὴν πρᾶξιν πρακτέον ἐν ᾗ ἂν ταῦτ’ ἐνῇ · ἐὰν δὲ τὰ ἡδέα ὑπὸ τῶν ἀνιαρῶν , οὐ πρακτέα . 
μή πῃ ἄλλῃ ἔχει , φαίην ἄν , ταῦτα , ὦ ἄνθρωποι ; 
οἶδ’ ὅτι οὐκ ἂν ἔχοιεν ἄλλως λέγειν . 
συνεδόκει καὶ ἐκείνῳ.ὅτε δὴ τοῦτο οὕτως ἔχει , τόδε μοι ἀποκρίνασθε , φήσω . 
φαίνεται ὑμῖν τῇ ὄψει τὰ αὐτὰ μεγέθη ἐγγύθεν μὲν μείζω , πόρρωθεν δὲ ἐλάττω · ἢ οὔ ; 
φήσουσιν . 
καὶ τὰ παχέα καὶ τὰ πολλὰ ὡσαύτως ; 
καὶ αἱ φωναὶ <αἱ> 
ἴσαι ἐγγύθεν μὲν μείζους , πόρρωθεν δὲ σμικρότεραι ; 
φαῖεν ἄν . 
εἰ οὖν ἐν τούτῳ ἡμῖν ἦν τὸ εὖ πράττειν , ἐν τῷ τὰ μὲν μεγάλα μήκη καὶ πράττειν καὶ λαμβάνειν , τὰ δὲ σμικρὰ καὶ φεύγειν καὶ μὴ πράττειν , τίς ἂν ἡμῖν σωτηρία ἐφάνη τοῦ βίου ; 
ἆρα ἡ μετρητικὴ τέχνη ἢ ἡ τοῦ φαινομένου δύναμις ; 
ἢ αὕτη μὲν ἡμᾶς ἐπλάνα καὶ ἐποίει ἄνω τε καὶ κάτω πολλάκις μεταλαμβάνειν ταὐτὰ καὶ μεταμέλειν καὶ ἐν ταῖς πράξεσιν καὶ ἐν ταῖς αἱρέσεσιν τῶν μεγάλων τε καὶ σμικρῶν , ἡ δὲ μετρητικὴ ἄκυρον μὲν ἂν ἐποίησε τοῦτο τὸ φάντασμα , δηλώσασα δὲ τὸ ἀληθὲς ἡσυχίαν ἂν ἐποίησεν ἔχειν τὴν ψυχὴν μένουσαν ἐπὶ τῷ ἀληθεῖ καὶ ἔσωσεν ἂν τὸν βίον ; 
ἆρ’ ἂν ὁμολογοῖεν οἱ ἄνθρωποι πρὸς ταῦτα ἡμᾶς τὴν μετρητικὴν σῴζειν ἂν τέχνην ἢ ἄλλην ; 
τὴν μετρητικήν , ὡμολόγει . 
τί δ’ εἰ ἐν τῇ τοῦ περιττοῦ καὶ ἀρτίου αἱρέσει ἡμῖν ἦν ἡ σωτηρία τοῦ βίου , ὁπότε τὸ πλέον ὀρθῶς ἔδει ἑλέσθαι καὶ ὁπότε τὸ ἔλαττον , ἢ αὐτὸ πρὸς ἑαυτὸ ἢ τὸ ἕτερον πρὸς τὸ ἕτερον , εἴτ’ ἐγγὺς εἴτε πόρρω εἴη ; 
τί ἂν ἔσῳζεν ἡμῖν τὸν βίον ; 
ἆρ’ ἂν οὐκ ἐπιστήμη ; 
καὶ ἆρ’ ἂν οὐ μετρητική τις , ἐπειδήπερ ὑπερβολῆς τε καὶ ἐνδείας ἐστὶν ἡ τέχνη ; 
ἐπειδὴ δὲ περιττοῦ τε καὶ ἀρτίου , ἆρα ἄλλη τις ἢ ἀριθμητική ; 
Ὁμολογοῖεν ἂν ἡμῖν οἱ ἄνθρωποι ἢ οὔ ; 
ἐδόκουν ἂν καὶ τῷ Πρωταγόρᾳ ὁμολογεῖν . 
εἶεν , ὦ ἄνθρωποι · ἐπεὶ δὲ δὴ ἡδονῆς τε καὶ λύπης ἐν ὀρθῇ τῇ αἱρέσει ἐφάνη ἡμῖν ἡ σωτηρία τοῦ βίου οὖσα , τοῦ τε πλέονος καὶ ἐλάττονος καὶ μείζονος καὶ σμικροτέρου καὶ πορρωτέρω καὶ ἐγγυτέρω , ἆρα πρῶτον μὲν οὐ μετρητικὴ φαίνεται , ὑπερβολῆς τε καὶ ἐνδείας οὖσα καὶ ἰσότητος πρὸς ἀλλήλας σκέψις ; 
ἀλλ’ ἀνάγκη . 
ἐπεὶ δὲ μετρητική , ἀνάγκῃ δήπου τέχνη καὶ ἐπιστήμη . 
συμφήσουσιν . 
ἥτις μὲν τοίνυν τέχνη καὶ ἐπιστήμη ἐστὶν αὕτη , εἰς αὖθις σκεψόμεθα · ὅτι δὲ ἐπιστήμη ἐστίν , τοσοῦτον ἐξαρκεῖ πρὸς τὴν ἀπόδειξιν ἣν ἐμὲ δεῖ καὶ Πρωταγόραν ἀποδεῖξαι περὶ ὧν ἤρεσθ’ ἡμᾶς . 
ἤρεσθε δέ , εἰ μέμνησθε , ἡνίκα ἡμεῖς ἀλλήλοις ὡμολογοῦμεν ἐπιστήμης μηδὲν εἶναι κρεῖττον , ἀλλὰ τοῦτο ἀεὶ κρατεῖν , ὅπου ἂν ἐνῇ , καὶ ἡδονῆς καὶ τῶν ἄλλων ἁπάντων · ὑμεῖς δὲ δὴ ἔφατε τὴν ἡδονὴν πολλάκις κρατεῖν καὶ τοῦ εἰδότος ἀνθρώπου , ἐπειδὴ δὲ ὑμῖν οὐχ ὡμολογοῦμεν , μετὰ τοῦτο ἤρεσθε ἡμᾶς · “ὦ Πρωταγόρα τε καὶ Σώκρατες , εἰ μὴ ἔστι τοῦτο τὸ πάθημα ἡδονῆς ἡττᾶσθαι , ἀλλὰ τί ποτ’ ἐστὶν καὶ τί ὑμεῖς αὐτό φατε εἶναι ; 
εἴπατε ἡμῖν.” 
εἰ μὲν οὖν τότε εὐθὺς ὑμῖν εἴπομεν ὅτι ἀμαθία , κατεγελᾶτε ἂν ἡμῶν · νῦν δὲ ἂν ἡμῶν καταγελᾶτε , καὶ ὑμῶν αὐτῶν καταγελάσεσθε . 
καὶ γὰρ ὑμεῖς ὡμολογήκατε ἐπιστήμης ἐνδείᾳ ἐξαμαρτάνειν περὶ τὴν τῶν ἡδονῶν αἵρεσιν καὶ λυπῶν τοὺς ἐξαμαρτάνοντας—ταῦτα δέ ἐστιν ἀγαθά τε καὶ κακά—καὶ οὐ μόνον ἐπιστήμης , ἀλλὰ καὶ ἧς τὸ πρόσθεν ἔτι ὡμολογήκατε ὅτι μετρητικῆς · ἡ δὲ ἐξαμαρτανομένη πρᾶξις ἄνευ ἐπιστήμης ἴστε που καὶ αὐτοὶ ὅτι ἀμαθίᾳ πράττεται . 
ὥστε τοῦτ’ ἐστὶν τὸ ἡδονῆς ἥττω εἶναι , ἀμαθία ἡ μεγίστη , ἧς Πρωταγόρας ὅδε φησὶν ἰατρὸς εἶναι καὶ Πρόδικος καὶ Ἱππίας · ὑμεῖς δὲ διὰ τὸ οἴεσθαι ἄλλο τι ἢ ἀμαθίαν εἶναι οὔτε αὐτοὶ οὔτε τοὺς ὑμετέρους παῖδας παρὰ τοὺς τούτων διδασκάλους τούσδε τοὺς σοφιστὰς πέμπετε , ὡς οὐ διδακτοῦ ὄντος , ἀλλὰ κηδόμενοι τοῦ ἀργυρίου καὶ οὐ διδόντες τούτοις κακῶς πράττετε καὶ ἰδίᾳ καὶ δημοσίᾳ . 
ταῦτα μὲν τοῖς πολλοῖς ἀποκεκριμένοι ἂν ἦμεν · ὑμᾶς δὲ δὴ μετὰ Πρωταγόρου ἐρωτῶ , <ὦ> 
Ἱππία τε καὶ Πρόδικε (κοινὸς γὰρ δὴ ἔστω ὑμῖν ὁ λόγος) 
πότερον δοκῶ ὑμῖν ἀληθῆ λέγειν ἢ ψεύδεσθαι . 
ὑπερφυῶς ἐδόκει ἅπασιν ἀληθῆ εἶναι τὰ εἰρημένα . 
ὁμολογεῖτε ἄρα , ἦν δ’ ἐγώ , τὸ μὲν ἡδὺ ἀγαθὸν εἶναι , τὸ δὲ ἀνιαρὸν κακόν . 
τὴν δὲ Προδίκου τοῦδε διαίρεσιν τῶν ὀνομάτων παραιτοῦμαι · εἴτε γὰρ ἡδὺ εἴτε τερπνὸν λέγεις εἴτε χαρτόν , εἴτε ὁπόθεν καὶ ὅπως χαίρεις τὰ τοιαῦτα ὀνομάζων , ὦ βέλτιστε Πρόδικε , τοῦτό μοι πρὸς ὃ βούλομαι ἀπόκριναι . 
γελάσας οὖν ὁ Πρόδικος συνωμολόγησε , καὶ οἱ ἄλλοι . 
τί δὲ δή , ὦ ἄνδρες , ἔφην ἐγώ , τὸ τοιόνδε ; 
αἱ ἐπὶ τούτου πράξεις ἅπασαι , ἐπὶ τοῦ ἀλύπως ζῆν καὶ ἡδέως , ἆρ’ οὐ καλαί [καὶ ὠφέλιμοι] ; 
καὶ τὸ καλὸν ἔργον ἀγαθόν τε καὶ ὠφέλιμον ; 
συνεδόκει . 
εἰ ἄρα , ἔφην ἐγώ , τὸ ἡδὺ ἀγαθόν ἐστιν , οὐδεὶς οὔτε εἰδὼς οὔτε οἰόμενος ἄλλα βελτίω εἶναι ἢ ἃ ποιεῖ , καὶ δυνατά , ἔπειτα ποιεῖ ταῦτα , ἐξὸν τὰ βελτίω · οὐδὲ τὸ ἥττω εἶναι αὑτοῦ ἄλλο τι τοῦτ’ ἐστὶν ἢ ἀμαθία , οὐδὲ κρείττω ἑαυτοῦ ἄλλο τι ἢ σοφία . 
συνεδόκει πᾶσιν . 
τί δὲ δή ; 
ἀμαθίαν ἆρα τὸ τοιόνδε λέγετε , τὸ ψευδῆ ἔχειν δόξαν καὶ ἐψεῦσθαι περὶ τῶν πραγμάτων τῶν πολλοῦ ἀξίων ; 
καὶ τοῦτο πᾶσι συνεδόκει . 
ἄλλο τι οὖν , ἔφην ἐγώ , ἐπί γε τὰ κακὰ οὐδεὶς ἑκὼν ἔρχεται οὐδὲ ἐπὶ ἃ οἴεται κακὰ εἶναι , οὐδ’ ἔστι τοῦτο , ὡς ἔοικεν , ἐν ἀνθρώπου φύσει , ἐπὶ ἃ οἴεται κακὰ εἶναι ἐθέλειν ἰέναι ἀντὶ τῶν ἀγαθῶν · ὅταν τε ἀναγκασθῇ δυοῖν κακοῖν τὸ ἕτερον αἱρεῖσθαι , οὐδεὶς τὸ μεῖζον αἱρήσεται ἐξὸν τὸ ἔλαττον ; 
ἅπαντα ταῦτα συνεδόκει ἅπασιν ἡμῖν . 
τί οὖν ; 
ἔφην ἐγώ , καλεῖτέ <τι> 
δέος καὶ φόβον ; 
καὶ ἆρα ὅπερ ἐγώ ; 
(πρὸς σὲ λέγω , ὦ Πρόδικἐ . 
προσδοκίαν τινὰ λέγω κακοῦ τοῦτο , εἴτε φόβον εἴτε δέος καλεῖτε . 
ἐδόκει Πρωταγόρᾳ μὲν καὶ Ἱππίᾳ δέος τε καὶ φόβος εἶναι τοῦτο , προδίκῳ δὲ δέος , φόβος δ’ οὔ . 
ἀλλ’ οὐδέν , ἔφην ἐγώ , Πρόδικε , διαφέρει · ἀλλὰ τόδε . 
εἰ ἀληθῆ τὰ ἔμπροσθέν ἐστιν , ἆρά τις ἀνθρώπων ἐθελήσει ἐπὶ ταῦτα ἰέναι ἃ δέδοικεν , ἐξὸν ἐπὶ ἃ μή ; 
ἢ ἀδύνατον ἐκ τῶν ὡμολογημένων ; 
ἃ γὰρ δέδοικεν , ὡμολόγηται ἡγεῖσθαι κακὰ εἶναι · ἃ δὲ ἡγεῖται κακά , οὐδένα οὔτε ἰέναι ἐπὶ ταῦτα οὔτε λαμβάνειν ἑκόντα . 
ἐδόκει καὶ ταῦτα πᾶσιν.οὕτω δὴ τούτων ὑποκειμένων , ἦν δ’ ἐγώ , Πρόδικέ τε καὶ Ἱππία , ἀπολογείσθω ἡμῖν Πρωταγόρας ὅδε ἃ τὸ πρῶτον ἀπεκρίνατο πῶς ὀρθῶς ἔχει—μὴ ἃ τὸ πρῶτον παντάπασι · τότε μὲν γὰρ δὴ πέντε ὄντων μορίων τῆς ἀρετῆς οὐδὲν ἔφη εἶναι τὸ ἕτερον οἷον τὸ ἕτερον , ἰδίαν δὲ αὑτοῦ ἕκαστον ἔχειν δύναμιν · ἀλλ’ οὐ ταῦτα λέγω , ἀλλ’ ἃ τὸ ὕστερον εἶπεν . 
τὸ γὰρ ὕστερον ἔφη τὰ μὲν τέτταρα ἐπιεικῶς παραπλήσια ἀλλήλοις εἶναι , τὸ δὲ ἓν πάνυ πολὺ διαφέρειν τῶν ἄλλων , τὴν ἀνδρείαν , γνώσεσθαι δέ μ’ ἔφη τεκμηρίῳ τῷδε · “εὑρήσεις γάρ , ὦ Σώκρατες , ἀνθρώπους ἀνοσιωτάτους μὲν ὄντας καὶ ἀδικωτάτους καὶ ἀκολαστοτάτους καὶ ἀμαθεστάτους , ἀνδρειοτάτους δέ · ᾧ γνώσῃ ὅτι πολὺ διαφέρει ἡ ἀνδρεία τῶν ἄλλων μορίων τῆς ἀρετῆς.” 
καὶ ἐγὼ εὐθὺς τότε πάνυ ἐθαύμασα τὴν ἀπόκρισιν , καὶ ἔτι μᾶλλον ἐπειδὴ ταῦτα μεθ’ ὑμῶν διεξῆλθον . 
ἠρόμην δ’ οὖν τοῦτον εἰ τοὺς ἀνδρείους λέγοι θαρραλέους · ὁ δέ , “καὶ ἴτας γ’ , ” 
ἔφη . 
μέμνησαι , ἦν δ’ ἐγώ , ὦ Πρωταγόρα , ταῦτα ἀποκρινόμενος ; 
ὡμολόγει . 
ἴθι δή , ἔφην ἐγώ , εἰπὲ ἡμῖν , ἐπὶ τί λέγεις ἴτας εἶναι τοὺς ἀνδρείους ; 
ἦ ἐφ’ ἅπερ οἱ δειλοί ; 
οὐκ ἔφη . 
οὐκοῦν ἐφ’ ἕτερα . 
ναί , ἦ δ’ ὅς . 
πότερον οἱ μὲν δειλοὶ ἐπὶ τὰ θαρραλέα ἔρχονται , οἱ δὲ ἀνδρεῖοι ἐπὶ τὰ δεινά ; 
λέγεται δή , ὦ Σώκρατες , οὕτως ὑπὸ τῶν ἀνθρώπων . 
ἀληθῆ , ἔφην ἐγώ , λέγεις · ἀλλ’ οὐ τοῦτο ἐρωτῶ , ἀλλὰ σὺ ἐπὶ τί φὴ|ς ἴτας εἶναι τοὺς ἀνδρείους ; 
ἆρ’ ἐπὶ τὰ δεινά , ἡγουμένους δεινὰ εἶναι , ἢ ἐπὶ τὰ μή ; 
ἀλλὰ τοῦτό γ’ , ἔφη , ἐν οἷς σὺ ἔλεγες τοῖς λόγοις ἀπεδείχθη ἄρτι ὅτι ἀδύνατον . 
καὶ τοῦτο , ἔφην ἐγώ , ἀληθὲς λέγεις · ὥστ’ εἰ τοῦτο ὀρθῶς ἀπεδείχθη , ἐπὶ μὲν ἃ δεινὰ ἡγεῖται εἶναι οὐδεὶς ἔρχεται , ἐπειδὴ τὸ ἥττω εἶναι ἑαυτοῦ ηὑρέθη ἀμαθία οὖσα . 
ὡμολόγει . 
ἀλλὰ μὴν ἐπὶ ἅ γε θαρροῦσι πάντες αὖ ἔρχονται , καὶ δειλοὶ καὶ ἀνδρεῖοι , καὶ ταύτῃ γε ἐπὶ τὰ αὐτὰ ἔρχονται οἱ δειλοί τε καὶ οἱ ἀνδρεῖοι . 
ἀλλὰ μέντοι , ἔφη , ὦ Σώκρατες , πᾶν γε τοὐναντίον ἐστὶν ἐπὶ ἃ οἵ τε δειλοὶ ἔρχονται καὶ οἱ ἀνδρεῖοι . 
αὐτίκα εἰς τὸν πόλεμον οἱ μὲν ἐθέλουσιν ἰέναι , οἱ δὲ οὐκ ἐθέλουσιν . 
πότερον , ἔφην ἐγώ , καλὸν ὂν ἰέναι ἢ αἰσχρόν ; 
καλόν , ἔφη . 
οὐκοῦν εἴπερ καλόν , καὶ ἀγαθὸν ὡμολογήσαμεν ἐν τοῖς ἔμπροσθεν · τὰς γὰρ καλὰς πράξεις ἁπάσας ἀγαθὰς ὡμολογήσαμεν . 
ἀληθῆ λέγεις , καὶ ἀεὶ ἔμοιγε δοκεῖ οὕτως . 
ὀρθῶς γε , ἔφην ἐγώ . 
ἀλλὰ ποτέρους φὴ|ς εἰς τὸν πόλεμον οὐκ ἐθέλειν ἰέναι , καλὸν ὂν καὶ ἀγαθόν ; 
τοὺς δειλούς , ἦ δ’ ὅς . 
οὐκοῦν , ἦν δ’ ἐγώ , εἴπερ καλὸν καὶ ἀγαθόν , καὶ ἡδύ ; 
ὡμολόγηται γοῦν , ἔφη . 
ἆρ’ οὖν γιγνώσκοντες οἱ δειλοὶ οὐκ ἐθέλουσιν ἰέναι ἐπὶ τὸ κάλλιόν τε καὶ ἄμεινον καὶ ἥδιον ; 
ἀλλὰ καὶ τοῦτο ἐὰν ὁμολογῶμεν , ἔφη , διαφθεροῦμεν τὰς ἔμπροσθεν ὁμολογίας . 
τί δ’ ὁ ἀνδρεῖος ; 
οὐκ ἐπὶ τὸ κάλλιόν τε καὶ ἄμεινον καὶ ἥδιον ἔρχεται ; 
ἀνάγκη , ἔφη , ὁμολογεῖν . 
οὐκοῦν ὅλως οἱ ἀνδρεῖοι οὐκ αἰσχροὺς φόβους φοβοῦνται , ὅταν φοβῶνται , οὐδὲ αἰσχρὰ θάρρη θαρροῦσιν ; 
ἀληθῆ , ἔφη . 
εἰ δὲ μὴ αἰσχρά , ἆρ’ οὐ καλά ; 
ὡμολόγει . 
εἰ δὲ καλά , καὶ ἀγαθά ; 
ναί . 
οὐκοῦν καὶ οἱ δειλοὶ καὶ οἱ θρασεῖς καὶ οἱ μαινόμενοι τοὐναντίον αἰσχρούς τε φόβους φοβοῦνται καὶ αἰσχρὰ θάρρη θαρροῦσιν ; 
ὡμολόγει . 
θαρροῦσιν δὲ τὰ αἰσχρὰ καὶ κακὰ δῑ ἄλλο τι ἢ δῑ ἄγνοιαν καὶ ἀμαθίαν ; 
οὕτως ἔχει , ἔφη . 
τί οὖν ; 
τοῦτο δῑ ὃ δειλοί εἰσιν οἱ δειλοί , δειλίαν ἢ ἀνδρείαν καλεῖς ; 
δειλίαν ἔγωγ’ , ἔφη . 
δειλοὶ δὲ οὐ διὰ τὴν τῶν δεινῶν ἀμαθίαν ἐφάνησαν ὄντες ; 
πάνυ γ’ , ἔφη . 
διὰ ταύτην ἄρα τὴν ἀμαθίαν δειλοί εἰσιν ; 
ὡμολόγει . 
δῑ ὃ δὲ δειλοί εἰσιν , δειλία ὁμολογεῖται παρὰ σοῦ ; 
συνέφη . 
οὐκοῦν ἡ τῶν δεινῶν καὶ μὴ δεινῶν ἀμαθία δειλία ἂν εἴη ; 
ἐπένευσε . 
ἀλλὰ μήν , ἦν δ’ ἐγώ , ἐναντίον ἀνδρεία δειλίᾳ . 
ἔφη . 
οὐκοῦν ἡ τῶν δεινῶν καὶ μὴ δεινῶν σοφία ἐναντία τῇ τούτων ἀμαθίᾳ ἐστίν ; 
καὶ ἐνταῦθα ἔτι ἐπένευσεν . 
ἡ δὲ τούτων ἀμαθία δειλία ; 
πάνυ μόγις ἐνταῦθα ἐπένευσεν . 
ἡ σοφία ἄρα τῶν δεινῶν καὶ μὴ δεινῶν ἀνδρεία ἐστίν , ἐναντία οὖσα τῇ τούτων ἀμαθίᾳ ; 
οὐκέτι ἐνταῦθα οὔτ’ ἐπινεῦσαι ἠθέλησεν ἐσίγα τε . 
καὶ ἐγὼ εἶπον · τί δή , ὦ Πρωταγόρα , οὔτε σὺ φὴ|ς ἃ ἐρωτῶ οὔτε ἀπόφῃς ; 
αὐτός , ἔφη , πέρανον . 
ἕν γ’ , ἔφην ἐγώ , μόνον ἐρόμενος ἔτι σέ , εἴ σοι ὥσπερ τὸ πρῶτον ἔτι δοκοῦσιν εἶναί τινες ἄνθρωποι ἀμαθέστατοι μέν , ἀνδρειότατοι δέ . 
φιλονικεῖν μοι , ἔφη , δοκεῖς , ὦ Σώκρατες , τὸ ἐμὲ εἶναι τὸν ἀποκρινόμενον · χαριοῦμαι οὖν σοι , καὶ λέγω ὅτι ἐκ τῶν ὡμολογημένων ἀδύνατόν μοι δοκεῖ εἶναι.οὔτοι , ἦν δ’ ἐγώ , ἄλλου ἕνεκα ἐρωτῶ πάντα ταῦτα ἢ σκέψασθαι βουλόμενος πῶς ποτ’ ἔχει τὰ περὶ τῆς ἀρετῆς καὶ τί ποτ’ ἐστὶν αὐτό , ἡ ἀρετή . 
οἶδα γὰρ ὅτι τούτου φανεροῦ γενομένου μάλιστ’ ἂν κατάδηλον γένοιτο ἐκεῖνο περὶ οὗ ἐγώ τε καὶ σὺ μακρὸν λόγον ἑκάτερος ἀπετείναμεν , ἐγὼ μὲν λέγων ὡς οὐ διδακτὸν ἀρετή , σὺ δ’ ὡς διδακτόν . 
καί μοι δοκεῖ ἡμῶν ἡ ἄρτι ἔξοδος τῶν λόγων ὥσπερ ἄνθρωπος κατηγορεῖν τε καὶ καταγελᾶν , καὶ εἰ φωνὴν λάβοι , εἰπεῖν ἂν ὅτι “ἄτοποί γ’ ἐστέ , ὦ Σώκρατές τε καὶ Πρωταγόρα · σὺ μὲν λέγων ὅτι οὐ διδακτόν ἐστιν ἀρετὴ ἐν τοῖς ἔμπροσθεν , νῦν σεαυτῷ τἀναντία σπεύδεις , ἐπιχειρῶν ἀποδεῖξαι ὡς πάντα χρήματά ἐστιν ἐπιστήμη , καὶ ἡ δικαιοσύνη καὶ σωφροσύνη καὶ ἡ ἀνδρεία , ᾧ τρόπῳ μάλιστ’ ἂν διδακτὸν φανείη ἡ ἀρετή . 
εἰ μὲν γὰρ ἄλλο τι ἦν ἢ ἐπιστήμη ἡ ἀρετή , ὥσπερ Πρωταγόρας ἐπεχείρει λέγειν , σαφῶς οὐκ ἂν ἦν διδακτόν · νῦν δὲ εἰ φανήσεται ἐπιστήμη ὅλον , ὡς σὺ σπεύδεις , ὦ Σώκρατες , θαυμάσιον ἔσται μὴ διδακτὸν ὄν . 
Πρωταγόρας δ’ αὖ διδακτὸν τότε ὑποθέμενος , νῦν τοὐναντίον ἔοικεν σπεύδοντι ὀλίγου πάντα μᾶλλον φανῆναι αὐτὸ ἢ ἐπιστήμην · καὶ οὕτως ἂν ἥκιστα εἴη διδακτόν.” 
ἐγὼ οὖν , ὦ Πρωταγόρα , πάντα ταῦτα καθορῶν ἄνω κάτω ταραττόμενα δεινῶς , πᾶσαν προθυμίαν ἔχω καταφανῆ αὐτὰ γενέσθαι , καὶ βουλοίμην ἂν ταῦτα διεξελθόντας ἡμᾶς ἐξελθεῖν καὶ ἐπὶ τὴν ἀρετὴν ὅτι ἔστιν , καὶ πάλιν ἐπισκέψασθαι περὶ αὐτοῦ εἴτε διδακτὸν εἴτε μὴ διδακτόν , μὴ πολλάκις ἡμᾶς ὁ Ἐπιμηθεὺς ἐκεῖνος καὶ ἐν τῇ σκέψει σφήλῃ ἐξαπατήσας , ὥσπερ καὶ ἐν τῇ διανομῇ ἠμέλησεν ἡμῶν , ὡς φὴ|ς σύ . 
ἤρεσεν οὖν μοι καὶ ἐν τῷ μύθῳ ὁ Προμηθεὺς μᾶλλον τοῦ Ἐπιμηθέως · ᾧ χρώμενος ἐγὼ καὶ προμηθούμενος ὑπὲρ τοῦ βίου τοῦ ἐμαυτοῦ παντὸς πάντα ταῦτα πραγματεύομαι , καὶ εἰ σὺ ἐθέλοις , ὅπερ καὶ κατ’ ἀρχὰς ἔλεγον , μετὰ σοῦ ἂν ἥδιστα ταῦτα συνδιασκοποίην.καὶ ὁ Πρωταγόρας , ἐγὼ μέν , ἔφη , ὦ Σώκρατες , ἐπαινῶ σου τὴν προθυμίαν καὶ τὴν διέξοδον τῶν λόγων . 
καὶ γὰρ οὔτε τἆλλα οἶμαι κακὸς εἶναι ἄνθρωπος , φθονερός τε ἥκιστ’ ἀνθρώπων , ἐπεὶ καὶ περὶ σοῦ πρὸς πολλοὺς δὴ εἴρηκα ὅτι ὧν ἐντυγχάνω πολὺ μάλιστα ἄγαμαι σέ , τῶν μὲν τηλικούτων καὶ πάνυ · καὶ λέγω γε ὅτι οὐκ ἂν θαυμάζοιμι εἰ τῶν ἐλλογίμων γένοιο ἀνδρῶν ἐπὶ σοφίᾳ . 
καὶ περὶ τούτων δὲ εἰς αὖθις , ὅταν βούλῃ , διέξιμεν · νῦν δ’ ὥρα ἤδη καὶ ἐπ’ ἄλλο τι τρέπεσθαι . 
ἀλλ’ , ἦν δ’ ἐγώ , οὕτω χρὴ ποιεῖν , εἴ σοι δοκεῖ . 
καὶ γὰρ ἐμοὶ οἷπερ ἔφην ἰέναι πάλαι ὥρα , ἀλλὰ Καλλίᾳ τῷ καλῷ χαριζόμενος παρέμεινα.ταῦτ’ εἰπόντες καὶ ἀκούσαντες ἀπῇμεν . 
Γοργίας 
ΚαλλίκλησΣωκράτησΧαιρεφῶνΓοργίασΠῶλος 
Καλλίκλης πολέμου καὶ μάχης φασὶ χρῆναι , ὦ Σώκρατες , οὕτω μεταλαγχάνειν . 
Σωκράτης ἀλλ’ ἦ , τὸ λεγόμενον , κατόπιν ἑορτῆς ἥκομεν καὶ ὑστεροῦμεν ; 
Καλλίκλης καὶ μάλα γε ἀστείας ἑορτῆς · πολλὰ γὰρ καὶ καλὰ Γοργίας ἡμῖν ὀλίγον πρότερον ἐπεδείξατο . 
Σωκράτης τούτων μέντοι , ὦ Καλλίκλεις , αἴτιος Χαιρεφῶν ὅδε , ἐν ἀγορᾷ ἀναγκάσας ἡμᾶς διατρῖψαι . 
Χαιρεφῶν οὐδὲν πρᾶγμα , ὦ Σώκρατες · ἐγὼ γὰρ καὶ ἰάσομαι . 
φίλος γάρ μοι Γοργίας , ὥστ’ ἐπιδείξεται ἡμῖν , εἰ μὲν δοκεῖ , νῦν , ἐὰν δὲ βούλῃ , εἰς αὖθις . 
Καλλίκλης τί δέ , ὦ Χαιρεφῶν ; 
ἐπιθυμεῖ Σωκράτης ἀκοῦσαι Γοργίου ; 
Χαιρεφῶν ἐπ’ αὐτό γέ τοι τοῦτο πάρεσμεν . 
Καλλίκλης οὐκοῦν ὅταν βούλησθε παρ’ ἐμὲ ἥκειν οἴκαδε · παρ’ ἐμοὶ γὰρ Γοργίας καταλύει καὶ ἐπιδείξεται ὑμῖν . 
Σωκράτης εὖ λέγεις , ὦ Καλλίκλεις . 
ἀλλ’ ἆρα ἐθελήσειεν ἂν ἡμῖν διαλεχθῆναι ; 
βούλομαι γὰρ πυθέσθαι παρ’ αὐτοῦ τίς ἡ δύναμις τῆς τέχνης τοῦ ἀνδρός , καὶ τί ἐστιν ὃ ἐπαγγέλλεταί τε καὶ διδάσκει · τὴν δὲ ἄλλην ἐπίδειξιν εἰς αὖθις , ὥσπερ σὺ λέγεις , ποιησάσθω . 
Καλλίκλης οὐδὲν οἷον τὸ αὐτὸν ἐρωτᾶν , ὦ Σώκρατες . 
καὶ γὰρ αὐτῷ ἓν τοῦτ’ ἦν τῆς ἐπιδείξεως · ἐκέλευε γοῦν νυνδὴ ἐρωτᾶν ὅτι τις βούλοιτο τῶν ἔνδον ὄντων , καὶ πρὸς ἅπαντα ἔφη ἀποκρινεῖσθαι . 
Σωκράτης ἦ καλῶς λέγεις . 
ὦ Χαιρεφῶν , ἐροῦ αὐτόν . 
Χαιρεφῶν τί ἔρωμαι ; 
Σωκράτης ὅστις ἐστίν . 
Χαιρεφῶν πῶς λέγεις ; 
Σωκράτης ὥσπερ ἂν εἰ ἐτύγχανεν ὢν ὑποδημάτων δημιουργός , ἀπεκρίνατο ἂν δήπου σοι ὅτι σκυτοτόμος · ἢ οὐ μανθάνεις ὡς λέγω ; 
Χαιρεφῶν μανθάνω καὶ ἐρήσομαι . 
εἰπέ μοι , ὦ Γοργία , ἀληθῆ λέγει Καλλικλῆς ὅδε ὅτι ἐπαγγέλλῃ ἀποκρίνεσθαι ὅτι ἄν τίς σε ἐρωτᾷ ; 
Γοργίας ἀληθῆ , ὦ Χαιρεφῶν · καὶ γὰρ νυνδὴ αὐτὰ ταῦτα ἐπηγγελλόμην , καὶ λέγω ὅτι οὐδείς μέ πω ἠρώτηκε καινὸν οὐδὲν πολλῶν ἐτῶν . 
Χαιρεφῶν ἦ που ἄρα ῥᾳδίως ἀποκρινῇ , ὦ Γοργία . 
Γοργίας πάρεστι τούτου πεῖραν , ὦ Χαιρεφῶν , λαμβάνειν . 
Πῶλος νὴ Δία · ἂν δέ γε βούλῃ , ὦ Χαιρεφῶν , ἐμοῦ . 
Γοργίας μὲν γὰρ καὶ ἀπειρηκέναι μοι δοκεῖ · πολλὰ γὰρ ἄρτι διελήλυθεν . 
Χαιρεφῶν τί δέ , ὦ Πῶλε ; 
οἴει σὺ κάλλιον ἂν Γοργίου ἀποκρίνασθαι ; 
Πῶλος τί δὲ τοῦτο , ἐὰν σοί γε ἱκανῶς ; 
Χαιρεφῶν οὐδέν · ἀλλ’ ἐπειδὴ σὺ βούλει , ἀποκρίνου . 
Πῶλος 
Ἐρώτα . 
Χαιρεφῶν ἐρωτῶ δή . 
εἰ ἐτύγχανε Γοργίας ἐπιστήμων ὢν τῆς τέχνης ἧσπερ ὁ ἀδελφὸς αὐτοῦ Ἡρόδικος , τί ἂν αὐτὸν ὠνομάζομεν δικαίως ; 
οὐχ ὅπερ ἐκεῖνον ; 
Πῶλος πάνυ γε . 
Χαιρεφῶν ἰατρὸν ἄρα φάσκοντες αὐτὸν εἶναι καλῶς ἂν ἐλέγομεν . 
Πῶλος ναί . 
Χαιρεφῶν εἰ δέ γε ἧσπερ Ἀριστοφῶν ὁ Ἀγλαοφῶντος ἢ ὁ ἀδελφὸς αὐτοῦ ἔμπειρος ἦν τέχνης , τίνα ἂν αὐτὸν ὀρθῶς ἐκαλοῦμεν ; 
Πῶλος δῆλον ὅτι ζωγράφον . 
Χαιρεφῶν νῦν δ’ ἐπειδὴ τίνος τέχνης ἐπιστήμων ἐστίν , τίνα ἂν καλοῦντες αὐτὸν ὀρθῶς καλοῖμεν ; 
Πῶλος ὦ Χαιρεφῶν , πολλαὶ τέχναι ἐν ἀνθρώποις εἰσὶν ἐκ τῶν ἐμπειριῶν ἐμπείρως ηὑρημέναι · ἐμπειρία μὲν γὰρ ποιεῖ τὸν αἰῶνα ἡμῶν πορεύεσθαι κατὰ τέχνην , ἀπειρία δὲ κατὰ τύχην . 
ἑκάστων δὲ τούτων μεταλαμβάνουσιν ἄλλοι ἄλλων ἄλλως , τῶν δὲ ἀρίστων οἱ ἄριστοι · ὧν καὶ Γοργίας ἐστὶν ὅδε , καὶ μετέχει τῆς καλλίστης τῶν τεχνῶν . 
Σωκράτης καλῶς γε , ὦ Γοργία , φαίνεται πῶλος παρεσκευάσθαι εἰς λόγους · ἀλλὰ γὰρ ὃ ὑπέσχετο Χαιρεφῶντι οὐ ποιεῖ . 
Γοργίας τί μάλιστα , ὦ Σώκρατες ; 
Σωκράτης τὸ ἐρωτώμενον οὐ πάνυ μοι φαίνεται ἀποκρίνεσθαι . 
Γοργίας ἀλλὰ σύ , εἰ βούλει , ἐροῦ αὐτόν . 
Σωκράτης οὔκ , εἰ αὐτῷ γε σοὶ βουλομένῳ ἐστὶν ἀποκρίνεσθαι , ἀλλὰ πολὺ ἂν ἥδιον σέ . 
δῆλος γάρ μοι πῶλος καὶ ἐξ ὧν εἴρηκεν ὅτι τὴν καλουμένην ῥητορικὴν μᾶλλον μεμελέτηκεν ἢ διαλέγεσθαι . 
Πῶλος τί δή , ὦ Σώκρατες ; 
Σωκράτης ὅτι , ὦ Πῶλε , ἐρομένου Χαιρεφῶντος τίνος Γοργίας ἐπιστήμων τέχνης , ἐγκωμιάζεις μὲν αὐτοῦ τὴν τέχνην ὥσπερ τινὸς ψέγοντος , ἥτις δέ ἐστιν οὐκ ἀπεκρίνω . 
Πῶλος οὐ γὰρ ἀπεκρινάμην ὅτι εἴη ἡ καλλίστη ; 
Σωκράτης καὶ μάλα . 
ἀλλ’ οὐδεὶς ἐρωτᾷ ποία τις ἡ Γοργίου τέχνη , ἀλλὰ τίς , καὶ ὅντινα δέοι καλεῖν τὸν Γοργίαν · ὥσπερ τὰ ἔμπροσθέν σοι ὑπετείνατο Χαιρεφῶν καὶ αὐτῷ καλῶς καὶ διὰ βραχέων ἀπεκρίνω , καὶ νῦν οὕτως εἰπὲ τίς ἡ τέχνη καὶ τίνα Γοργίαν καλεῖν χρὴ ἡμᾶς . 
μᾶλλον δέ , ὦ Γοργία , αὐτὸς ἡμῖν εἰπὲ τίνα σε χρὴ καλεῖν ὡς τίνος ἐπιστήμονα τέχνης . 
Γοργίας τῆς ῥητορικῆς , ὦ Σώκρατες . 
Σωκράτης ῥήτορα ἄρα χρή σε καλεῖν ; 
Γοργίας ἀγαθόν γε , ὦ Σώκρατες , εἰ δὴ ὅ γε εὔχομαι εἶναι , ὡς ἔφη Ὅμηρος , βούλει με καλεῖν . 
Σωκράτης ἀλλὰ βούλομαι . 
Γοργίας κάλει δή . 
Σωκράτης οὐκοῦν καὶ ἄλλους σε φῶμεν δυνατὸν εἶναι ποιεῖν ; 
Γοργίας ἐπαγγέλλομαί γε δὴ ταῦτα οὐ μόνον ἐνθάδε ἀλλὰ καὶ ἄλλοθι . 
Σωκράτης ἆρ’ οὖν ἐθελήσαις ἄν , ὦ Γοργία , ὥσπερ νῦν διαλεγόμεθα , διατελέσαι τὸ μὲν ἐρωτῶν , τὸ δ’ ἀποκρινόμενος , τὸ δὲ μῆκος τῶν λόγων τοῦτο , οἷον καὶ πῶλος ἤρξατο , εἰς αὖθις ἀποθέσθαι ; 
ἀλλ’ ὅπερ ὑπισχνῇ , μὴ ψεύσῃ , ἀλλὰ ἐθέλησον κατὰ βραχὺ τὸ ἐρωτώμενον ἀποκρίνεσθαι . 
Γοργίας εἰσὶ μέν , ὦ Σώκρατες , ἔνιαι τῶν ἀποκρίσεων ἀναγκαῖαι διὰ μακρῶν τοὺς λόγους ποιεῖσθαι · οὐ μὴν ἀλλὰ πειράσομαί γε ὡς διὰ βραχυτάτων . 
καὶ γὰρ αὖ καὶ τοῦτο ἕν ἐστιν ὧν φημι , μηδένα ἂν ἐν βραχυτέροις ἐμοῦ τὰ αὐτὰ εἰπεῖν . 
Σωκράτης τούτου μὴν δεῖ , ὦ Γοργία · καί μοι ἐπίδειξιν αὐτοῦ τούτου ποίησαι , τῆς βραχυλογίας , μακρολογίας δὲ εἰς αὖθις . 
Γοργίας ἀλλὰ ποιήσω , καὶ οὐδενὸς φήσεις βραχυλογωτέρου ἀκοῦσαι . 
Σωκράτης φέρε δή · ῥητορικῆς γὰρ φὴ|ς ἐπιστήμων τέχνης εἶναι καὶ ποιῆσαι ἂν καὶ ἄλλον ῥήτορα · ἡ ῥητορικὴ περὶ τί τῶν ὄντων τυγχάνει οὖσα ; 
ὥσπερ ἡ ὑφαντικὴ περὶ τὴν τῶν ἱματίων ἐργασίαν · ἦ γάρ ; 
Γοργίας ναί . 
Σωκράτης οὐκοῦν καὶ ἡ μουσικὴ περὶ τὴν τῶν μελῶν ποίησιν ; 
Γοργίας ναί . 
Σωκράτης νὴ τὴν Ἥραν , ὦ Γοργία , ἄγαμαί γε τὰς ἀποκρίσεις , ὅτι ἀποκρίνῃ ὡς οἷόν τε διὰ βραχυτάτων . 
Γοργίας πάνυ γὰρ οἶμαι , ὦ Σώκρατες , ἐπιεικῶς τοῦτο ποιεῖν . 
Σωκράτης εὖ λέγεις . 
ἴθι δή μοι ἀπόκριναι οὕτως καὶ περὶ τῆς ῥητορικῆς , περὶ τί τῶν ὄντων ἐστὶν ἐπιστήμη ; 
Γοργίας περὶ λόγους . 
Σωκράτης ποίους τούτους , ὦ Γοργία ; 
ἆρα οἳ δηλοῦσι τοὺς κάμνοντας , ὡς ἂν διαιτώμενοι ὑγιαίνοιεν ; 
Γοργίας οὔ . 
Σωκράτης οὐκ ἄρα περὶ πάντας γε τοὺς λόγους ἡ ῥητορική ἐστιν . 
Γοργίας οὐ δῆτα . 
Σωκράτης ἀλλὰ μὴν λέγειν γε ποιεῖ δυνατούς . 
Γοργίας ναί . 
Σωκράτης οὐκοῦν περὶ ὧνπερ λέγειν , καὶ φρονεῖν ; 
Γοργίας πῶς γὰρ οὔ ; 
Σωκράτης ἆρ’ οὖν , ἣν νυνδὴ ἐλέγομεν , ἡ ἰατρικὴ περὶ τῶν καμνόντων ποιεῖ δυνατοὺς εἶναι φρονεῖν καὶ λέγειν ; 
Γοργίας ἀνάγκη . 
Σωκράτης καὶ ἡ ἰατρικὴ ἄρα , ὡς ἔοικεν , περὶ λόγους ἐστίν . 
Γοργίας ναί . 
Σωκράτης τούς γε περὶ τὰ νοσήματα ; 
Γοργίας μάλιστα . 
Σωκράτης οὐκοῦν καὶ ἡ γυμναστικὴ περὶ λόγους ἐστὶν τοὺς περὶ εὐεξίαν τε τῶν σωμάτων καὶ καχεξίαν ; 
Γοργίας πάνυ γε . 
Σωκράτης καὶ μὴν καὶ αἱ ἄλλαι τέχναι , ὦ Γοργία , οὕτως ἔχουσιν · ἑκάστη αὐτῶν περὶ λόγους ἐστὶν τούτους , οἳ τυγχάνουσιν ὄντες περὶ τὸ πρᾶγμα οὗ ἑκάστη ἐστὶν ἡ τέχνη . 
Γοργίας φαίνεται . 
Σωκράτης τί οὖν δή ποτε τὰς ἄλλας τέχνας οὐ ῥητορικὰς καλεῖς , οὔσας περὶ λόγους , εἴπερ ταύτην ῥητορικὴν καλεῖς , ἣ ἂν ᾖ περὶ λόγους ; 
Γοργίας ὅτι , ὦ Σώκρατες , τῶν μὲν ἄλλων τεχνῶν περὶ χειρουργίας τε καὶ τοιαύτας πράξεις ὡς ἔπος εἰπεῖν πᾶσά ἐστιν ἡ ἐπιστήμη , τῆς δὲ ῥητορικῆς οὐδέν ἐστιν τοιοῦτον χειρούργημα , ἀλλὰ πᾶσα ἡ πρᾶξις καὶ ἡ κύρωσις διὰ λόγων ἐστίν . 
διὰ ταῦτ’ ἐγὼ τὴν ῥητορικὴν τέχνην ἀξιῶ εἶναι περὶ λόγους , ὀρθῶς λέγων , ὡς ἐγώ φημι . 
Σωκράτης ἆρ’ οὖν μανθάνω οἵαν αὐτὴν βούλει καλεῖν ; 
τάχα δὲ εἴσομαι σαφέστερον . 
ἀλλ’ ἀπόκριναι · εἰσὶν ἡμῖν τέχναι . 
ἦ γάρ ; 
Γοργίας ναί . 
Σωκράτης πασῶν δὴ οἶμαι τῶν τεχνῶν τῶν μὲν ἐργασία τὸ πολύ ἐστιν καὶ λόγου βραχέος δέονται , ἔνιαι δὲ οὐδενὸς ἀλλὰ τὸ τῆς τέχνης περαίνοιτο ἂν καὶ διὰ σιγῆς , οἷον γραφικὴ καὶ ἀνδριαντοποιία καὶ ἄλλαι πολλαί . 
τὰς τοιαύτας μοι δοκεῖς λέγειν , περὶ ἃς οὐ φὴ|ς τὴν ῥητορικὴν εἶναι · ἢ οὔ ; 
Γοργίας πάνυ μὲν οὖν καλῶς ὑπολαμβάνεις , ὦ Σώκρατες . 
Σωκράτης ἕτεραι δέ γέ εἰσι τῶν τεχνῶν αἳ διὰ λόγου πᾶν περαίνουσι , καὶ ἔργου ὡς ἔπος εἰπεῖν ἢ οὐδενὸς προσδέονται ἢ βραχέος πάνυ , οἷον ἡ ἀριθμητικὴ καὶ λογιστικὴ καὶ γεωμετρικὴ καὶ πεττευτική γε καὶ ἄλλαι πολλαὶ τέχναι , ὧν ἔνιαι σχεδόν τι ἴσους τοὺς λόγους ἔχουσι ταῖς πράξεσιν , αἱ δὲ πολλαὶ πλείους , καὶ τὸ παράπαν πᾶσα ἡ πρᾶξις καὶ τὸ κῦρος αὐταῖς διὰ λόγων ἐστίν . 
τῶν τοιούτων τινά μοι δοκεῖς λέγειν τὴν ῥητορικήν . 
Γοργίας ἀληθῆ λέγεις . 
Σωκράτης ἀλλ’ οὔτοι τούτων γε οὐδεμίαν οἶμαί σε βούλεσθαι ῥητορικὴν καλεῖν , οὐχ ὅτι τῷ ῥήματι οὕτως εἶπες , ὅτι ἡ διὰ λόγου τὸ κῦρος ἔχουσα ῥητορική ἐστιν , καὶ ὑπολάβοι ἄν τις , εἰ βούλοιτο δυσχεραίνειν ἐν τοῖς λόγοις , “τὴν ἀριθμητικὴν ἄρα ῥητορικήν , ὦ Γοργία , λέγεις ; ” 
ἀλλ’ οὐκ οἶμαί σε οὔτε τὴν ἀριθμητικὴν οὔτε τὴν γεωμετρίαν ῥητορικὴν λέγειν . 
Γοργίας ὀρθῶς γὰρ οἴει , ὦ Σώκρατες , καὶ δικαίως ὑπολαμβάνεις . 
Σωκράτης ἴθι νυν καὶ σὺ τὴν ἀπόκρισιν ἣν ἠρόμην διαπέρανον . 
ἐπεὶ γὰρ ῥητορικὴ τυγχάνει μὲν οὖσα τούτων τις τῶν τεχνῶν τῶν τὸ πολὺ λόγῳ χρωμένων , τυγχάνουσιν δὲ καὶ ἄλλαι τοιαῦται οὖσαι , πειρῶ εἰπεῖν ἡ περὶ τί ἐν λόγοις τὸ κῦρος ἔχουσα ῥητορική ἐστιν . 
ὥσπερ ἂν εἴ τίς με ἔροιτο ὧν νυνδὴ ἔλεγον περὶ ἡστινοσοῦν τῶν τεχνῶν · “ὦ Σώκρατες , τίς ἐστιν ἡ ἀριθμητικὴ τέχνη ; ” 
εἴποιμ’ ἂν αὐτῷ , ὥσπερ σὺ ἄρτι , ὅτι τῶν διὰ λόγου τις τὸ κῦρος ἐχουσῶν . 
καὶ εἴ με ἐπανέροιτο · “τῶν περὶ τί ; ” 
εἴποιμ’ ἂν ὅτι τῶν περὶ τὸ ἄρτιόν τε καὶ περιττὸν [γνῶσις] , ὅσα ἂν ἑκάτερα τυγχάνῃ ὄντα . 
εἰ δ’ αὖ ἔροιτο · “τὴν δὲ λογιστικὴν τίνα καλεῖς τέχνην ; ” 
εἴποιμ’ ἂν ὅτι καὶ αὕτη ἐστὶν τῶν λόγῳ τὸ πᾶν κυρουμένων · καὶ εἰ ἐπανέροιτο · “ἡ περὶ τί ; ” 
εἴποιμ’ ἂν ὥσπερ οἱ ἐν τῷ δήμῳ συγγραφόμενοι , ὅτι τὰ μὲν ἄλλα καθάπερ ἡ ἀριθμητικὴ ἡ λογιστικὴ ἔχει—περὶ τὸ αὐτὸ γάρ ἐστιν , τό τε ἄρτιον καὶ τὸ περιττόν—διαφέρει δὲ τοσοῦτον , ὅτι καὶ πρὸς αὑτὰ καὶ πρὸς ἄλληλα πῶς ἔχει πλήθους ἐπισκοπεῖ τὸ περιττὸν καὶ τὸ ἄρτιον ἡ λογιστική . 
καὶ εἴ τις τὴν ἀστρονομίαν ἀνέροιτο , ἐμοῦ λέγοντος ὅτι καὶ αὕτη λόγῳ κυροῦται τὰ πάντα , “οἱ δὲ λόγοι οἱ τῆς ἀστρονομίας , ” 
εἰ φαίη , “περὶ τί εἰσιν , ὦ Σώκρατες ; ” 
εἴποιμ’ ἂν ὅτι περὶ τὴν τῶν ἄστρων φορὰν καὶ ἡλίου καὶ σελήνης , πῶς πρὸς ἄλληλα τάχους ἔχει . 
Γοργίας ὀρθῶς γε λέγων σύ , ὦ Σώκρατες . 
Σωκράτης ἴθι δὴ καὶ σύ , ὦ Γοργία . 
τυγχάνει μὲν γὰρ δὴ ἡ ῥητορικὴ οὖσα τῶν λόγῳ τὰ πάντα διαπραττομένων τε καὶ κυρουμένων · ἦ γάρ ; 
Γοργίας ἔστι ταῦτα . 
Σωκράτης λέγε δὴ τῶν περὶ τί ; 
<τί> 
ἐστι τοῦτο τῶν ὄντων , περὶ οὗ οὗτοι οἱ λόγοι εἰσὶν οἷς ἡ ῥητορικὴ χρῆται ; 
Γοργίας τὰ μέγιστα τῶν ἀνθρωπείων πραγμάτων , ὦ Σώκρατες , καὶ ἄριστα . 
Σωκράτης ἀλλ’ , ὦ Γοργία , ἀμφισβητήσιμον καὶ τοῦτο λέγεις καὶ οὐδέν πω σαφές . 
οἴομαι γάρ σε ἀκηκοέναι ἐν τοῖς συμποσίοις ᾀδόντων ἀνθρώπων τοῦτο τὸ σκολιόν , ἐν ᾧ καταριθμοῦνται ᾄδοντες ὅτι ὑγιαίνειν μὲν ἄριστόν ἐστιν , τὸ δὲ δεύτερον καλὸν γενέσθαι , τρίτον δέ , ὥς φησιν ὁ ποιητὴς τοῦ σκολιοῦ , τὸ πλουτεῖν ἀδόλως . 
Γοργίας ἀκήκοα γάρ · ἀλλὰ πρὸς τί τοῦτο λέγεις ; 
Σωκράτης ὅτι εἴ σοι αὐτίκα παρασταῖεν οἱ δημιουργοὶ τούτων ὧν ἐπῄνεσεν ὁ τὸ σκολιὸν ποιήσας , ἰατρός τε καὶ παιδοτρίβης καὶ χρηματιστής , καὶ εἴποι πρῶτον μὲν ὁ ἰατρὸς ὅτι “ὦ Σώκρατες , ἐξαπατᾷ σε Γοργίας · οὐ γάρ ἐστιν ἡ τούτου τέχνη περὶ τὸ μέγιστον ἀγαθὸν τοῖς ἀνθρώποις , ἀλλ’ ἡ ἐμή” 
—εἰ οὖν αὐτὸν ἐγὼ ἐροίμην · σὺ δὲ τίς ὢν ταῦτα λέγεις ; 
εἴποι ἂν ἴσως ὅτι ἰατρός . 
τί οὖν λέγεις ; 
ἦ τὸ τῆς σῆς τέχνης ἔργον μέγιστόν ἐστιν ἀγαθόν ; 
“πῶς γὰρ οὔ , ” 
φαίη ἂν ἴσως , “ὦ Σώκρατες , ὑγίεια ; 
τί δ’ ἐστὶν μεῖζον ἀγαθὸν ἀνθρώποις ὑγιείας ; ” 
εἰ δ’ αὖ μετὰ τοῦτον ὁ παιδοτρίβης εἴποι ὅτι “θαυμάζοιμί τἄν , ὦ Σώκρατες , καὶ αὐτὸς εἴ σοι ἔχοι Γοργίας μεῖζον ἀγαθὸν ἐπιδεῖξαι τῆς αὑτοῦ τέχνης ἢ ἐγὼ τῆς ἐμῆς · ” 
εἴποιμ’ ἂν αὖ καὶ πρὸς τοῦτον · σὺ δὲ δὴ τίς εἶ , ὦ ἄνθρωπε , καὶ τί τὸ σὸν ἔργον ; 
“παιδοτρίβης , ” 
φαίη ἄν , “τὸ δὲ ἔργον μού ἐστιν καλούς τε καὶ ἰσχυροὺς ποιεῖν τοὺς ἀνθρώπους τὰ σώματα.” 
μετὰ δὲ τὸν παιδοτρίβην εἴποι ἂν ὁ χρηματιστής , ὡς ἐγᾦμαι πάνυ καταφρονῶν ἁπάντων · 
“σκόπει δῆτα , ὦ Σώκρατες , ἐάν σοι πλούτου φανῇ τι μεῖζον ἀγαθὸν ὂν ἢ παρὰ Γοργίᾳ ἢ παρ’ ἄλλῳ ὁτῳοῦν.” 
φαῖμεν ἂν οὖν πρὸς αὐτόν · τί δὲ δή ; 
ἦ σὺ τούτου δημιουργός ; 
φαίη ἄν . 
τίς ὤν ; 
“χρηματιστής.” 
τί οὖν ; 
κρίνεις σὺ μέγιστον ἀνθρώποις ἀγαθὸν εἶναι πλοῦτον ; 
φήσομεν . 
“πῶς γὰρ οὔκ ; ” 
ἐρεῖ . 
καὶ μὴν ἀμφισβητεῖ γε Γοργίας ὅδε τὴν παρ’ αὑτῷ τέχνην μείζονος ἀγαθοῦ αἰτίαν εἶναι ἢ τὴν σήν , φαῖμεν ἂν ἡμεῖς . 
δῆλον οὖν ὅτι τὸ μετὰ τοῦτο ἔροιτ’ ἄν · “καὶ τί ἐστιν τοῦτο τὸ ἀγαθόν ; 
ἀποκρινάσθω Γοργίας.” 
ἴθι οὖν νομίσας , ὦ Γοργία , ἐρωτᾶσθαι καὶ ὑπ’ ἐκείνων καὶ ὑπ’ ἐμοῦ , ἀπόκριναι τί ἐστιν τοῦτο ὃ φὴ|ς σὺ μέγιστον ἀγαθὸν εἶναι τοῖς ἀνθρώποις καὶ σὲ δημιουργὸν εἶναι αὐτοῦ . 
Γοργίας ὅπερ ἐστίν , ὦ Σώκρατες , τῇ ἀληθείᾳ μέγιστον ἀγαθὸν καὶ αἴτιον ἅμα μὲν ἐλευθερίας αὐτοῖς τοῖς ἀνθρώποις , ἅμα δὲ τοῦ ἄλλων ἄρχειν ἐν τῇ αὑτοῦ πόλει ἑκάστῳ . 
Σωκράτης τί οὖν δὴ τοῦτο λέγεις ; 
Γοργίας τὸ πείθειν ἔγωγ’ οἷόν τ’ εἶναι τοῖς λόγοις καὶ ἐν δικαστηρίῳ δικαστὰς καὶ ἐν βουλευτηρίῳ βουλευτὰς καὶ ἐν ἐκκλησίᾳ ἐκκλησιαστὰς καὶ ἐν ἄλλῳ συλλόγῳ παντί , ὅστις ἂν πολιτικὸς σύλλογος γίγνηται . 
καίτοι ἐν ταύτῃ τῇ δυνάμει δοῦλον μὲν ἕξεις τὸν ἰατρόν , δοῦλον δὲ τὸν παιδοτρίβην · ὁ δὲ χρηματιστὴς οὗτος ἄλλῳ ἀναφανήσεται χρηματιζόμενος καὶ οὐχ αὑτῷ , ἀλλὰ σοὶ τῷ δυναμένῳ λέγειν καὶ πείθειν τὰ πλήθη . 
Σωκράτης νῦν μοι δοκεῖς δηλῶσαι , ὦ Γοργία , ἐγγύτατα τὴν ῥητορικὴν ἥντινα τέχνην ἡγῇ εἶναι , καὶ εἴ τι ἐγὼ συνίημι , λέγεις ὅτι πειθοῦς δημιουργός ἐστιν ἡ ῥητορική , καὶ ἡ πραγματεία αὐτῆς ἅπασα καὶ τὸ κεφάλαιον εἰς τοῦτο τελευτᾷ · ἢ ἔχεις τι λέγειν ἐπὶ πλέον τὴν ῥητορικὴν δύνασθαι ἢ πειθὼ τοῖς ἀκούουσιν ἐν τῇ ψυχῇ ποιεῖν ; 
Γοργίας οὐδαμῶς , ὦ Σώκρατες , ἀλλά μοι δοκεῖς ἱκανῶς ὁρίζεσθαι · ἔστιν γὰρ τοῦτο τὸ κεφάλαιον αὐτῆς . 
Σωκράτης ἄκουσον δή , ὦ Γοργία . 
ἐγὼ γὰρ εὖ ἴσθ’ ὅτι , ὡς ἐμαυτὸν πείθω , εἴπερ τις ἄλλος ἄλλῳ διαλέγεται βουλόμενος εἰδέναι αὐτὸ τοῦτο περὶ ὅτου ὁ λόγος ἐστίν , καὶ ἐμὲ εἶναι τούτων ἕνα · ἀξιῶ δὲ καὶ σέ . 
Γοργίας τί οὖν δή , ὦ Σώκρατες ; 
Σωκράτης ἐγὼ ἐρῶ νῦν . 
ἐγὼ τὴν ἀπὸ τῆς ῥητορικῆς πειθώ , ἥτις ποτ’ ἐστὶν ἣν σὺ λέγεις καὶ περὶ ὧντινων πραγμάτων ἐστὶν πειθώ , σαφῶς μὲν εὖ ἴσθ’ ὅτι οὐκ οἶδα , οὐ μὴν ἀλλ’ ὑποπτεύω γε ἣν οἶμαί σε λέγειν καὶ περὶ ὧν · οὐδὲν μέντοι ἧττον ἐρήσομαί σε τίνα ποτὲ λέγεις τὴν πειθὼ τὴν ἀπὸ τῆς ῥητορικῆς καὶ περὶ τίνων αὐτὴν εἶναι . 
τοῦ ἕνεκα δὴ αὐτὸς ὑποπτεύων σὲ ἐρήσομαι , ἀλλ’ οὐκ αὐτὸς λέγω ; 
οὐ σοῦ ἕνεκα ἀλλὰ τοῦ λόγου , ἵνα οὕτω προΐῃ ὡς μάλιστ’ ἂν ἡμῖν καταφανὲς ποιοῖ περὶ ὅτου λέγεται . 
σκόπει γὰρ εἴ σοι δοκῶ δικαίως ἀνερωτᾶν σε · ὥσπερ ἂν εἰ ἐτύγχανόν σε ἐρωτῶν τίς ἐστιν τῶν ζωγράφων Ζεῦξις , εἴ μοι εἶπες ὅτι ὁ τὰ ζῷα γράφων , ἆρ’ οὐκ ἂν δικαίως σε ἠρόμην ὁ τὰ ποῖα τῶν ζῴων γράφων καὶ ποῦ ; 
Γοργίας πάνυ γε . 
Σωκράτης ἆρα διὰ τοῦτο , ὅτι καὶ ἄλλοι εἰσὶ ζωγράφοι γράφοντες ἄλλα πολλὰ ζῷα ; 
Γοργίας ναί . 
Σωκράτης εἰ δέ γε μηδεὶς ἄλλος ἢ Ζεῦξις ἔγραφε , καλῶς ἄν σοι ἀπεκέκριτο ; 
Γοργίας πῶς γὰρ οὔ ; 
Σωκράτης ἴθι δὴ καὶ περὶ τῆς ῥητορικῆς εἰπέ · πότερόν σοι δοκεῖ πειθὼ ποιεῖν ἡ ῥητορικὴ μόνη ἢ καὶ ἄλλαι τέχναι ; 
λέγω δὲ τὸ τοιόνδε · ὅστις διδάσκει ὁτιοῦν πρᾶγμα , πότερον ὃ διδάσκει πείθει ἢ οὔ ; 
Γοργίας οὐ δῆτα , ὦ Σώκρατες , ἀλλὰ πάντων μάλιστα πείθει . 
Σωκράτης πάλιν δὴ ἐπὶ τῶν αὐτῶν τεχνῶν λέγωμεν ὧνπερ νυνδή · ἡ ἀριθμητικὴ οὐ διδάσκει ἡμᾶς ὅσα ἐστὶν τὰ τοῦ ἀριθμοῦ , καὶ ὁ ἀριθμητικὸς ἄνθρωπος ; 
Γοργίας πάνυ γε . 
Σωκράτης οὐκοῦν καὶ πείθει ; 
Γοργίας ναί . 
Σωκράτης πειθοῦς ἄρα δημιουργός ἐστιν καὶ ἡ ἀριθμητική ; 
Γοργίας φαίνεται . 
Σωκράτης οὐκοῦν ἐάν τις ἐρωτᾷ ἡμᾶς ποίας πειθοῦς καὶ περὶ τί , ἀποκρινούμεθά που αὐτῷ ὅτι τῆς διδασκαλικῆς τῆς περὶ τὸ ἄρτιόν τε καὶ τὸ περιττὸν ὅσον ἐστίν · καὶ τὰς ἄλλας ἃς νυνδὴ ἐλέγομεν τέχνας ἁπάσας ἕξομεν ἀποδεῖξαι πειθοῦς δημιουργοὺς οὔσας καὶ ἧστινος καὶ περὶ ὅτι · ἢ οὔ ; 
Γοργίας ναί . 
Σωκράτης οὐκ ἄρα ῥητορικὴ μόνη πειθοῦς ἐστιν δημιουργός . 
Γοργίας ἀληθῆ λέγεις . 
Σωκράτης ἐπειδὴ τοίνυν οὐ μόνη ἀπεργάζεται τοῦτο τὸ ἔργον , ἀλλὰ καὶ ἄλλαι , δικαίως ὥσπερ περὶ τοῦ ζωγράφου μετὰ τοῦτο ἐπανεροίμεθ’ ἂν τὸν λέγοντα · ποίας δὴ πειθοῦς καὶ τῆς περὶ τί πειθοῦς ἡ ῥητορική ἐστιν τέχνη ; 
ἢ οὐ δοκεῖ σοι δίκαιον εἶναι ἐπανερέσθαι ; 
Γοργίας ἔμοιγε . 
Σωκράτης ἀπόκριναι δή , ὦ Γοργία , ἐπειδή γε καὶ σοὶ δοκεῖ οὕτως . 
Γοργίας ταύτης τοίνυν τῆς πειθοῦς λέγω , ὦ Σώκρατες , τῆς ἐν τοῖς δικαστηρίοις καὶ ἐν τοῖς ἄλλοις ὄχλοις , ὥσπερ καὶ ἄρτι ἔλεγον , καὶ περὶ τούτων ἅ ἐστι δίκαιά τε καὶ ἄδικα . 
Σωκράτης καὶ ἐγώ τοι ὑπώπτευον ταύτην σε λέγειν τὴν πειθὼ καὶ περὶ τούτων , ὦ Γοργία · ἀλλ’ ἵνα μὴ θαυμάζῃς ἐὰν καὶ ὀλίγον ὕστερον τοιοῦτόν τί σε ἀνέρωμαι , ὃ δοκεῖ μὲν δῆλον εἶναι , ἐγὼ δ’ ἐπανερωτῶ—ὅπερ γὰρ λέγω , τοῦ ἑξῆς ἕνεκα περαίνεσθαι τὸν λόγον ἐρωτῶ , οὐ σοῦ ἕνεκα ἀλλ’ ἵνα μὴ ἐθιζώμεθα ὑπονοοῦντες προαρπάζειν ἀλλήλων τὰ λεγόμενα , ἀλλὰ σὺ τὰ σαυτοῦ κατὰ τὴν ὑπόθεσιν ὅπως ἂν βούλῃ περαίνῃς . 
Γοργίας καὶ ὀρθῶς γέ μοι δοκεῖς ποιεῖν , ὦ Σώκρατες . 
Σωκράτης ἴθι δὴ καὶ τόδε ἐπισκεψώμεθα . 
καλεῖς τι μεμαθηκέναι ; 
Γοργίας καλῶ . 
Σωκράτης τί δέ ; 
πεπιστευκέναι ; 
Γοργίας ἔγωγε . 
Σωκράτης πότερον οὖν ταὐτὸν δοκεῖ σοι εἶναι μεμαθηκέναι καὶ πεπιστευκέναι , καὶ μάθησις καὶ πίστις , ἢ ἄλλο τι ; 
Γοργίας οἴομαι μὲν ἔγωγε , ὦ Σώκρατες , ἄλλο . 
Σωκράτης καλῶς γὰρ οἴει · γνώσῃ δὲ ἐνθένδε . 
εἰ γάρ τίς σε ἔροιτο · “ἆρ’ ἔστιν τις , ὦ Γοργία , πίστις ψευδὴς καὶ ἀληθής ; ” 
φαίης ἄν , ὡς ἐγὼ οἶμαι . 
Γοργίας ναί . 
Σωκράτης τί δέ ; 
ἐπιστήμη ἐστὶν ψευδὴς καὶ ἀληθής ; 
Γοργίας οὐδαμῶς . 
Σωκράτης δῆλον ἄρ’ αὖ ὅτι οὐ ταὐτόν ἐστιν . 
Γοργίας ἀληθῆ λέγεις . 
Σωκράτης ἀλλὰ μὴν οἵ τέ γε μεμαθηκότες πεπεισμένοι εἰσὶν καὶ οἱ πεπιστευκότες . 
Γοργίας ἔστι ταῦτα . 
Σωκράτης βούλει οὖν δύο εἴδη θῶμεν πειθοῦς , τὸ μὲν πίστιν παρεχόμενον ἄνευ τοῦ εἰδέναι , τὸ δ’ ἐπιστήμην ; 
Γοργίας πάνυ γε . 
Σωκράτης ποτέραν οὖν ἡ ῥητορικὴ πειθὼ ποιεῖ ἐν δικαστηρίοις τε καὶ τοῖς ἄλλοις ὄχλοις περὶ τῶν δικαίων τε καὶ ἀδίκων ; 
ἐξ ἧς πιστεύειν γίγνεται ἄνευ τοῦ εἰδέναι ἢ ἐξ ἧς τὸ εἰδέναι ; 
Γοργίας δῆλον δήπου , ὦ Σώκρατες , ὅτι ἐξ ἧς τὸ πιστεύειν . 
Σωκράτης ἡ ῥητορικὴ ἄρα , ὡς ἔοικεν , πειθοῦς δημιουργός ἐστιν πιστευτικῆς ἀλλ’ οὐ διδασκαλικῆς περὶ τὸ δίκαιόν τε καὶ ἄδικον . 
Γοργίας ναί . 
Σωκράτης οὐδ’ ἄρα διδασκαλικὸς ὁ ῥήτωρ ἐστὶν δικαστηρίων τε καὶ τῶν ἄλλων ὄχλων δικαίων τε πέρι καὶ ἀδίκων , ἀλλὰ πιστικὸς μόνον · οὐ γὰρ δήπου ὄχλον γ’ ἂν δύναιτο τοσοῦτον ἐν ὀλίγῳ χρόνῳ διδάξαι οὕτω μεγάλα πράγματα . 
Γοργίας οὐ δῆτα . 
Σωκράτης φέρε δή , ἴδωμεν τί ποτε καὶ λέγομεν περὶ τῆς ῥητορικῆς · ἐγὼ μὲν γάρ τοι οὐδ’ αὐτός πω δύναμαι κατανοῆσαι ὅτι λέγω . 
ὅταν περὶ ἰατρῶν αἱρέσεως ᾖ τῇ πόλει σύλλογος ἢ περὶ ναυπηγῶν ἢ περὶ ἄλλου τινὸς δημιουργικοῦ ἔθνους , ἄλλο τι ἢ τότε ὁ ῥητορικὸς οὐ συμβουλεύσει ; 
δῆλον γὰρ ὅτι ἐν ἑκάστῃ αἱρέσει τὸν τεχνικώτατον δεῖ αἱρεῖσθαι . 
οὐδ’ ὅταν τειχῶν περὶ οἰκοδομήσεως ἢ λιμένων κατασκευῆς ἢ νεωρίων , ἀλλ’ οἱ ἀρχιτέκτονες · οὐδ’ αὖ ὅταν στρατηγῶν αἱρέσεως πέρι ἢ τάξεώς τινος πρὸς πολεμίους ἢ χωρίων καταλήψεως συμβουλὴ ᾖ , ἀλλ’ οἱ στρατηγικοὶ τότε συμβουλεύσουσιν , οἱ ῥητορικοὶ δὲ οὔ · ἢ πῶς λέγεις , ὦ Γοργία , τὰ τοιαῦτα ; 
ἐπειδὴ γὰρ αὐτός τε φὴ|ς ῥήτωρ εἶναι καὶ ἄλλους ποιεῖν ῥητορικούς , εὖ ἔχει τὰ τῆς σῆς τέχνης παρὰ σοῦ πυνθάνεσθαι . 
καὶ ἐμὲ νῦν νόμισον καὶ τὸ σὸν σπεύδειν · ἴσως γὰρ καὶ τυγχάνει τις τῶν ἔνδον ὄντων μαθητής σου βουλόμενος γενέσθαι , ὡς ἐγώ τινας σχεδὸν καὶ συχνοὺς αἰσθάνομαι , οἳ ἴσως αἰσχύνοιντ’ ἄν σε ἀνερέσθαι . 
ὑπ’ ἐμοῦ οὖν ἀνερωτώμενος νόμισον καὶ ὑπ’ ἐκείνων ἀνερωτᾶσθαι · “τί ἡμῖν , ὦ Γοργία , ἔσται , ἐάν σοι συνῶμεν ; 
περὶ τίνων τῇ πόλει συμβουλεύειν οἷοί τε ἐσόμεθα ; 
πότερον περὶ δικαίου μόνον καὶ ἀδίκου ἢ καὶ περὶ ὧν νυνδὴ Σωκράτης ἔλεγεν ; ” 
πειρῶ οὖν αὐτοῖς ἀποκρίνεσθαι . 
Γοργίας ἀλλ’ ἐγώ σοι πειράσομαι , ὦ Σώκρατες , σαφῶς ἀποκαλύψαι τὴν τῆς ῥητορικῆς δύναμιν ἅπασαν · αὐτὸς γὰρ καλῶς ὑφηγήσω . 
οἶσθα γὰρ δήπου ὅτι τὰ νεώρια ταῦτα καὶ τὰ τείχη τὰ Ἀθηναίων καὶ ἡ τῶν λιμένων κατασκευὴ ἐκ τῆς Θεμιστοκλέους συμβουλῆς γέγονεν , τὰ δ’ ἐκ τῆς Περικλέους ἀλλ’ οὐκ ἐκ τῶν δημιουργῶν . 
Σωκράτης λέγεται ταῦτα , ὦ Γοργία , περὶ Θεμιστοκλέους · Περικλέους δὲ καὶ αὐτὸς ἤκουον ὅτε συνεβούλευεν ἡμῖν περὶ τοῦ διὰ μέσου τείχους . 
Γοργίας καὶ ὅταν γέ τις αἵρεσις ᾖ ὧν νυνδὴ σὺ ἔλεγες , ὦ Σώκρατες , ὁρᾷς ὅτι οἱ ῥήτορές εἰσιν οἱ συμβουλεύοντες καὶ οἱ νικῶντες τὰς γνώμας περὶ τούτων . 
Σωκράτης ταῦτα καὶ θαυμάζων , ὦ Γοργία , πάλαι ἐρωτῶ τίς ποτε ἡ δύναμίς ἐστιν τῆς ῥητορικῆς . 
δαιμονία γάρ τις ἔμοιγε καταφαίνεται τὸ μέγεθος οὕτω σκοποῦντι . 
Γοργίας εἰ πάντα γε εἰδείης , ὦ Σώκρατες , ὅτι ὡς ἔπος εἰπεῖν ἁπάσας τὰς δυνάμεις συλλαβοῦσα ὑφ’ αὑτῇ ἔχει . 
μέγα δέ σοι τεκμήριον ἐρῶ · πολλάκις γὰρ ἤδη ἔγωγε μετὰ τοῦ ἀδελφοῦ καὶ μετὰ τῶν ἄλλων ἰατρῶν εἰσελθὼν παρά τινα τῶν καμνόντων οὐχὶ ἐθέλοντα ἢ φάρμακον πιεῖν ἢ τεμεῖν ἢ καῦσαι παρασχεῖν τῷ ἰατρῷ , οὐ δυναμένου τοῦ ἰατροῦ πεῖσαι , ἐγὼ ἔπεισα , οὐκ ἄλλῃ τέχνῃ ἢ τῇ ῥητορικῇ . 
φημὶ δὲ καὶ εἰς πόλιν ὅπῃ βούλει ἐλθόντα ῥητορικὸν ἄνδρα καὶ ἰατρόν , εἰ δέοι λόγῳ διαγωνίζεσθαι ἐν ἐκκλησίᾳ ἢ ἐν ἄλλῳ τινὶ συλλόγῳ ὁπότερον δεῖ αἱρεθῆναι ἰατρόν , οὐδαμοῦ ἂν φανῆναι τὸν ἰατρόν , ἀλλ’ αἱρεθῆναι ἂν τὸν εἰπεῖν δυνατόν , εἰ βούλοιτο . 
καὶ εἰ πρὸς ἄλλον γε δημιουργὸν ὁντιναοῦν ἀγωνίζοιτο , πείσειεν ἂν αὑτὸν ἑλέσθαι ὁ ῥητορικὸς μᾶλλον ἢ ἄλλος ὁστισοῦν · οὐ γὰρ ἔστιν περὶ ὅτου οὐκ ἂν πιθανώτερον εἴποι ὁ ῥητορικὸς ἢ ἄλλος ὁστισοῦν τῶν δημιουργῶν ἐν πλήθει . 
ἡ μὲν οὖν δύναμις τοσαύτη ἐστὶν καὶ τοιαύτη τῆς τέχνης · δεῖ μέντοι , ὦ Σώκρατες , τῇ ῥητορικῇ χρῆσθαι ὥσπερ τῇ ἄλλῃ πάσῃ ἀγωνίᾳ . 
καὶ γὰρ τῇ ἄλλῃ ἀγωνίᾳ οὐ τούτου ἕνεκα δεῖ πρὸς ἅπαντας χρῆσθαι ἀνθρώπους , ὅτι ἔμαθεν πυκτεύειν τε καὶ παγκρατιάζειν καὶ ἐν ὅπλοις μάχεσθαι , ὥστε κρείττων εἶναι καὶ φίλων καὶ ἐχθρῶν , οὐ τούτου ἕνεκα τοὺς φίλους δεῖ τύπτειν οὐδὲ κεντεῖν τε καὶ ἀποκτεινύναι . 
οὐδέ γε μὰ Δία ἐάν τις εἰς παλαίστραν φοιτήσας εὖ ἔχων τὸ σῶμα καὶ πυκτικὸς γενόμενος , ἔπειτα τὸν πατέρα τύπτῃ καὶ τὴν μητέρα ἢ ἄλλον τινὰ τῶν οἰκείων ἢ τῶν φίλων , οὐ τούτου ἕνεκα δεῖ τοὺς παιδοτρίβας καὶ τοὺς ἐν τοῖς ὅπλοις διδάσκοντας μάχεσθαι μισεῖν τε καὶ ἐκβάλλειν ἐκ τῶν πόλεων . 
ἐκεῖνοι μὲν γὰρ παρέδοσαν ἐπὶ τῷ δικαίως χρῆσθαι τούτοις πρὸς τοὺς πολεμίους καὶ τοὺς ἀδικοῦντας , ἀμυνομένους , μὴ ὑπάρχοντας · 
οἱ δὲ μεταστρέψαντες χρῶνται τῇ ἰσχύϊ καὶ τῇ τέχνῃ οὐκ ὀρθῶς . 
οὔκουν οἱ διδάξαντες πονηροί , οὐδὲ ἡ τέχνη οὔτε αἰτία οὔτε πονηρὰ τούτου ἕνεκά ἐστιν , ἀλλ’ οἱ μὴ χρώμενοι οἶμαι ὀρθῶς . 
ὁ αὐτὸς δὴ λόγος καὶ περὶ τῆς ῥητορικῆς . 
δυνατὸς μὲν γὰρ πρὸς ἅπαντάς ἐστιν ὁ ῥήτωρ καὶ περὶ παντὸς λέγειν , ὥστε πιθανώτερος εἶναι ἐν τοῖς πλήθεσιν ἔμβραχυ περὶ ὅτου ἂν βούληται · ἀλλ’ οὐδέν τι μᾶλλον τούτου ἕνεκα δεῖ οὔτε τοὺς ἰατροὺς τὴν δόξαν ἀφαιρεῖσθαι— 
ὅτι δύναιτο ἂν τοῦτο ποιῆσαι—οὔτε τοὺς ἄλλους δημιουργούς , ἀλλὰ δικαίως καὶ τῇ ῥητορικῇ χρῆσθαι , ὥσπερ καὶ τῇ ἀγωνίᾳ . 
ἐὰν δὲ οἶμαι ῥητορικὸς γενόμενός τις κᾆτα ταύτῃ τῇ δυνάμει καὶ τῇ τέχνῃ ἀδικῇ , οὐ τὸν διδάξαντα δεῖ μισεῖν τε καὶ ἐκβάλλειν ἐκ τῶν πόλεων . 
ἐκεῖνος μὲν γὰρ ἐπὶ δικαίου χρείᾳ παρέδωκεν , ὁ δ’ ἐναντίως χρῆται . 
τὸν οὖν οὐκ ὀρθῶς χρώμενον μισεῖν δίκαιον καὶ ἐκβάλλειν καὶ ἀποκτεινύναι ἀλλ’ οὐ τὸν διδάξαντα . 
Σωκράτης οἶμαι , ὦ Γοργία , καὶ σὲ ἔμπειρον εἶναι πολλῶν λόγων καὶ καθεωρακέναι ἐν αὐτοῖς τὸ τοιόνδε , ὅτι οὐ ῥᾳδίως δύνανται περὶ ὧν ἂν ἐπιχειρήσωσιν διαλέγεσθαι διορισάμενοι πρὸς ἀλλήλους καὶ μαθόντες καὶ διδάξαντες ἑαυτούς , οὕτω διαλύεσθαι τὰς συνουσίας , ἀλλ’ ἐὰν περί του ἀμφισβητήσωσιν καὶ μὴ φῇ ὁ ἕτερος τὸν ἕτερον ὀρθῶς λέγειν ἢ μὴ σαφῶς , χαλεπαίνουσί τε καὶ κατὰ φθόνον οἴονται τὸν ἑαυτῶν λέγειν , φιλονικοῦντας ἀλλ’ οὐ ζητοῦντας τὸ προκείμενον ἐν τῷ λόγῳ · καὶ ἔνιοί γε τελευτῶντες αἴσχιστα ἀπαλλάττονται , λοιδορηθέντες τε καὶ εἰπόντες καὶ ἀκούσαντες περὶ σφῶν αὐτῶν τοιαῦτα οἷα καὶ τοὺς παρόντας ἄχθεσθαι ὑπὲρ σφῶν αὐτῶν , ὅτι τοιούτων ἀνθρώπων ἠξίωσαν ἀκροαταὶ γενέσθαι . 
τοῦ δὴ ἕνεκα λέγω ταῦτα ; 
ὅτι νῦν ἐμοὶ δοκεῖς σὺ οὐ πάνυ ἀκόλουθα λέγειν οὐδὲ σύμφωνα οἷς τὸ πρῶτον ἔλεγες περὶ τῆς ῥητορικῆς · φοβοῦμαι οὖν διελέγχειν σε , μή με ὑπολάβῃς οὐ πρὸς τὸ πρᾶγμα φιλονικοῦντα λέγειν τοῦ καταφανὲς γενέσθαι , ἀλλὰ πρὸς σέ . 
ἐγὼ οὖν , εἰ μὲν καὶ σὺ εἶ τῶν ἀνθρώπων ὧνπερ καὶ ἐγώ , ἡδέως ἄν σε διερωτῴην · εἰ δὲ μή , ἐῴην ἄν . 
ἐγὼ δὲ τίνων εἰμί ; 
τῶν ἡδέως μὲν ἂν ἐλεγχθέντων εἴ τι μὴ ἀληθὲς λέγω , ἡδέως δ’ ἂν ἐλεγξάντων εἴ τίς τι μὴ ἀληθὲς λέγοι , οὐκ ἀηδέστερον μεντἂν ἐλεγχθέντων ἢ ἐλεγξάντων · μεῖζον γὰρ αὐτὸ ἀγαθὸν ἡγοῦμαι , ὅσῳπερ μεῖζον ἀγαθόν ἐστιν αὐτὸν ἀπαλλαγῆναι κακοῦ τοῦ μεγίστου ἢ ἄλλον ἀπαλλάξαι . 
οὐδὲν γὰρ οἶμαι τοσοῦτον κακὸν εἶναι ἀνθρώπῳ , ὅσον δόξα ψευδὴς περὶ ὧν τυγχάνει νῦν ἡμῖν ὁ λόγος ὤν . 
εἰ μὲν οὖν καὶ σὺ φὴ|ς τοιοῦτος εἶναι , διαλεγώμεθα · εἰ δὲ καὶ δοκεῖ χρῆναι ἐᾶν , ἐῶμεν ἤδη χαίρειν καὶ διαλύωμεν τὸν λόγον . 
Γοργίας ἀλλὰ φημὶ μὲν ἔγωγε , ὦ Σώκρατες , καὶ αὐτὸς τοιοῦτος εἶναι οἷον σὺ ὑφηγῇ · ἴσως μέντοι χρῆν ἐννοεῖν καὶ τὸ τῶν παρόντων . 
πάλαι γάρ τοι , πρὶν καὶ ὑμᾶς ἐλθεῖν , ἐγὼ τοῖς παροῦσι πολλὰ ἐπεδειξάμην , καὶ νῦν ἴσως πόρρω ἀποτενοῦμεν , ἢν διαλεγώμεθα . 
σκοπεῖν οὖν χρὴ καὶ τὸ τούτων , μή τινας αὐτῶν κατέχομεν βουλομένους τι καὶ ἄλλο πράττειν . 
Χαιρεφῶν τοῦ μὲν θορύβου , ὦ Γοργία τε καὶ Σώκρατες , αὐτοὶ ἀκούετε τούτων τῶν ἀνδρῶν βουλομένων ἀκούειν ἐάν τι λέγητε · ἐμοὶ δ’ οὖν καὶ αὐτῷ μὴ γένοιτο τοσαύτη ἀσχολία , ὥστε τοιούτων λόγων καὶ οὕτω λεγομένων ἀφεμένῳ προὐργιαίτερόν τι γενέσθαι ἄλλο πράττειν . 
Καλλίκλης νὴ τοὺς θεούς , ὦ Χαιρεφῶν , καὶ μὲν δὴ καὶ αὐτὸς πολλοῖς ἤδη λόγοις παραγενόμενος οὐκ οἶδ’ εἰ πώποτε ἥσθην οὕτως ὥσπερ νυνί · ὥστ’ ἔμοιγε , κἂν τὴν ἡμέραν ὅλην ἐθέλητε διαλέγεσθαι , χαριεῖσθε . 
Σωκράτης ἀλλὰ μήν , ὦ Καλλίκλεις , τό γ’ ἐμὸν οὐδὲν κωλύει , εἴπερ ἐθέλει Γοργίας . 
Γοργίας αἰσχρὸν δὴ τὸ λοιπόν , ὦ Σώκρατες , γίγνεται ἐμέ γε μὴ ἐθέλειν , αὐτὸν ἐπαγγειλάμενον ἐρωτᾶν ὅτι τις βούλεται . 
ἀλλ’ εἰ δοκεῖ τουτοισί , διαλέγου τε καὶ ἐρώτα ὅτι βούλει . 
Σωκράτης ἄκουε δή , ὦ Γοργία , ἃ θαυμάζω ἐν τοῖς λεγομένοις ὑπὸ σοῦ · ἴσως γάρ τοι σοῦ ὀρθῶς λέγοντος ἐγὼ οὐκ ὀρθῶς ὑπολαμβάνω . 
ῥητορικὸν φὴ|ς ποιεῖν οἷός τ’ εἶναι , ἐάν τις βούληται παρὰ σοῦ μανθάνειν ; 
Γοργίας ναί . 
Σωκράτης οὐκοῦν περὶ πάντων ὥστ’ ἐν ὄχλῳ πιθανὸν εἶναι , οὐ διδάσκοντα ἀλλὰ πείθοντα ; 
Γοργίας πάνυ μὲν οὖν . 
Σωκράτης ἔλεγές τοι νυνδὴ ὅτι καὶ περὶ τοῦ ὑγιεινοῦ τοῦ ἰατροῦ πιθανώτερος ἔσται ὁ ῥήτωρ . 
Γοργίας καὶ γὰρ ἔλεγον , ἔν γε ὄχλῳ . 
Σωκράτης οὐκοῦν τὸ ἐν ὄχλῳ τοῦτό ἐστιν , ἐν τοῖς μὴ εἰδόσιν ; 
οὐ γὰρ δήπου ἔν γε τοῖς εἰδόσι τοῦ ἰατροῦ πιθανώτερος ἔσται . 
Γοργίας ἀληθῆ λέγεις . 
Σωκράτης οὐκοῦν εἴπερ τοῦ ἰατροῦ πιθανώτερος ἔσται , τοῦ εἰδότος πιθανώτερος γίγνεται ; 
Γοργίας πάνυ γε . 
Σωκράτης οὐκ ἰατρός γε ὤν · ἦ γάρ ; 
Γοργίας ναί . 
Σωκράτης ὁ δὲ μὴ ἰατρός γε δήπου ἀνεπιστήμων ὧν ὁ ἰατρὸς ἐπιστήμων . 
Γοργίας δῆλον ὅτι . 
Σωκράτης ὁ οὐκ εἰδὼς ἄρα τοῦ εἰδότος ἐν οὐκ εἰδόσι πιθανώτερος ἔσται , ὅταν ὁ ῥήτωρ τοῦ ἰατροῦ πιθανώτερος ᾖ . 
τοῦτο συμβαίνει ἢ ἄλλο τι ; 
Γοργίας τοῦτο ἐνταῦθά γε συμβαίνει . 
Σωκράτης οὐκοῦν καὶ περὶ τὰς ἄλλας ἁπάσας τέχνας ὡσαύτως ἔχει ὁ ῥήτωρ καὶ ἡ ῥητορική · αὐτὰ μὲν τὰ πράγματα οὐδὲν δεῖ αὐτὴν εἰδέναι ὅπως ἔχει , μηχανὴν δέ τινα πειθοῦς ηὑρηκέναι ὥστε φαίνεσθαι τοῖς οὐκ εἰδόσι μᾶλλον εἰδέναι τῶν εἰδότων . 
Γοργίας οὐκοῦν πολλὴ ῥᾳστώνη , ὦ Σώκρατες , γίγνεται , μὴ μαθόντα τὰς ἄλλας τέχνας ἀλλὰ μίαν ταύτην , μηδὲν ἐλαττοῦσθαι τῶν δημιουργῶν ; 
Σωκράτης εἰ μὲν ἐλαττοῦται ἢ μὴ ἐλαττοῦται ὁ ῥήτωρ τῶν ἄλλων διὰ τὸ οὕτως ἔχειν , αὐτίκα ἐπισκεψόμεθα , ἐάν τι ἡμῖν πρὸς λόγου ᾖ · νῦν δὲ τόδε πρότερον σκεψώμεθα , ἆρα τυγχάνει περὶ τὸ δίκαιον καὶ τὸ ἄδικον καὶ τὸ αἰσχρὸν καὶ τὸ καλὸν καὶ ἀγαθὸν καὶ κακὸν οὕτως ἔχων ὁ ῥητορικὸς ὡς περὶ τὸ ὑγιεινὸν καὶ περὶ τὰ ἄλλα ὧν αἱ ἄλλαι τέχναι , αὐτὰ μὲν οὐκ εἰδώς , τί ἀγαθὸν ἢ τί κακόν ἐστιν ἢ τί καλὸν ἢ τί αἰσχρὸν ἢ δίκαιον ἢ ἄδικον , πειθὼ δὲ περὶ αὐτῶν μεμηχανημένος ὥστε δοκεῖν εἰδέναι οὐκ εἰδὼς ἐν οὐκ εἰδόσιν μᾶλλον τοῦ εἰδότος ; 
ἢ ἀνάγκη εἰδέναι , καὶ δεῖ προεπιστάμενον ταῦτα ἀφικέσθαι παρὰ σὲ τὸν μέλλοντα μαθήσεσθαι τὴν ῥητορικήν ; 
εἰ δὲ μή , σὺ ὁ τῆς ῥητορικῆς διδάσκαλος τούτων μὲν οὐδὲν διδάξεις τὸν ἀφικνούμενον—οὐ γὰρ σὸν ἔργον —ποιήσεις δ’ ἐν τοῖς πολλοῖς δοκεῖν εἰδέναι αὐτὸν τὰ τοιαῦτα οὐκ εἰδότα καὶ δοκεῖν ἀγαθὸν εἶναι οὐκ ὄντα ; 
ἢ τὸ παράπαν οὐχ οἷός τε ἔσῃ αὐτὸν διδάξαι τὴν ῥητορικήν , ἐὰν μὴ προειδῇ περὶ τούτων τὴν ἀλήθειαν ; 
ἢ πῶς τὰ τοιαῦτα ἔχει , ὦ Γοργία ; 
καὶ πρὸς Διός , ὥσπερ ἄρτι εἶπες , ἀποκαλύψας τῆς ῥητορικῆς εἰπὲ τίς ποθ’ ἡ δύναμίς ἐστιν . 
Γοργίας ἀλλ’ ἐγὼ μὲν οἶμαι , ὦ Σώκρατες , ἐὰν τύχῃ μὴ εἰδώς , καὶ ταῦτα παρ’ ἐμοῦ μαθήσεται . 
Σωκράτης ἔχε δή · καλῶς γὰρ λέγεις . 
ἐάνπερ ῥητορικὸν σύ τινα ποιήσῃς , ἀνάγκη αὐτὸν εἰδέναι τὰ δίκαια καὶ τὰ ἄδικα ἤτοι πρότερόν γε ἢ ὕστερον μαθόντα παρὰ σοῦ . 
Γοργίας πάνυ γε . 
Σωκράτης τί οὖν ; 
ὁ τὰ τεκτονικὰ μεμαθηκὼς τεκτονικός , ἢ οὔ ; 
Γοργίας ναί . 
Σωκράτης οὐκοῦν καὶ ὁ τὰ μουσικὰ μουσικός ; 
Γοργίας ναί . 
Σωκράτης καὶ ὁ τὰ ἰατρικὰ ἰατρικός ; 
καὶ τἆλλα οὕτω κατὰ τὸν αὐτὸν λόγον , ὁ μεμαθηκὼς ἕκαστα τοιοῦτός ἐστιν οἷον ἡ ἐπιστήμη ἕκαστον ἀπεργάζεται ; 
Γοργίας πάνυ γε . 
Σωκράτης οὐκοῦν κατὰ τοῦτον τὸν λόγον καὶ ὁ τὰ δίκαια μεμαθηκὼς δίκαιος ; 
Γοργίας πάντως δήπου . 
Σωκράτης ὁ δὲ δίκαιος δίκαιά που πράττει . 
Γοργίας ναί . 
Σωκράτης οὐκοῦν ἀνάγκη τὸν ῥητορικὸν δίκαιον εἶναι , τὸν δὲ δίκαιον βούλεσθαι δίκαια πράττειν ; 
Γοργίας φαίνεταί γε . 
Σωκράτης οὐδέποτε ἄρα βουλήσεται ὅ γε δίκαιος ἀδικεῖν . 
Γοργίας ἀνάγκη . 
Σωκράτης τὸν δὲ ῥητορικὸν ἀνάγκη ἐκ τοῦ λόγου δίκαιον εἶναι . 
Γοργίας ναί . 
Σωκράτης οὐδέποτε ἄρα βουλήσεται ὁ ῥητορικὸς ἀδικεῖν . 
Γοργίας οὐ φαίνεταί γε . 
Σωκράτης μέμνησαι οὖν λέγων ὀλίγῳ πρότερον ὅτι οὐ δεῖ τοῖς παιδοτρίβαις ἐγκαλεῖν οὐδ’ ἐκβάλλειν ἐκ τῶν πόλεων , ἐὰν ὁ πύκτης τῇ πυκτικῇ χρῆταί τε καὶ ἀδίκως χρῆται καὶ ἀδικῇ , ὡσαύτως δὲ οὕτως καὶ ἐὰν ὁ ῥήτωρ τῇ ῥητορικῇ ἀδίκως χρῆται , μὴ τῷ διδάξαντι ἐγκαλεῖν μηδ’ ἐξελαύνειν ἐκ τῆς πόλεως , ἀλλὰ τῷ ἀδικοῦντι καὶ οὐκ ὀρθῶς χρωμένῳ τῇ ῥητορικῇ ; 
ἐρρήθη ταῦτα ἢ οὔ ; 
Γοργίας ἐρρήθη . 
Σωκράτης νῦν δέ γε ὁ αὐτὸς οὗτος φαίνεται , ὁ ῥητορικός , οὐκ ἄν ποτε ἀδικήσας . 
ἢ οὔ ; 
Γοργίας φαίνεται . 
Σωκράτης καὶ ἐν τοῖς πρώτοις γε , ὦ Γοργία , λόγοις ἐλέγετο ὅτι ἡ ῥητορικὴ περὶ λόγους εἴη οὐ τοὺς τοῦ ἀρτίου καὶ περιττοῦ , ἀλλὰ τοὺς τοῦ δικαίου καὶ ἀδίκου · ἦ γάρ ; 
Γοργίας ναί . 
Σωκράτης ἐγὼ τοίνυν σου τότε ταῦτα λέγοντος ὑπέλαβον ὡς οὐδέποτ’ ἂν εἴη ἡ ῥητορικὴ ἄδικον πρᾶγμα , ὅ γ’ ἀεὶ περὶ δικαιοσύνης τοὺς λόγους ποιεῖται · ἐπειδὴ δὲ ὀλίγον ὕστερον ἔλεγες ὅτι ὁ ῥήτωρ τῇ ῥητορικῇ κἂν ἀδίκως χρῷτο , οὕτω θαυμάσας καὶ ἡγησάμενος οὐ συνᾴδειν τὰ λεγόμενα ἐκείνους εἶπον τοὺς λόγους , ὅτι εἰ μὲν κέρδος ἡγοῖο εἶναι τὸ ἐλέγχεσθαι ὥσπερ ἐγώ , ἄξιον εἴη διαλέγεσθαι , εἰ δὲ μή , ἐᾶν χαίρειν . 
ὕστερον δὲ ἡμῶν ἐπισκοπουμένων ὁρᾷς δὴ καὶ αὐτὸς ὅτι αὖ ὁμολογεῖται τὸν ῥητορικὸν ἀδύνατον εἶναι ἀδίκως χρῆσθαι τῇ ῥητορικῇ καὶ ἐθέλειν ἀδικεῖν . 
ταῦτα οὖν ὅπῃ ποτὲ ἔχει , μὰ τὸν κύνα , ὦ Γοργία , οὐκ ὀλίγης συνουσίας ἐστὶν ὥστε ἱκανῶς διασκέψασθαι . 
Πῶλος τί δέ , ὦ Σώκρατες ; 
οὕτω καὶ σὺ περὶ τῆς ῥητορικῆς δοξάζεις ὥσπερ νῦν λέγεις ; 
ἢ οἴει—ὅτι Γοργίας ᾐσχύνθη σοι μὴ προσομολογῆσαι τὸν ῥητορικὸν ἄνδρα μὴ οὐχὶ καὶ τὰ δίκαια εἰδέναι καὶ τὰ καλὰ καὶ τὰ ἀγαθά , καὶ ἐὰν μὴ ἔλθῃ ταῦτα εἰδὼς παρ’ αὐτόν , αὐτὸς διδάξειν , ἔπειτα ἐκ ταύτης ἴσως τῆς ὁμολογίας ἐναντίον τι συνέβη ἐν τοῖς λόγοις—τοῦτο <ὃ> 
δὴ ἀγαπᾷς , αὐτὸς ἀγαγὼν ἐπὶ τοιαῦτα ἐρωτήματα—ἐπεὶ τίνα οἴει ἀπαρνήσεσθαι μὴ οὐχὶ καὶ αὐτὸν ἐπίστασθαι τὰ δίκαια καὶ ἄλλους διδάξειν ; 
—ἀλλ’ εἰς τὰ τοιαῦτα ἄγειν πολλὴ ἀγροικία ἐστὶν τοὺς λόγους . 
Σωκράτης ὦ κάλλιστε Πῶλε , ἀλλά τοι ἐξεπίτηδες κτώμεθα ἑταίρους καὶ ὑεῖς , ἵνα ἐπειδὰν αὐτοὶ πρεσβύτεροι γενόμενοι σφαλλώμεθα , παρόντες ὑμεῖς οἱ νεώτεροι ἐπανορθῶτε ἡμῶν τὸν βίον καὶ ἐν ἔργοις καὶ ἐν λόγοις . 
καὶ νῦν εἴ τι ἐγὼ καὶ 
Γοργίας ἐν τοῖς λόγοις σφαλλόμεθα , σὺ παρὼν ἐπανόρθου— 
δίκαιος δ’ εἶ—καὶ ἐγὼ ἐθέλω τῶν ὡμολογημένων εἴ τί σοι δοκεῖ μὴ καλῶς ὡμολογῆσθαι , ἀναθέσθαι ὅτι ἂν σὺ βούλῃ , ἐάν μοι ἓν μόνον φυλάττῃς . 
Πῶλος τί τοῦτο λέγεις ; 
Σωκράτης τὴν μακρολογίαν , ὦ Πῶλε , ἢν καθέρξῃς , ᾗ τὸ πρῶτον ἐπεχείρησας χρῆσθαι . 
Πῶλος τί δέ ; 
οὐκ ἐξέσται μοι λέγειν ὁπόσα ἂν βούλωμαι ; 
Σωκράτης δεινὰ μεντἂν πάθοις , ὦ βέλτιστε , εἰ Ἀθήναζε ἀφικόμενος , οὗ τῆς Ἑλλάδος πλείστη ἐστὶν ἐξουσία τοῦ λέγειν , ἔπειτα σὺ ἐνταῦθα τούτου μόνος ἀτυχήσαις . 
ἀλλὰ ἀντίθες τοι · σοῦ μακρὰ λέγοντος καὶ μὴ ἐθέλοντος τὸ ἐρωτώμενον ἀποκρίνεσθαι , οὐ δεινὰ ἂν αὖ ἐγὼ πάθοιμι , εἰ μὴ ἐξέσται μοι ἀπιέναι καὶ μὴ ἀκούειν σου ; 
ἀλλ’ εἴ τι κήδῃ τοῦ λόγου τοῦ εἰρημένου καὶ ἐπανορθώσασθαι αὐτὸν βούλει , ὥσπερ νυνδὴ ἔλεγον , ἀναθέμενος ὅτι σοι δοκεῖ , ἐν τῷ μέρει ἐρωτῶν τε καὶ ἐρωτώμενος , ὥσπερ ἐγώ τε καὶ Γοργίας , ἔλεγχέ τε καὶ ἐλέγχου . 
φὴ|ς γὰρ δήπου καὶ σὺ ἐπίστασθαι ἅπερ Γοργίας · ἢ οὔ ; 
Πῶλος ἔγωγε . 
Σωκράτης οὐκοῦν καὶ σὺ κελεύεις σαυτὸν ἐρωτᾶν ἑκάστοτε ὅτι ἄν τις βούληται , ὡς ἐπιστάμενος ἀποκρίνεσθαι ; 
Πῶλος πάνυ μὲν οὖν . 
Σωκράτης καὶ νῦν δὴ τούτων ὁπότερον βούλει ποίει , ἐρώτα ἢ ἀποκρίνου . 
Πῶλος ἀλλὰ ποιήσω ταῦτα . 
καί μοι ἀπόκριναι , ὦ Σώκρατες · ἐπειδὴ Γοργίας ἀπορεῖν σοι δοκεῖ περὶ τῆς ῥητορικῆς , σὺ αὐτὴν τίνα φὴ|ς εἶναι ; 
Σωκράτης ἆρα ἐρωτᾷς ἥντινα τέχνην φημὶ εἶναι ; 
Πῶλος ἔγωγε . 
Σωκράτης οὐδεμία ἔμοιγε δοκεῖ , ὦ Πῶλε , ὥς γε πρὸς σὲ τἀληθῆ εἰρῆσθαι . 
Πῶλος ἀλλὰ τί σοι δοκεῖ ἡ ῥητορικὴ εἶναι ; 
Σωκράτης πρᾶγμα ὃ φὴ|ς σὺ ποιῆσαι τέχνην ἐν τῷ συγγράμματι ὃ ἐγὼ ἔναγχος ἀνέγνων . 
Πῶλος τί τοῦτο λέγεις ; 
Σωκράτης ἐμπειρίαν ἔγωγέ τινα . 
Πῶλος ἐμπειρία ἄρα σοι δοκεῖ ἡ ῥητορικὴ εἶναι ; 
Σωκράτης ἔμοιγε , εἰ μή τι σὺ ἄλλο λέγεις . 
Πῶλος τίνος ἐμπειρία ; 
Σωκράτης χάριτός τινος καὶ ἡδονῆς ἀπεργασίας . 
Πῶλος οὐκοῦν καλόν σοι δοκεῖ ἡ ῥητορικὴ εἶναι , χαρίζεσθαι οἷόν τε εἶναι ἀνθρώποις ; 
Σωκράτης τί δέ , ὦ Πῶλε ; 
ἤδη πέπυσαι παρ’ ἐμοῦ ὅτι φημὶ αὐτὴν εἶναι , ὥστε τὸ μετὰ τοῦτο ἐρωτᾷς εἰ οὐ καλή μοι δοκεῖ εἶναι ; 
Πῶλος οὐ γὰρ πέπυσμαι ὅτι ἐμπειρίαν τινὰ αὐτὴν φὴ|ς εἶναι ; 
Σωκράτης βούλει οὖν , ἐπειδὴ τιμᾷς τὸ χαρίζεσθαι , σμικρόν τί μοι χαρίσασθαι ; 
Πῶλος ἔγωγε . 
Σωκράτης ἐροῦ νῦν με , ὀψοποιία ἥτις μοι δοκεῖ τέχνη εἶναι . 
Πῶλος ἐρωτῶ δή , τίς τέχνη ὀψοποιία ; 
Σωκράτης οὐδεμία , ὦ Πῶλε . 
Πῶλος ἀλλὰ τί ; 
φάθι . 
Σωκράτης φημὶ δή , ἐμπειρία τις . 
Πῶλος τίς ; 
φάθι . 
Σωκράτης φημὶ δή , χάριτος καὶ ἡδονῆς ἀπεργασίας , ὦ Πῶλε . 
Πῶλος ταὐτὸν ἄρ’ ἐστὶν ὀψοποιία καὶ ῥητορική ; 
Σωκράτης οὐδαμῶς γε , ἀλλὰ τῆς αὐτῆς μὲν ἐπιτηδεύσεως μόριον . 
Πῶλος τίνος λέγεις ταύτης ; 
Σωκράτης μὴ ἀγροικότερον ᾖ τὸ ἀληθὲς εἰπεῖν · ὀκνῶ γὰρ Γοργίου ἕνεκα λέγειν , μὴ οἴηταί με διακωμῳδεῖν τὸ ἑαυτοῦ ἐπιτήδευμα . 
ἐγὼ δέ , εἰ μὲν τοῦτό ἐστιν ἡ ῥητορικὴ ἣν Γοργίας ἐπιτηδεύει , οὐκ οἶδα—καὶ γὰρ ἄρτι ἐκ τοῦ λόγου οὐδὲν ἡμῖν καταφανὲς ἐγένετο τί ποτε οὗτος ἡγεῖται—ὃ δ’ ἐγὼ καλῶ τὴν ῥητορικήν , πράγματός τινός ἐστι μόριον οὐδενὸς τῶν καλῶν . 
Γοργίας τίνος , ὦ Σώκρατες ; 
εἰπέ · μηδὲν ἐμὲ αἰσχυνθῇς . 
Σωκράτης δοκεῖ τοίνυν μοι , ὦ Γοργία , εἶναί τι ἐπιτήδευμα τεχνικὸν μὲν οὔ , ψυχῆς δὲ στοχαστικῆς καὶ ἀνδρείας καὶ φύσει δεινῆς προσομιλεῖν τοῖς ἀνθρώποις · καλῶ δὲ αὐτοῦ ἐγὼ τὸ κεφάλαιον κολακείαν . 
ταύτης μοι δοκεῖ τῆς ἐπιτηδεύσεως πολλὰ μὲν καὶ ἄλλα μόρια εἶναι , ἓν δὲ καὶ ἡ ὀψοποιική · ὃ δοκεῖ μὲν εἶναι τέχνη , ὡς δὲ ὁ ἐμὸς λόγος , οὐκ ἔστιν τέχνη ἀλλ’ ἐμπειρία καὶ τριβή . 
ταύτης μόριον καὶ τὴν ῥητορικὴν ἐγὼ καλῶ καὶ τήν γε κομμωτικὴν καὶ τὴν σοφιστικήν , τέτταρα ταῦτα μόρια ἐπὶ τέτταρσιν πράγμασιν . 
εἰ οὖν βούλεται πῶλος πυνθάνεσθαι , πυνθανέσθω · οὐ γάρ πω πέπυσται ὁποῖόν φημι ἐγὼ τῆς κολακείας μόριον εἶναι τὴν ῥητορικήν , ἀλλ’ αὐτὸν λέληθα οὔπω ἀποκεκριμένος , ὁ δὲ ἐπανερωτᾷ εἰ οὐ καλὸν ἡγοῦμαι εἶναι . 
ἐγὼ δὲ αὐτῷ οὐκ ἀποκρινοῦμαι πρότερον εἴτε καλὸν εἴτε αἰσχρὸν ἡγοῦμαι εἶναι τὴν ῥητορικὴν πρὶν ἂν πρῶτον ἀποκρίνωμαι ὅτι ἐστίν . 
οὐ γὰρ δίκαιον , ὦ Πῶλε · ἀλλ’ εἴπερ βούλει πυθέσθαι , ἐρώτα ὁποῖον μόριον τῆς κολακείας φημὶ εἶναι τὴν ῥητορικήν . 
Πῶλος ἐρωτῶ δή , καὶ ἀπόκριναι ὁποῖον μόριον . 
Σωκράτης ἆρ’ οὖν ἂν μάθοις ἀποκριναμένου ; 
ἔστιν γὰρ ἡ ῥητορικὴ κατὰ τὸν ἐμὸν λόγον πολιτικῆς μορίου εἴδωλον . 
Πῶλος τί οὖν ; 
καλὸν ἢ αἰσχρὸν λέγεις αὐτὴν εἶναι ; 
Σωκράτης αἰσχρὸν ἔγωγε—τὰ γὰρ κακὰ αἰσχρὰ καλῶ—ἐπειδὴ δεῖ σοι ἀποκρίνασθαι ὡς ἤδη εἰδότι ἃ ἐγὼ λέγω . 
Γοργίας μὰ τὸν Δία , ὦ Σώκρατες , ἀλλ’ ἐγὼ οὐδὲ αὐτὸς συνίημι ὅτι λέγεις . 
Σωκράτης εἰκότως γε , ὦ Γοργία · οὐδὲν γάρ πω σαφὲς λέγω , πῶλος δὲ ὅδε νέος ἐστὶ καὶ ὀξύς . 
Γοργίας ἀλλὰ τοῦτον μὲν ἔα , ἐμοὶ δ’ εἰπὲ πῶς λέγεις πολιτικῆς μορίου εἴδωλον εἶναι τὴν ῥητορικήν . 
Σωκράτης ἀλλ’ ἐγὼ πειράσομαι φράσαι ὅ γέ μοι φαίνεται εἶναι ἡ ῥητορική · εἰ δὲ μὴ τυγχάνει ὂν τοῦτο , πῶλος ὅδε ἐλέγξει . 
σῶμά που καλεῖς τι καὶ ψυχήν ; 
Γοργίας πῶς γὰρ οὔ ; 
Σωκράτης οὐκοῦν καὶ τούτων οἴει τινὰ εἶναι ἑκατέρου εὐεξίαν ; 
Γοργίας ἔγωγε . 
Σωκράτης τί δέ ; 
δοκοῦσαν μὲν εὐεξίαν , οὖσαν δ’ οὔ ; 
οἷον τοιόνδε λέγω · πολλοὶ δοκοῦσιν εὖ ἔχειν τὰ σώματα , οὓς οὐκ ἂν ῥᾳδίως αἴσθοιτό τις ὅτι οὐκ εὖ ἔχουσιν , ἀλλ’ ἢ ἰατρός τε καὶ τῶν γυμναστικῶν τις . 
Γοργίας ἀληθῆ λέγεις . 
Σωκράτης τὸ τοιοῦτον λέγω καὶ ἐν σώματι εἶναι καὶ ἐν ψυχῇ , ὃ ποιεῖ μὲν δοκεῖν εὖ ἔχειν τὸ σῶμα καὶ τὴν ψυχήν , ἔχει δὲ οὐδὲν μᾶλλον . 
Γοργίας ἔστι ταῦτα . 
Σωκράτης φέρε δή σοι , ἐὰν δύνωμαι , σαφέστερον ἐπιδείξω ὃ λέγω . 
δυοῖν ὄντοιν τοῖν πραγμάτοιν δύο λέγω τέχνας · τὴν μὲν ἐπὶ τῇ ψυχῇ πολιτικὴν καλῶ , τὴν δὲ ἐπὶ σώματι μίαν μὲν οὕτως ὀνομάσαι οὐκ ἔχω σοι , μιᾶς δὲ οὔσης τῆς τοῦ σώματος θεραπείας δύο μόρια λέγω , τὴν μὲν γυμναστικήν , τὴν δὲ ἰατρικήν · τῆς δὲ πολιτικῆς ἀντὶ μὲν τῆς γυμναστικῆς τὴν νομοθετικήν , ἀντίστροφον δὲ τῇ ἰατρικῇ τὴν δικαιοσύνην . 
ἐπικοινωνοῦσι μὲν δὴ ἀλλήλαις , ἅτε περὶ τὸ αὐτὸ οὖσαι , ἑκάτεραι τούτων , ἥ τε ἰατρικὴ τῇ γυμναστικῇ καὶ ἡ δικαιοσύνη τῇ νομοθετικῇ · ὅμως δὲ διαφέρουσίν τι ἀλλήλων . 
τεττάρων δὴ τούτων οὐσῶν , καὶ ἀεὶ πρὸς τὸ βέλτιστον θεραπευουσῶν τῶν μὲν τὸ σῶμα , τῶν δὲ τὴν ψυχήν , ἡ κολακευτικὴ αἰσθομένη —οὐ γνοῦσα λέγω ἀλλὰ στοχασαμένη—τέτραχα ἑαυτὴν διανείμασα , ὑποδῦσα ὑπὸ ἕκαστον τῶν μορίων , προσποιεῖται εἶναι τοῦτο ὅπερ ὑπέδυ , καὶ τοῦ μὲν βελτίστου οὐδὲν φροντίζει , τῷ δὲ ἀεὶ ἡδίστῳ θηρεύεται τὴν ἄνοιαν καὶ ἐξαπατᾷ , ὥστε δοκεῖ πλείστου ἀξία εἶναι . 
ὑπὸ μὲν οὖν τὴν ἰατρικὴν ἡ ὀψοποιικὴ ὑποδέδυκεν , καὶ προσποιεῖται τὰ βέλτιστα σιτία τῷ σώματι εἰδέναι , ὥστ’ εἰ δέοι ἐν παισὶ διαγωνίζεσθαι ὀψοποιόν τε καὶ ἰατρόν , ἢ ἐν ἀνδράσιν οὕτως ἀνοήτοις ὥσπερ οἱ παῖδες , πότερος ἐπαΐει περὶ τῶν χρηστῶν σιτίων καὶ πονηρῶν , ὁ ἰατρὸς ἢ ὁ ὀψοποιός , λιμῷ ἂν ἀποθανεῖν τὸν ἰατρόν . 
κολακείαν μὲν οὖν αὐτὸ καλῶ , καὶ αἰσχρόν φημι εἶναι τὸ τοιοῦτον , ὦ Πῶλε—τοῦτο γὰρ πρὸς σὲ λέγω—ὅτι τοῦ ἡδέος στοχάζεται ἄνευ τοῦ βελτίστου · τέχνην δὲ αὐτὴν οὔ φημι εἶναι ἀλλ’ ἐμπειρίαν , ὅτι οὐκ ἔχει λόγον οὐδένα ᾧ προσφέρει ἃ προσφέρει ὁποῖ’ ἄττα τὴν φύσιν ἐστίν , ὥστε τὴν αἰτίαν ἑκάστου μὴ ἔχειν εἰπεῖν . 
ἐγὼ δὲ τέχνην οὐ καλῶ ὃ ἂν ᾖ ἄλογον πρᾶγμα · τούτων δὲ πέρι εἰ ἀμφισβητεῖς , ἐθέλω ὑποσχεῖν λόγον . 
τῇ μὲν οὖν ἰατρικῇ , ὥσπερ λέγω , ἡ ὀψοποιικὴ κολακεία ὑπόκειται · τῇ δὲ γυμναστικῇ κατὰ τὸν αὐτὸν τρόπον τοῦτον ἡ κομμωτική , κακοῦργός τε καὶ ἀπατηλὴ καὶ ἀγεννὴς καὶ ἀνελεύθερος , σχήμασιν καὶ χρώμασιν καὶ λειότητι καὶ ἐσθῆσιν ἀπατῶσα , ὥστε ποιεῖν ἀλλότριον κάλλος ἐφελκομένους τοῦ οἰκείου τοῦ διὰ τῆς γυμναστικῆς ἀμελεῖν . 
ἵν’ οὖν μὴ μακρολογῶ , ἐθέλω σοι εἰπεῖν ὥσπερ οἱ γεωμέτραι—ἤδη γὰρ ἂν ἴσως ἀκολουθήσαις—ὅτι ὃ κομμωτικὴ πρὸς γυμναστικήν , τοῦτο σοφιστικὴ πρὸς νομοθετικήν , καὶ ὅτι ὃ ὀψοποιικὴ πρὸς ἰατρικήν , τοῦτο ῥητορικὴ πρὸς δικαιοσύνην . 
ὅπερ μέντοι λέγω , διέστηκε μὲν οὕτω φύσει , ἅτε δ’ ἐγγὺς ὄντων φύρονται ἐν τῷ αὐτῷ καὶ περὶ ταὐτὰ σοφισταὶ καὶ ῥήτορες , καὶ οὐκ ἔχουσιν ὅτι χρήσονται οὔτε αὐτοὶ ἑαυτοῖς οὔτε οἱ ἄλλοι ἄνθρωποι τούτοις . 
καὶ γὰρ ἄν , εἰ μὴ ἡ ψυχὴ τῷ σώματι ἐπεστάτει , ἀλλ’ αὐτὸ αὑτῷ , καὶ μὴ ὑπὸ ταύτης κατεθεωρεῖτο καὶ διεκρίνετο ἥ τε ὀψοποιικὴ καὶ ἡ ἰατρική , ἀλλ’ αὐτὸ τὸ σῶμα ἔκρινε σταθμώμενον ταῖς χάρισι ταῖς πρὸς αὑτό , τὸ τοῦ Ἀναξαγόρου ἂν πολὺ ἦν , ὦ φίλε Πῶλε—σὺ γὰρ τούτων ἔμπειρος—ὁμοῦ ἂν πάντα χρήματα ἐφύρετο ἐν τῷ αὐτῷ , ἀκρίτων ὄντων τῶν τε ἰατρικῶν καὶ ὑγιεινῶν καὶ ὀψοποιικῶν . 
ὃ μὲν οὖν ἐγώ φημι τὴν ῥητορικὴν εἶναι , ἀκήκοας · ἀντίστροφον ὀψοποιίας ἐν ψυχῇ , ὡς ἐκεῖνο ἐν σώματι . 
ἴσως μὲν οὖν ἄτοπον πεποίηκα , ὅτι σε οὐκ ἐῶν μακροὺς λόγους λέγειν αὐτὸς συχνὸν λόγον ἀποτέτακα . 
ἄξιον μὲν οὖν ἐμοὶ συγγνώμην ἔχειν ἐστίν · λέγοντος γάρ μου βραχέα οὐκ ἐμάνθανες , οὐδὲ χρῆσθαι τῇ ἀποκρίσει ἥν σοι ἀπεκρινάμην οὐδὲν οἷός τ’ ἦσθα , ἀλλ’ ἐδέου διηγήσεως . 
ἐὰν μὲν οὖν καὶ ἐγὼ σοῦ ἀποκρινομένου μὴ ἔχω ὅτι χρήσωμαι , ἀπότεινε καὶ σὺ λόγον , ἐὰν δὲ ἔχω , ἔα με χρῆσθαι · δίκαιον γάρ . 
καὶ νῦν ταύτῃ τῇ ἀποκρίσει εἴ τι ἔχεις χρῆσθαι , χρῶ . 
Πῶλος τί οὖν φῄς ; 
κολακεία δοκεῖ σοι εἶναι ἡ ῥητορική ; 
Σωκράτης κολακείας μὲν οὖν ἔγωγε εἶπον μόριον . 
ἀλλ’ οὐ μνημονεύεις τηλικοῦτος ὤν , ὦ Πῶλε ; 
τί τάχα δράσεις ; 
Πῶλος ἆρ’ οὖν δοκοῦσί σοι ὡς κόλακες ἐν ταῖς πόλεσι φαῦλοι νομίζεσθαι οἱ ἀγαθοὶ ῥήτορες ; 
Σωκράτης ἐρώτημα τοῦτ’ ἐρωτᾷς ἢ λόγου τινὸς ἀρχὴν λέγεις ; 
Πῶλος ἐρωτῶ ἔγωγε . 
Σωκράτης οὐδὲ νομίζεσθαι ἔμοιγε δοκοῦσιν . 
Πῶλος πῶς οὐ νομίζεσθαι ; 
οὐ μέγιστον δύνανται ἐν ταῖς πόλεσιν ; 
Σωκράτης οὔκ , εἰ τὸ δύνασθαί γε λέγεις ἀγαθόν τι εἶναι τῷ δυναμένῳ . 
Πῶλος ἀλλὰ μὴν λέγω γε . 
Σωκράτης ἐλάχιστον τοίνυν μοι δοκοῦσι τῶν ἐν τῇ πόλει δύνασθαι οἱ ῥήτορες . 
Πῶλος τί δέ ; 
οὐχ , ὥσπερ οἱ τύραννοι , ἀποκτεινύασίν τε ὃν ἂν βούλωνται , καὶ ἀφαιροῦνται χρήματα καὶ ἐκβάλλουσιν ἐκ τῶν πόλεων ὃν ἂν δοκῇ αὐτοῖς ; 
Σωκράτης νὴ τὸν κύνα , ἀμφιγνοῶ μέντοι , ὦ Πῶλε , ἐφ’ ἑκάστου ὧν λέγεις πότερον αὐτὸς ταῦτα λέγεις καὶ γνώμην σαυτοῦ ἀποφαίνῃ , ἢ ἐμὲ ἐρωτᾷς . 
Πῶλος ἀλλ’ ἔγωγε σὲ ἐρωτῶ . 
Σωκράτης εἶεν , ὦ φίλε · ἔπειτα δύο ἅμα με ἐρωτᾷς ; 
Πῶλος πῶς δύο ; 
Σωκράτης οὐκ ἄρτι οὕτω πως ἔλεγες · “ἦ οὐχὶ ἀποκτεινύασιν οἱ ῥήτορες οὓς ἂν βούλωνται , ὥσπερ οἱ τύραννοι , καὶ χρήματα ἀφαιροῦνται καὶ ἐξελαύνουσιν ἐκ τῶν πόλεων ὃν ἂν δοκῇ αὐτοῖς ; ” 
Πῶλος ἔγωγε . 
Σωκράτης λέγω τοίνυν σοι ὅτι δύο ταῦτ’ ἐστιν τὰ ἐρωτήματα , καὶ ἀποκρινοῦμαί γέ σοι πρὸς ἀμφότερα . 
φημὶ γάρ , ὦ Πῶλε , ἐγὼ καὶ τοὺς ῥήτορας καὶ τοὺς τυράννους δύνασθαι μὲν ἐν ταῖς πόλεσιν σμικρότατον , ὥσπερ νυνδὴ ἔλεγον · οὐδὲν γὰρ ποιεῖν ὧν βούλονται ὡς ἔπος εἰπεῖν , ποιεῖν μέντοι ὅτι ἂν αὐτοῖς δόξῃ βέλτιστον εἶναι . 
Πῶλος οὐκοῦν τοῦτο ἔστιν τὸ μέγα δύνασθαι ; 
Σωκράτης οὔχ , ὥς γέ φησιν πῶλος . 
Πῶλος ἐγὼ οὔ φημι ; 
φημὶ μὲν οὖν ἔγωγε . 
Σωκράτης μὰ τὸν—οὐ σύ γε , ἐπεὶ τὸ μέγα δύνασθαι ἔφης ἀγαθὸν εἶναι τῷ δυναμένῳ . 
Πῶλος φημὶ γὰρ οὖν . 
Σωκράτης ἀγαθὸν οὖν οἴει εἶναι , ἐάν τις ποιῇ ταῦτα ἃ ἂν δοκῇ αὐτῷ βέλτιστα εἶναι , νοῦν μὴ ἔχων ; 
καὶ τοῦτο καλεῖς σὺ μέγα δύνασθαι ; 
Πῶλος οὐκ ἔγωγε . 
Σωκράτης οὐκοῦν ἀποδείξεις τοὺς ῥήτορας νοῦν ἔχοντας καὶ τέχνην τὴν ῥητορικὴν ἀλλὰ μὴ κολακείαν , ἐμὲ ἐξελέγξας ; 
εἰ δέ με ἐάσεις ἀνέλεγκτον , οἱ ῥήτορες οἱ ποιοῦντες ἐν ταῖς πόλεσιν ἃ δοκεῖ αὐτοῖς καὶ οἱ τύραννοι οὐδὲν ἀγαθὸν τοῦτο κεκτήσονται , ἡ δὲ δύναμίς ἐστιν , ὡς σὺ φῄς , ἀγαθόν , τὸ δὲ ποιεῖν ἄνευ νοῦ ἃ δοκεῖ καὶ σὺ ὁμολογεῖς κακὸν εἶναι · ἢ οὔ ; 
Πῶλος ἔγωγε . 
Σωκράτης πῶς ἂν οὖν οἱ ῥήτορες μέγα δύναιντο ἢ οἱ τύραννοι ἐν ταῖς πόλεσιν , ἐὰν μὴ Σωκράτης ἐξελεγχθῇ ὑπὸ Πώλου ὅτι ποιοῦσιν ἃ βούλονται ; 
Πῶλος οὗτος ἀνήρ— 
Σωκράτης οὔ φημι ποιεῖν αὐτοὺς ἃ βούλονται · ἀλλά μ’ ἔλεγχε . 
Πῶλος οὐκ ἄρτι ὡμολόγεις ποιεῖν ἃ δοκεῖ αὐτοῖς βέλτιστα εἶναι , [τούτου πρόσθεν] ; 
Σωκράτης καὶ γὰρ νῦν ὁμολογῶ . 
Πῶλος οὐκ οὖν ποιοῦσιν ἃ βούλονται ; 
Σωκράτης οὔ φημι . 
Πῶλος ποιοῦντες ἃ δοκεῖ αὐτοῖς ; 
Σωκράτης φημί . 
Πῶλος σχέτλιά γε λέγεις καὶ ὑπερφυῆ , ὦ Σώκρατες . 
Σωκράτης μὴ κακηγόρει , ὦ λῷστε Πῶλε , ἵνα προσείπω σε κατὰ σέ · ἀλλ’ εἰ μὲν ἔχεις ἐμὲ ἐρωτᾶν , ἐπίδειξον ὅτι ψεύδομαι , εἰ δὲ μή , αὐτὸς ἀποκρίνου . 
Πῶλος ἀλλ’ ἐθέλω ἀποκρίνεσθαι , ἵνα καὶ εἰδῶ ὅτι λέγεις . 
Σωκράτης πότερον οὖν σοι δοκοῦσιν οἱ ἄνθρωποι τοῦτο βούλεσθαι ὃ ἂν πράττωσιν ἑκάστοτε , ἢ ἐκεῖνο οὗ ἕνεκα πράττουσιν τοῦθ’ ὃ πράττουσιν ; 
οἷον οἱ τὰ φάρμακα πίνοντες παρὰ τῶν ἰατρῶν πότερόν σοι δοκοῦσιν τοῦτο βούλεσθαι ὅπερ ποιοῦσιν , πίνειν τὸ φάρμακον καὶ ἀλγεῖν , ἢ ἐκεῖνο , τὸ ὑγιαίνειν , οὗ ἕνεκα πίνουσιν ; 
Πῶλος δῆλον ὅτι τὸ ὑγιαίνειν . 
Σωκράτης οὐκοῦν καὶ οἱ πλέοντές τε καὶ τὸν ἄλλον χρηματισμὸν χρηματιζόμενοι οὐ τοῦτό ἐστιν ὃ βούλονται , ὃ ποιοῦσιν ἑκάστοτε (τίς γὰρ βούλεται πλεῖν τε καὶ κινδυνεύειν καὶ πράγματ’ ἔχειν ; ) 
ἀλλ’ ἐκεῖνο οἶμαι οὗ ἕνεκα πλέουσιν , πλουτεῖν · πλούτου γὰρ ἕνεκα πλέουσιν . 
Πῶλος πάνυ γε . 
Σωκράτης ἄλλο τι οὖν οὕτω καὶ περὶ πάντων ; 
ἐάν τίς τι πράττῃ ἕνεκά του , οὐ τοῦτο βούλεται ὃ πράττει , ἀλλ’ ἐκεῖνο οὗ ἕνεκα πράττει ; 
Πῶλος ναί . 
Σωκράτης ἆρ’ οὖν ἔστιν τι τῶν ὄντων ὃ οὐχὶ ἤτοι ἀγαθόν γ’ ἐστὶν ἢ κακὸν ἢ μεταξὺ τούτων , οὔτε ἀγαθὸν οὔτε κακόν ; 
Πῶλος πολλὴ ἀνάγκη , ὦ Σώκρατες . 
Σωκράτης οὐκοῦν λέγεις εἶναι ἀγαθὸν μὲν σοφίαν τε καὶ ὑγίειαν καὶ πλοῦτον καὶ τἆλλα τὰ τοιαῦτα , κακὰ δὲ τἀναντία τούτων ; 
Πῶλος ἔγωγε . 
Σωκράτης τὰ δὲ μήτε ἀγαθὰ μήτε κακὰ ἆρα τοιάδε λέγεις , ἃ ἐνίοτε μὲν μετέχει τοῦ ἀγαθοῦ , ἐνίοτε δὲ τοῦ κακοῦ , ἐνίοτε δὲ οὐδετέρου , οἷον καθῆσθαι καὶ βαδίζειν καὶ τρέχειν καὶ πλεῖν , καὶ οἷον αὖ λίθους καὶ ξύλα καὶ τἆλλα τὰ τοιαῦτα ; 
οὐ ταῦτα λέγεις ; 
ἢ ἄλλ’ ἄττα καλεῖς τὰ μήτε ἀγαθὰ μήτε κακά ; 
Πῶλος οὔκ , ἀλλὰ ταῦτα . 
Σωκράτης πότερον οὖν τὰ μεταξὺ ταῦτα ἕνεκα τῶν ἀγαθῶν πράττουσιν ὅταν πράττωσιν , ἢ τἀγαθὰ τῶν μεταξύ ; 
Πῶλος τὰ μεταξὺ δήπου τῶν ἀγαθῶν . 
Σωκράτης τὸ ἀγαθὸν ἄρα διώκοντες καὶ βαδίζομεν ὅταν βαδίζωμεν , οἰόμενοι βέλτιον εἶναι , καὶ τὸ ἐναντίον ἕσταμεν ὅταν ἑστῶμεν , τοῦ αὐτοῦ ἕνεκα , τοῦ ἀγαθοῦ · ἢ οὔ ; 
Πῶλος ναί . 
Σωκράτης οὐκοῦν καὶ ἀποκτείνυμεν , εἴ τιν’ ἀποκτείνυμεν , καὶ ἐκβάλλομεν καὶ ἀφαιρούμεθα χρήματα , οἰόμενοι ἄμεινον εἶναι ἡμῖν ταῦτα ποιεῖν ἢ μή ; 
Πῶλος πάνυ γε . 
Σωκράτης ἕνεκ’ ἄρα τοῦ ἀγαθοῦ ἅπαντα ταῦτα ποιοῦσιν οἱ ποιοῦντες . 
Πῶλος φημί . 
Σωκράτης οὐκοῦν ὡμολογήσαμεν , ἃ ἕνεκά του ποιοῦμεν , μὴ ἐκεῖνα βούλεσθαι , ἀλλ’ ἐκεῖνο οὗ ἕνεκα ταῦτα ποιοῦμεν ; 
Πῶλος μάλιστα . 
Σωκράτης οὐκ ἄρα σφάττειν βουλόμεθα οὐδ’ ἐκβάλλειν ἐκ τῶν πόλεων οὐδὲ χρήματα ἀφαιρεῖσθαι ἁπλῶς οὕτως , ἀλλ’ ἐὰν μὲν ὠφέλιμα ᾖ ταῦτα , βουλόμεθα πράττειν αὐτά , βλαβερὰ δὲ ὄντα οὐ βουλόμεθα . 
τὰ γὰρ ἀγαθὰ βουλόμεθα , ὡς φὴ|ς σύ , τὰ δὲ μήτε ἀγαθὰ μήτε κακὰ οὐ βουλόμεθα , οὐδὲ τὰ κακά . 
ἦ γάρ ; 
ἀληθῆ σοι δοκῶ λέγειν , ὦ Πῶλε , ἢ οὔ ; 
τί οὐκ ἀποκρίνῃ ; 
Πῶλος ἀληθῆ . 
Σωκράτης οὐκοῦν εἴπερ ταῦτα ὁμολογοῦμεν , εἴ τις ἀποκτείνει τινὰ ἢ ἐκβάλλει ἐκ πόλεως ἢ ἀφαιρεῖται χρήματα , εἴτε τύραννος ὢν εἴτε ῥήτωρ , οἰόμενος ἄμεινον εἶναι αὐτῷ , τυγχάνει δὲ ὂν κάκιον , οὗτος δήπου ποιεῖ ἃ δοκεῖ αὐτῷ · ἦ γάρ ; 
Πῶλος ναί . 
Σωκράτης ἆρ’ οὖν καὶ ἃ βούλεται , εἴπερ τυγχάνει ταῦτα κακὰ ὄντα ; 
τί οὐκ ἀποκρίνῃ ; 
Πῶλος ἀλλ’ οὔ μοι δοκεῖ ποιεῖν ἃ βούλεται . 
Σωκράτης ἔστιν οὖν ὅπως ὁ τοιοῦτος μέγα δύναται ἐν τῇ πόλει ταύτῃ , εἴπερ ἐστὶ τὸ μέγα δύνασθαι ἀγαθόν τι κατὰ τὴν σὴν ὁμολογίαν ; 
Πῶλος οὐκ ἔστιν . 
Σωκράτης ἀληθῆ ἄρα ἐγὼ ἔλεγον , λέγων ὅτι ἔστιν ἄνθρωπον ποιοῦντα ἐν πόλει ἃ δοκεῖ αὐτῷ μὴ μέγα δύνασθαι μηδὲ ποιεῖν ἃ βούλεται . 
Πῶλος ὡς δὴ σύ , ὦ Σώκρατες , οὐκ ἂν δέξαιο ἐξεῖναί σοι ποιεῖν ὅτι δοκεῖ σοι ἐν τῇ πόλει μᾶλλον ἢ μή , οὐδὲ ζηλοῖς ὅταν ἴδῃς τινὰ ἢ ἀποκτείναντα ὃν ἔδοξεν αὐτῷ ἢ ἀφελόμενον χρήματα ἢ δήσαντα . 
Σωκράτης δικαίως λέγεις ἢ ἀδίκως ; 
Πῶλος ὁπότερ’ ἂν ποιῇ , οὐκ ἀμφοτέρως ζηλωτόν ἐστιν ; 
Σωκράτης εὐφήμει , ὦ Πῶλε . 
Πῶλος τί δή ; 
Σωκράτης ὅτι οὐ χρὴ οὔτε τοὺς ἀζηλώτους ζηλοῦν οὔτε τοὺς ἀθλίους , ἀλλ’ ἐλεεῖν . 
Πῶλος τί δέ ; 
οὕτω σοι δοκεῖ ἔχειν περὶ ὧν ἐγὼ λέγω τῶν ἀνθρώπων ; 
Σωκράτης πῶς γὰρ οὔ ; 
Πῶλος ὅστις οὖν ἀποκτείνυσιν ὃν ἂν δόξῃ αὐτῷ , δικαίως ἀποκτεινύς , ἄθλιος δοκεῖ σοι εἶναι καὶ ἐλεινός ; 
Σωκράτης οὐκ ἔμοιγε , οὐδὲ μέντοι ζηλωτός . 
Πῶλος οὐκ ἄρτι ἄθλιον ἔφησθα εἶναι ; 
Σωκράτης τὸν ἀδίκως γε , ὦ ἑταῖρε , ἀποκτείναντα , καὶ ἐλεινόν γε πρός · τὸν δὲ δικαίως ἀζήλωτον . 
Πῶλος ἦ που ὅ γε ἀποθνῄσκων ἀδίκως ἐλεινός τε καὶ ἄθλιός ἐστιν . 
Σωκράτης ἧττον ἢ ὁ ἀποκτεινύς , ὦ Πῶλε , καὶ ἧττον ἢ ὁ δικαίως ἀποθνῄσκων . 
Πῶλος πῶς δῆτα , ὦ Σώκρατες ; 
Σωκράτης οὕτως , ὡς μέγιστον τῶν κακῶν τυγχάνει ὂν τὸ ἀδικεῖν . 
Πῶλος ἦ γὰρ τοῦτο μέγιστον ; 
οὐ τὸ ἀδικεῖσθαι μεῖζον ; 
Σωκράτης ἥκιστά γε . 
Πῶλος σὺ ἄρα βούλοιο ἂν ἀδικεῖσθαι μᾶλλον ἢ ἀδικεῖν ; 
Σωκράτης βουλοίμην μὲν ἂν ἔγωγε οὐδέτερα · εἰ δ’ ἀναγκαῖον εἴη ἀδικεῖν ἢ ἀδικεῖσθαι , ἑλοίμην ἂν μᾶλλον ἀδικεῖσθαι ἢ ἀδικεῖν . 
Πῶλος σὺ ἄρα τυραννεῖν οὐκ ἂν δέξαιο ; 
Σωκράτης οὔκ , εἰ τὸ τυραννεῖν γε λέγεις ὅπερ ἐγώ . 
Πῶλος ἀλλ’ ἔγωγε τοῦτο λέγω ὅπερ ἄρτι , ἐξεῖναι ἐν τῇ πόλει , ὃ ἂν δοκῇ αὐτῷ , ποιεῖν τοῦτο , καὶ ἀποκτεινύντι καὶ ἐκβάλλοντι καὶ πάντα πράττοντι κατὰ τὴν αὐτοῦ δόξαν . 
Σωκράτης ὦ μακάριε , ἐμοῦ δὴ λέγοντος τῷ λόγῳ ἐπιλαβοῦ . 
εἰ γὰρ ἐγὼ ἐν ἀγορᾷ πληθούσῃ λαβὼν ὑπὸ μάλης ἐγχειρίδιον λέγοιμι πρὸς σὲ ὅτι “ὦ Πῶλε , ἐμοὶ δύναμίς τις καὶ τυραννὶς θαυμασία ἄρτι προσγέγονεν · ἐὰν γὰρ ἄρα ἐμοὶ δόξῃ τινὰ τουτωνὶ τῶν ἀνθρώπων ὧν σὺ ὁρᾷς αὐτίκα μάλα δεῖν τεθνάναι , τεθνήξει οὗτος ὃν ἂν δόξῃ · κἄν τινα δόξῃ μοι τῆς κεφαλῆς αὐτῶν καταγῆναι δεῖν , κατεαγὼς ἔσται αὐτίκα μάλα , κἂν θοἰμάτιον διεσχίσθαι , διεσχισμένον ἔσται—οὕτω μέγα ἐγὼ δύναμαι ἐν τῇδε τῇ πόλει , ” 
εἰ οὖν ἀπιστοῦντί σοι δείξαιμι τὸ ἐγχειρίδιον , ἴσως ἂν εἴποις ἰδὼν ὅτι “ὦ Σώκρατες , οὕτω μὲν πάντες ἂν μέγα δύναιντο , ἐπεὶ κἂν ἐμπρησθείη οἰκία τούτῳ τῷ τρόπῳ ἥντινά σοι δοκοῖ , καὶ τά γε Ἀθηναίων νεώρια καὶ αἱ τριήρεις καὶ τὰ πλοῖα πάντα καὶ τὰ δημόσια καὶ τὰ ἴδια · ” 
ἀλλ’ οὐκ ἄρα τοῦτ’ ἔστιν τὸ μέγα δύνασθαι , τὸ ποιεῖν ἃ δοκεῖ αὐτῷ · ἢ δοκεῖ σοι ; 
Πῶλος οὐ δῆτα οὕτω γε . 
Σωκράτης ἔχεις οὖν εἰπεῖν δῑ ὅτι μέμφῃ τὴν τοιαύτην δύναμιν ; 
Πῶλος ἔγωγε . 
Σωκράτης τί δή ; 
λέγε . 
Πῶλος ὅτι ἀναγκαῖον τὸν οὕτω πράττοντα ζημιοῦσθαί ἐστιν . 
Σωκράτης τὸ δὲ ζημιοῦσθαι οὐ κακόν ; 
Πῶλος πάνυ γε . 
Σωκράτης οὐκοῦν , ὦ θαυμάσιε , [τὸ μέγα δύνασθαι] 
πάλιν αὖ σοι φαίνεται , ἐὰν μὲν πράττοντι ἃ δοκεῖ ἕπηται τὸ ὠφελίμως πράττειν , ἀγαθόν τε εἶναι , καὶ τοῦτο , ὡς ἔοικεν , ἐστὶν τὸ μέγα δύνασθαι · εἰ δὲ μή , κακὸν καὶ σμικρὸν δύνασθαι . 
σκεψώμεθα δὲ καὶ τόδε · ἄλλο τι ὁμολογοῦμεν ἐνίοτε μὲν ἄμεινον εἶναι ταῦτα ποιεῖν ἃ νυνδὴ ἐλέγομεν , ἀποκτεινύναι τε καὶ ἐξελαύνειν ἀνθρώπους καὶ ἀφαιρεῖσθαι χρήματα , ἐνίοτε δὲ οὔ ; 
Πῶλος πάνυ γε . 
Σωκράτης τοῦτο μὲν δή , ὡς ἔοικε , καὶ παρὰ σοῦ καὶ παρ’ ἐμοῦ ὁμολογεῖται . 
Πῶλος ναί . 
Σωκράτης πότε οὖν σὺ φὴ|ς ἄμεινον εἶναι ταῦτα ποιεῖν ; 
εἰπὲ τίνα ὅρον ὁρίζῃ . 
Πῶλος σὺ μὲν οὖν , ὦ Σώκρατες , ἀπόκριναι [ταὐτὸ] 
τοῦτο . 
Σωκράτης ἐγὼ μὲν τοίνυν φημί , ὦ Πῶλε , εἴ σοι παρ’ ἐμοῦ ἥδιόν ἐστιν ἀκούειν , ὅταν μὲν δικαίως τις ταῦτα ποιῇ , ἄμεινον εἶναι , ὅταν δὲ ἀδίκως , κάκιον . 
Πῶλος χαλεπόν γέ σε ἐλέγξαι , ὦ Σώκρατες · ἀλλ’ οὐχὶ κἂν παῖς σε ἐλέγξειεν ὅτι οὐκ ἀληθῆ λέγεις ; 
Σωκράτης πολλὴν ἄρα ἐγὼ τῷ παιδὶ χάριν ἕξω , ἴσην δὲ καὶ σοί , ἐάν με ἐλέγξῃς καὶ ἀπαλλάξῃς φλυαρίας . 
ἀλλὰ μὴ κάμῃς φίλον ἄνδρα εὐεργετῶν , ἀλλ’ ἔλεγχε . 
Πῶλος ἀλλὰ μήν , ὦ Σώκρατες , οὐδέν γέ σε δεῖ παλαιοῖς πράγμασιν ἐλέγχειν · τὰ γὰρ ἐχθὲς καὶ πρώην γεγονότα ταῦτα ἱκανά σε ἐξελέγξαι ἐστὶν καὶ ἀποδεῖξαι ὡς πολλοὶ ἀδικοῦντες ἄνθρωποι εὐδαίμονές εἰσιν . 
Σωκράτης τὰ ποῖα ταῦτα ; 
Πῶλος 
Ἀρχέλαον δήπου τοῦτον τὸν Περδίκκου ὁρᾷς ἄρχοντα Μακεδονίας ; 
Σωκράτης εἰ δὲ μή , ἀλλ’ ἀκούω γε . 
Πῶλος εὐδαίμων οὖν σοι δοκεῖ εἶναι ἢ ἄθλιος ; 
Σωκράτης οὐκ οἶδα , ὦ Πῶλε · οὐ γάρ πω συγγέγονα τῷ ἀνδρί . 
Πῶλος τί δέ ; 
συγγενόμενος ἂν γνοίης , ἄλλως δὲ αὐτόθεν οὐ γιγνώσκεις ὅτι εὐδαιμονεῖ ; 
Σωκράτης μὰ Δί’ οὐ δῆτα . 
Πῶλος δῆλον δή , ὦ Σώκρατες , ὅτι οὐδὲ τὸν μέγαν βασιλέα γιγνώσκειν φήσεις εὐδαίμονα ὄντα . 
Σωκράτης καὶ ἀληθῆ γε ἐρῶ · οὐ γὰρ οἶδα παιδείας ὅπως ἔχει καὶ δικαιοσύνης . 
Πῶλος τί δέ ; 
ἐν τούτῳ ἡ πᾶσα εὐδαιμονία ἐστίν ; 
Σωκράτης ὥς γε ἐγὼ λέγω , ὦ Πῶλε · τὸν μὲν γὰρ καλὸν καὶ ἀγαθὸν ἄνδρα καὶ γυναῖκα εὐδαίμονα εἶναί φημι , τὸν δὲ ἄδικον καὶ πονηρὸν ἄθλιον . 
Πῶλος ἄθλιος ἄρα οὗτός ἐστιν ὁ Ἀρχέλαος κατὰ τὸν σὸν λόγον ; 
Σωκράτης εἴπερ γε , ὦ φίλε , ἄδικος . 
Πῶλος ἀλλὰ μὲν δὴ πῶς οὐκ ἄδικος ; 
ᾧ γε προσῆκε μὲν τῆς ἀρχῆς οὐδὲν ἣν νῦν ἔχει , ὄντι ἐκ γυναικὸς ἣ ἦν δούλη Ἀλκέτου τοῦ Περδίκκου ἀδελφοῦ , καὶ κατὰ μὲν τὸ δίκαιον δοῦλος ἦν Ἀλκέτου , καὶ εἰ ἐβούλετο τὰ δίκαια ποιεῖν , ἐδούλευεν ἂν Ἀλκέτῃ καὶ ἦν εὐδαίμων κατὰ τὸν σὸν λόγον . 
νῦν δὲ θαυμασίως ὡς ἄθλιος γέγονεν , ἐπεὶ τὰ μέγιστα ἠδίκηκεν · 
ὅς γε πρῶτον μὲν τοῦτον αὐτὸν τὸν δεσπότην καὶ θεῖον μεταπεμψάμενος ὡς ἀποδώσων τὴν ἀρχὴν ἣν Περδίκκας αὐτὸν ἀφείλετο , ξενίσας καὶ καταμεθύσας αὐτόν τε καὶ τὸν ὑὸν αὐτοῦ Ἀλέξανδρον , ἀνεψιὸν αὑτοῦ , σχεδὸν ἡλικιώτην , ἐμβαλὼν εἰς ἅμαξαν , νύκτωρ ἐξαγαγὼν ἀπέσφαξέν τε καὶ ἠφάνισεν ἀμφοτέρους . 
καὶ ταῦτα ἀδικήσας ἔλαθεν ἑαυτὸν ἀθλιώτατος γενόμενος καὶ οὐ μετεμέλησεν αὐτῷ , ἀλλ’ ὀλίγον ὕστερον τὸν ἀδελφόν , τὸν γνήσιον τοῦ Περδίκκου ὑόν , παῖδα ὡς ἑπτέτη , οὗ ἡ ἀρχὴ ἐγίγνετο κατὰ τὸ δίκαιον , οὐκ ἐβουλήθη εὐδαίμων γενέσθαι δικαίως ἐκθρέψας καὶ ἀποδοὺς τὴν ἀρχὴν ἐκείνῳ , ἀλλ’ εἰς φρέαρ ἐμβαλὼν καὶ ἀποπνίξας πρὸς τὴν μητέρα αὐτοῦ Κλεοπάτραν χῆνα ἔφη διώκοντα ἐμπεσεῖν καὶ ἀποθανεῖν . 
τοιγάρτοι νῦν , ἅτε μέγιστα ἠδικηκὼς τῶν ἐν Μακεδονίᾳ , ἀθλιώτατός ἐστιν πάντων Μακεδόνων , ἀλλ’ οὐκ εὐδαιμονέστατος , καὶ ἴσως ἔστιν ὅστις Ἀθηναίων ἀπὸ σοῦ ἀρξάμενος δέξαιτ’ ἂν ἄλλος ὁστισοῦν Μακεδόνων γενέσθαι μᾶλλον ἢ Ἀρχέλαος . 
Σωκράτης καὶ κατ’ ἀρχὰς τῶν λόγων , ὦ Πῶλε , ἔγωγέ σε ἐπῄνεσα ὅτι μοι δοκεῖς εὖ πρὸς τὴν ῥητορικὴν πεπαιδεῦσθαι , τοῦ δὲ διαλέγεσθαι ἠμεληκέναι · καὶ νῦν ἄλλο τι οὗτός ἐστιν ὁ λόγος , ᾧ με καὶ ἂν παῖς ἐξελέγξειε , καὶ ἐγὼ ὑπὸ σοῦ νῦν , ὡς σὺ οἴει , ἐξελήλεγμαι τούτῳ τῷ λόγῳ , φάσκων τὸν ἀδικοῦντα οὐκ εὐδαίμονα εἶναι ; 
πόθεν , ὠγαθέ ; 
καὶ μὴν οὐδέν γέ σοι τούτων ὁμολογῶ ὧν σὺ φῄς . 
Πῶλος οὐ γὰρ ἐθέλεις , ἐπεὶ δοκεῖ γέ σοι ὡς ἐγὼ λέγω . 
Σωκράτης ὦ μακάριε , ῥητορικῶς γάρ με ἐπιχειρεῖς ἐλέγχειν , ὥσπερ οἱ ἐν τοῖς δικαστηρίοις ἡγούμενοι ἐλέγχειν . 
καὶ γὰρ ἐκεῖ οἱ ἕτεροι τοὺς ἑτέρους δοκοῦσιν ἐλέγχειν , ἐπειδὰν τῶν λόγων ὧν ἂν λέγωσι μάρτυρας πολλοὺς παρέχωνται καὶ εὐδοκίμους , ὁ δὲ τἀναντία λέγων ἕνα τινὰ παρέχηται ἢ μηδένα . 
οὗτος δὲ ὁ ἔλεγχος οὐδενὸς ἄξιός ἐστιν πρὸς τὴν ἀλήθειαν · ἐνίοτε γὰρ ἂν καὶ καταψευδομαρτυρηθείη τις ὑπὸ πολλῶν καὶ δοκούντων εἶναί τι . 
καὶ νῦν περὶ ὧν σὺ λέγεις ὀλίγου σοι πάντες συμφήσουσιν ταὐτὰ Ἀθηναῖοι καὶ οἱ ξένοι , ἐὰν βούλῃ κατ’ ἐμοῦ μάρτυρας παρασχέσθαι ὡς οὐκ ἀληθῆ λέγω · μαρτυρήσουσί σοι , ἐὰν μὲν βούλῃ , Νικίας ὁ Νικηράτου καὶ οἱ ἀδελφοὶ μετ’ αὐτοῦ , ὧν οἱ τρίποδες οἱ ἐφεξῆς ἑστῶτές εἰσιν ἐν τῷ Διονυσίῳ , ἐὰν δὲ βούλῃ , Ἀριστοκράτης ὁ Σκελλίου , οὗ αὖ ἐστιν ἐν Πυθίου τοῦτο τὸ καλὸν ἀνάθημα , ἐὰν δὲ βούλῃ , ἡ Περικλέους ὅλη οἰκία ἢ ἄλλη συγγένεια ἥντινα ἂν βούλῃ τῶν ἐνθάδε ἐκλέξασθαι . 
ἀλλ’ ἐγώ σοι εἷς ὢν οὐχ ὁμολογῶ · οὐ γάρ με σὺ ἀναγκάζεις , ἀλλὰ ψευδομάρτυρας πολλοὺς κατ’ ἐμοῦ παρασχόμενος ἐπιχειρεῖς ἐκβάλλειν με ἐκ τῆς οὐσίας καὶ τοῦ ἀληθοῦς . 
ἐγὼ δὲ ἂν μὴ σὲ αὐτὸν ἕνα ὄντα μάρτυρα παράσχωμαι ὁμολογοῦντα περὶ ὧν λέγω , οὐδὲν οἶμαι ἄξιον λόγου μοι πεπεράνθαι περὶ ὧν ἂν ἡμῖν ὁ λόγος ᾖ · οἶμαι δὲ οὐδὲ σοί , ἐὰν μὴ ἐγώ σοι μαρτυρῶ εἷς ὢν μόνος , τοὺς δ’ ἄλλους πάντας τούτους χαίρειν ἐᾷς . 
ἔστιν μὲν οὖν οὗτός τις τρόπος ἐλέγχου , ὡς σύ τε οἴει καὶ ἄλλοι πολλοί · ἔστιν δὲ καὶ ἄλλος , ὃν ἐγὼ αὖ οἶμαι . 
παραβαλόντες οὖν παρ’ ἀλλήλους σκεψώμεθα εἴ τι διοίσουσιν ἀλλήλων . 
καὶ γὰρ καὶ τυγχάνει περὶ ὧν ἀμφισβητοῦμεν οὐ πάνυ σμικρὰ ὄντα , ἀλλὰ σχεδόν τι ταῦτα περὶ ὧν εἰδέναι τε κάλλιστον μὴ εἰδέναι τε αἴσχιστον · τὸ γὰρ κεφάλαιον αὐτῶν ἐστιν ἢ γιγνώσκειν ἢ ἀγνοεῖν ὅστις τε εὐδαίμων ἐστὶν καὶ ὅστις μή . 
αὐτίκα πρῶτον , περὶ οὗ νῦν ὁ λόγος ἐστίν , σὺ ἡγῇ οἷόν τε εἶναι μακάριον ἄνδρα ἀδικοῦντά τε καὶ ἄδικον ὄντα , εἴπερ Ἀρχέλαον ἄδικον μὲν ἡγῇ εἶναι , εὐδαίμονα δέ . 
ἄλλο τι ὡς οὕτω σου νομίζοντος διανοώμεθα ; 
Πῶλος πάνυ γε . 
Σωκράτης ἐγὼ δέ φημι ἀδύνατον . 
ἓν μὲν τουτὶ ἀμφισβητοῦμεν . 
εἶεν · ἀδικῶν δὲ δὴ εὐδαίμων ἔσται ἆρ’ , ἂν τυγχάνῃ δίκης τε καὶ τιμωρίας ; 
Πῶλος ἥκιστά γε , ἐπεὶ οὕτω γ’ ἂν ἀθλιώτατος εἴη . 
Σωκράτης ἀλλ’ ἐὰν ἄρα μὴ τυγχάνῃ δίκης ὁ ἀδικῶν , κατὰ τὸν σὸν λόγον εὐδαίμων ἔσται ; 
Πῶλος φημί . 
Σωκράτης κατὰ δέ γε τὴν ἐμὴν δόξαν , ὦ Πῶλε , ὁ ἀδικῶν τε καὶ ὁ ἄδικος πάντως μὲν ἄθλιος , ἀθλιώτερος μέντοι ἐὰν μὴ διδῷ δίκην μηδὲ τυγχάνῃ τιμωρίας ἀδικῶν , ἧττον δὲ ἄθλιος ἐὰν διδῷ δίκην καὶ τυγχάνῃ δίκης ὑπὸ θεῶν τε καὶ ἀνθρώπων . 
Πῶλος ἄτοπά γε , ὦ Σώκρατες , ἐπιχειρεῖς λέγειν . 
Σωκράτης πειράσομαι δέ γε καὶ σὲ ποιῆσαι , ὦ ἑταῖρε , ταὐτὰ ἐμοὶ λέγειν · φίλον γάρ σε ἡγοῦμαι . 
νῦν μὲν οὖν ἃ διαφερόμεθα ταῦτ’ ἐστιν · σκόπει δὲ καὶ σύ . 
εἶπον ἐγώ που ἐν τοῖς ἔμπροσθεν τὸ ἀδικεῖν τοῦ ἀδικεῖσθαι κάκιον εἶναι . 
Πῶλος πάνυ γε . 
Σωκράτης σὺ δὲ τὸ ἀδικεῖσθαι . 
Πῶλος ναί . 
Σωκράτης καὶ τοὺς ἀδικοῦντας ἀθλίους ἔφην εἶναι ἐγώ , καὶ ἐξηλέγχθην ὑπὸ σοῦ . 
Πῶλος ναὶ μὰ Δία . 
Σωκράτης ὡς σύ γε οἴει , ὦ Πῶλε . 
Πῶλος ἀληθῆ γε οἰόμενος . 
Σωκράτης ἴσως . 
σὺ δέ γε εὐδαίμονας αὖ τοὺς ἀδικοῦντας , ἐὰν μὴ διδῶσι δίκην . 
Πῶλος πάνυ μὲν οὖν . 
Σωκράτης ἐγὼ δέ γε αὐτοὺς ἀθλιωτάτους φημί , τοὺς δὲ διδόντας δίκην ἧττον . 
βούλει καὶ τοῦτο ἐλέγχειν ; 
Πῶλος ἀλλ’ ἔτι τοῦτ’ ἐκείνου χαλεπώτερόν ἐστιν , ὦ Σώκρατες , ἐξελέγξαι . 
Σωκράτης οὐ δῆτα , ὦ Πῶλε , ἀλλ’ ἀδύνατον · τὸ γὰρ ἀληθὲς οὐδέποτε ἐλέγχεται . 
Πῶλος πῶς λέγεις ; 
ἐὰν ἀδικῶν ἄνθρωπος ληφθῇ τυραννίδι ἐπιβουλεύων , καὶ ληφθεὶς στρεβλῶται καὶ ἐκτέμνηται καὶ τοὺς ὀφθαλμοὺς ἐκκάηται , καὶ ἄλλας πολλὰς καὶ μεγάλας καὶ παντοδαπὰς λώβας αὐτός τε λωβηθεὶς καὶ τοὺς αὑτοῦ ἐπιδὼν παῖδάς τε καὶ γυναῖκα τὸ ἔσχατον ἀνασταυρωθῇ ἢ καταπιττωθῇ , οὗτος εὐδαιμονέστερος ἔσται ἢ ἐὰν διαφυγὼν τύραννος καταστῇ καὶ ἄρχων ἐν τῇ πόλει διαβιῷ ποιῶν ὅτι ἂν βούληται , ζηλωτὸς ὢν καὶ εὐδαιμονιζόμενος ὑπὸ τῶν πολιτῶν καὶ τῶν ἄλλων ξένων ; 
ταῦτα λέγεις ἀδύνατον εἶναι ἐξελέγχειν ; 
Σωκράτης μορμολύττῃ αὖ , ὦ γενναῖε Πῶλε , καὶ οὐκ ἐλέγχεις · ἄρτι δὲ ἐμαρτύρου . 
ὅμως δὲ ὑπόμνησόν με σμικρόν . 
ἐὰν ἀδίκως ἐπιβουλεύων τυραννίδι , εἶπες ; 
Πῶλος ἔγωγε . 
Σωκράτης εὐδαιμονέστερος μὲν τοίνυν οὐδέποτε ἔσται οὐδέτερος αὐτῶν , οὔτε ὁ κατειργασμένος τὴν τυραννίδα ἀδίκως οὔτε ὁ διδοὺς δίκην—δυοῖν γὰρ ἀθλίοιν εὐδαιμονέστερος μὲν οὐκ ἂν εἴη—ἀθλιώτερος μέντοι ὁ διαφεύγων καὶ τυραννεύσας . 
τί τοῦτο , ὦ Πῶλε ; 
γελᾷς ; 
ἄλλο αὖ τοῦτο εἶδος ἐλέγχου ἐστίν , ἐπειδάν τίς τι εἴπῃ , καταγελᾶν , ἐλέγχειν δὲ μή ; 
Πῶλος οὐκ οἴει ἐξεληλέγχθαι , ὦ Σώκρατες , ὅταν τοιαῦτα λέγῃς ἃ οὐδεὶς ἂν φήσειεν ἀνθρώπων ; 
ἐπεὶ ἐροῦ τινα τουτωνί . 
Σωκράτης ὦ Πῶλε , οὐκ εἰμὶ τῶν πολιτικῶν , καὶ πέρυσι βουλεύειν λαχών , ἐπειδὴ ἡ φυλὴ ἐπρυτάνευε καὶ ἔδει με ἐπιψηφίζειν , γέλωτα παρεῖχον καὶ οὐκ ἠπιστάμην ἐπιψηφίζειν . 
μὴ οὖν μηδὲ νῦν με κέλευε ἐπιψηφίζειν τοὺς παρόντας , ἀλλ’ εἰ μὴ ἔχεις τούτων βελτίω ἔλεγχον , ὅπερ νυνδὴ ἐγὼ ἔλεγον , ἐμοὶ ἐν τῷ μέρει παράδος , καὶ πείρασαι τοῦ ἐλέγχου οἷον ἐγὼ οἶμαι δεῖν εἶναι . 
ἐγὼ γὰρ ὧν ἂν λέγω ἕνα μὲν παρασχέσθαι μάρτυρα ἐπίσταμαι , αὐτὸν πρὸς ὃν ἄν μοι ὁ λόγος ᾖ , τοὺς δὲ πολλοὺς ἐῶ χαίρειν , καὶ ἕνα ἐπιψηφίζειν ἐπίσταμαι , τοῖς δὲ πολλοῖς οὐδὲ διαλέγομαι . 
ὅρα οὖν εἰ ἐθελήσεις ἐν τῷ μέρει διδόναι ἔλεγχον ἀποκρινόμενος τὰ ἐρωτώμενα . 
ἐγὼ γὰρ δὴ οἶμαι καὶ ἐμὲ καὶ σὲ καὶ τοὺς ἄλλους ἀνθρώπους τὸ ἀδικεῖν τοῦ ἀδικεῖσθαι κάκιον ἡγεῖσθαι καὶ τὸ μὴ διδόναι δίκην τοῦ διδόναι . 
Πῶλος ἐγὼ δέ γε οὔτ’ ἐμὲ οὔτ’ ἄλλον ἀνθρώπων οὐδένα . 
ἐπεὶ σὺ δέξαῑ ἂν μᾶλλον ἀδικεῖσθαι ἢ ἀδικεῖν ; 
Σωκράτης καὶ σύ γ’ ἂν καὶ οἱ ἄλλοι πάντες . 
Πῶλος πολλοῦ γε δεῖ , ἀλλ’ οὔτ’ ἐγὼ οὔτε σὺ οὔτ’ ἄλλος οὐδείς . 
Σωκράτης οὔκουν ἀποκρινῇ ; 
Πῶλος πάνυ μὲν οὖν · καὶ γὰρ ἐπιθυμῶ εἰδέναι ὅτι ποτ’ ἐρεῖς . 
Σωκράτης λέγε δή μοι , ἵν’ εἰδῇς , ὥσπερ ἂν εἰ ἐξ ἀρχῆς σε ἠρώτων · πότερον δοκεῖ σοι , ὦ Πῶλε , κάκιον εἶναι , τὸ ἀδικεῖν ἢ τὸ ἀδικεῖσθαι ; 
Πῶλος τὸ ἀδικεῖσθαι ἔμοιγε . 
Σωκράτης τί δὲ δή ; 
αἴσχιον πότερον τὸ ἀδικεῖν ἢ τὸ ἀδικεῖσθαι ; 
ἀποκρίνου . 
Πῶλος τὸ ἀδικεῖν . 
Σωκράτης οὐκοῦν καὶ κάκιον , εἴπερ αἴσχιον . 
Πῶλος ἥκιστά γε . 
Σωκράτης μανθάνω · οὐ ταὐτὸν ἡγῇ σύ , ὡς ἔοικας , καλόν τε καὶ ἀγαθὸν καὶ κακὸν καὶ αἰσχρόν . 
Πῶλος οὐ δῆτα . 
Σωκράτης τί δὲ τόδε ; 
τὰ καλὰ πάντα , οἷον καὶ σώματα καὶ χρώματα καὶ σχήματα καὶ φωνὰς καὶ ἐπιτηδεύματα , εἰς οὐδὲν ἀποβλέπων καλεῖς ἑκάστοτε καλά ; 
οἷον πρῶτον τὰ σώματα τὰ καλὰ οὐχὶ ἤτοι κατὰ τὴν χρείαν λέγεις καλὰ εἶναι , πρὸς ὃ ἂν ἕκαστον χρήσιμον ᾖ , πρὸς τοῦτο , ἢ κατὰ ἡδονήν τινα , ἐὰν ἐν τῷ θεωρεῖσθαι χαίρειν ποιῇ τοὺς θεωροῦντας ; 
ἔχεις τι ἐκτὸς τούτων λέγειν περὶ σώματος κάλλους ; 
Πῶλος οὐκ ἔχω . 
Σωκράτης οὐκοῦν καὶ τἆλλα πάντα οὕτω καὶ σχήματα καὶ χρώματα ἢ διὰ ἡδονήν τινα ἢ διὰ ὠφελίαν ἢ δῑ ἀμφότερα καλὰ προσαγορεύεις ; 
Πῶλος ἔγωγε . 
Σωκράτης οὐ καὶ τὰς φωνὰς καὶ τὰ κατὰ τὴν μουσικὴν πάντα ὡσαύτως ; 
Πῶλος ναί . 
Σωκράτης καὶ μὴν τά γε κατὰ τοὺς νόμους καὶ τὰ ἐπιτηδεύματα οὐ δήπου ἐκτὸς τούτων ἐστίν , τὰ καλά , τοῦ ἢ ὠφέλιμα εἶναι ἢ ἡδέα ἢ ἀμφότερα . 
Πῶλος οὐκ ἔμοιγε δοκεῖ . 
Σωκράτης οὐκοῦν καὶ τὸ τῶν μαθημάτων κάλλος ὡσαύτως ; 
Πῶλος πάνυ γε · καὶ καλῶς γε νῦν ὁρίζῃ , ὦ Σώκρατες , ἡδονῇ τε καὶ ἀγαθῷ ὁριζόμενος τὸ καλόν . 
Σωκράτης οὐκοῦν τὸ αἰσχρὸν τῷ ἐναντίῳ , λύπῃ τε καὶ κακῷ ; 
Πῶλος ἀνάγκη . 
Σωκράτης ὅταν ἄρα δυοῖν καλοῖν θάτερον κάλλιον ᾖ , ἢ τῷ ἑτέρῳ τούτοιν ἢ ἀμφοτέροις ὑπερβάλλον κάλλιόν ἐστιν , ἤτοι ἡδονῇ ἢ ὠφελίᾳ ἢ ἀμφοτέροις . 
Πῶλος πάνυ γε . 
Σωκράτης καὶ ὅταν δὲ δὴ δυοῖν αἰσχροῖν τὸ ἕτερον αἴσχιον ᾖ , ἤτοι λύπῃ ἢ κακῷ ὑπερβάλλον αἴσχιον ἔσται · ἢ οὐκ ἀνάγκη ; 
Πῶλος ναί . 
Σωκράτης φέρε δή , πῶς ἐλέγετο νυνδὴ περὶ τοῦ ἀδικεῖν καὶ ἀδικεῖσθαι ; 
οὐκ ἔλεγες τὸ μὲν ἀδικεῖσθαι κάκιον εἶναι , τὸ δὲ ἀδικεῖν αἴσχιον ; 
Πῶλος ἔλεγον . 
Σωκράτης οὐκοῦν εἴπερ αἴσχιον τὸ ἀδικεῖν τοῦ ἀδικεῖσθαι , ἤτοι λυπηρότερόν ἐστιν καὶ λύπῃ ὑπερβάλλον αἴσχιον ἂν εἴη ἢ κακῷ ἢ ἀμφοτέροις ; 
οὐ καὶ τοῦτο ἀνάγκη ; 
Πῶλος πῶς γὰρ οὔ ; 
Σωκράτης πρῶτον μὲν δὴ σκεψώμεθα , ἆρα λύπῃ ὑπερβάλλει τὸ ἀδικεῖν τοῦ ἀδικεῖσθαι , καὶ ἀλγοῦσι μᾶλλον οἱ ἀδικοῦντες ἢ οἱ ἀδικούμενοι ; 
Πῶλος οὐδαμῶς , ὦ Σώκρατες , τοῦτό γε . 
Σωκράτης οὐκ ἄρα λύπῃ γε ὑπερέχει . 
Πῶλος οὐ δῆτα . 
Σωκράτης οὐκοῦν εἰ μὴ λύπῃ , ἀμφοτέροις μὲν οὐκ ἂν ἔτι ὑπερβάλλοι . 
Πῶλος οὐ φαίνεται . 
Σωκράτης οὐκοῦν τῷ ἑτέρῳ λείπεται . 
Πῶλος ναί . 
Σωκράτης τῷ κακῷ . 
Πῶλος ἔοικεν . 
Σωκράτης οὐκοῦν κακῷ ὑπερβάλλον τὸ ἀδικεῖν κάκιον ἂν εἴη τοῦ ἀδικεῖσθαι . 
Πῶλος δῆλον δὴ ὅτι . 
Σωκράτης ἄλλο τι οὖν ὑπὸ μὲν τῶν πολλῶν ἀνθρώπων καὶ ὑπὸ σοῦ ὡμολογεῖτο ἡμῖν ἐν τῷ ἔμπροσθεν χρόνῳ αἴσχιον εἶναι τὸ ἀδικεῖν τοῦ ἀδικεῖσθαι ; 
Πῶλος ναί . 
Σωκράτης νῦν δέ γε κάκιον ἐφάνη . 
Πῶλος ἔοικε . 
Σωκράτης δέξαιο ἂν οὖν σὺ μᾶλλον τὸ κάκιον καὶ τὸ αἴσχιον ἀντὶ τοῦ ἧττον ; 
μὴ ὄκνει ἀποκρίνασθαι , ὦ Πῶλε · οὐδὲν γὰρ βλαβήσῃ · ἀλλὰ γενναίως τῷ λόγῳ ὥσπερ ἰατρῷ παρέχων ἀποκρίνου , καὶ ἢ φάθι ἢ μὴ ἃ ἐρωτῶ . 
Πῶλος ἀλλ’ οὐκ ἂν δεξαίμην , ὦ Σώκρατες . 
Σωκράτης ἄλλος δέ τις ἀνθρώπων ; 
Πῶλος οὔ μοι δοκεῖ κατά γε τοῦτον τὸν λόγον . 
Σωκράτης ἀληθῆ ἄρα ἐγὼ ἔλεγον , ὅτι οὔτ’ ἂν ἐγὼ οὔτ’ ἂν σὺ οὔτ’ ἄλλος οὐδεὶς ἀνθρώπων δέξαιτ’ ἂν μᾶλλον ἀδικεῖν ἢ ἀδικεῖσθαι · κάκιον γὰρ τυγχάνει ὄν . 
Πῶλος φαίνεται . 
Σωκράτης ὁρᾷς οὖν , ὦ Πῶλε , ὁ ἔλεγχος παρὰ τὸν ἔλεγχον παραβαλλόμενος ὅτι οὐδὲν ἔοικεν , ἀλλὰ σοὶ μὲν οἱ ἄλλοι πάντες ὁμολογοῦσιν πλὴν ἐμοῦ , ἐμοὶ δὲ σὺ ἐξαρκεῖς εἷς ὢν μόνος καὶ ὁμολογῶν καὶ μαρτυρῶν , καὶ ἐγὼ σὲ μόνον ἐπιψηφίζων τοὺς ἄλλους ἐῶ χαίρειν . 
καὶ τοῦτο μὲν ἡμῖν οὕτως ἐχέτω · μετὰ τοῦτο δὲ περὶ οὗ τὸ δεύτερον ἠμφεσβητήσαμεν σκεψώμεθα , τὸ ἀδικοῦντα διδόναι δίκην ἆρα μέγιστον τῶν κακῶν ἐστιν , ὡς σὺ ᾤου , ἢ μεῖζον τὸ μὴ διδόναι , ὡς αὖ ἐγὼ ᾤμην.σκοπώμεθα δὲ τῇδε · τὸ διδόναι δίκην καὶ τὸ κολάζεσθαι δικαίως ἀδικοῦντα ἆρα τὸ αὐτὸ καλεῖς ; 
Πῶλος ἔγωγε . 
Σωκράτης ἔχεις οὖν λέγειν ὡς οὐχὶ τά γε δίκαια πάντα καλά ἐστιν , καθ’ ὅσον δίκαια ; 
καὶ διασκεψάμενος εἰπέ . 
Πῶλος ἀλλά μοι δοκεῖ , ὦ Σώκρατες . 
Σωκράτης σκόπει δὴ καὶ τόδε · ἆρα εἴ τίς τι ποιεῖ , ἀνάγκη τι εἶναι καὶ πάσχον ὑπὸ τούτου τοῦ ποιοῦντος ; 
Πῶλος ἔμοιγε δοκεῖ . 
Σωκράτης ἆρα τοῦτο πάσχον ὃ τὸ ποιοῦν ποιεῖ , καὶ τοιοῦτον οἷον ποιεῖ τὸ ποιοῦν ; 
λέγω δὲ τὸ τοιόνδε · εἴ τις τύπτει , ἀνάγκη τι τύπτεσθαι ; 
Πῶλος ἀνάγκη . 
Σωκράτης καὶ εἰ σφόδρα τύπτει ἢ ταχὺ ὁ τύπτων , οὕτω καὶ τὸ τυπτόμενον τύπτεσθαι ; 
Πῶλος ναί . 
Σωκράτης τοιοῦτον ἄρα πάθος τῷ τυπτομένῳ ἐστὶν οἷον ἂν τὸ τύπτον ποιῇ ; 
Πῶλος πάνυ γε . 
Σωκράτης οὐκοῦν καὶ εἰ κάει τις , ἀνάγκη τι κάεσθαι ; 
Πῶλος πῶς γὰρ οὔ ; 
Σωκράτης καὶ εἰ σφόδρα γε κάει ἢ ἀλγεινῶς , οὕτω κάεσθαι τὸ καόμενον ὡς ἂν τὸ κᾶον κάῃ ; 
Πῶλος πάνυ γε . 
Σωκράτης οὐκοῦν καὶ εἰ τέμνει τι , ὁ αὐτὸς λόγος ; 
τέμνεται γάρ τι . 
Πῶλος ναί . 
Σωκράτης καὶ εἰ μέγα γε ἢ βαθὺ τὸ τμῆμα ἢ ἀλγεινόν , τοιοῦτον τμῆμα τέμνεται τὸ τεμνόμενον οἷον τὸ τέμνον τέμνει ; 
Πῶλος φαίνεται . 
Σωκράτης συλλήβδην δὴ ὅρα εἰ ὁμολογεῖς , ὃ ἄρτι ἔλεγον , περὶ πάντων , οἷον ἂν ποιῇ τὸ ποιοῦν , τοιοῦτον τὸ πάσχον πάσχειν . 
Πῶλος ἀλλ’ ὁμολογῶ . 
Σωκράτης τούτων δὴ ὁμολογουμένων , τὸ δίκην διδόναι πότερον πάσχειν τί ἐστιν ἢ ποιεῖν ; 
Πῶλος ἀνάγκη , ὦ Σώκρατες , πάσχειν . 
Σωκράτης οὐκοῦν ὑπό τινος ποιοῦντος ; 
Πῶλος πῶς γὰρ οὔ ; 
ὑπό γε τοῦ κολάζοντος . 
Σωκράτης ὁ δὲ ὀρθῶς κολάζων δικαίως κολάζει ; 
Πῶλος ναί . 
Σωκράτης δίκαια ποιῶν ἢ οὔ ; 
Πῶλος δίκαια . 
Σωκράτης οὐκοῦν ὁ κολαζόμενος δίκην διδοὺς δίκαια πάσχει ; 
Πῶλος φαίνεται . 
Σωκράτης τὰ δὲ δίκαιά που καλὰ ὡμολόγηται ; 
Πῶλος πάνυ γε . 
Σωκράτης τούτων ἄρα ὁ μὲν ποιεῖ καλά , ὁ δὲ πάσχει , ὁ κολαζόμενος . 
Πῶλος ναί . 
Σωκράτης οὐκοῦν εἴπερ καλά , ἀγαθά ; 
ἢ γὰρ ἡδέα ἢ ὠφέλιμα . 
Πῶλος ἀνάγκη . 
Σωκράτης ἀγαθὰ ἄρα πάσχει ὁ δίκην διδούς ; 
Πῶλος ἔοικεν . 
Σωκράτης ὠφελεῖται ἄρα ; 
Πῶλος ναί . 
Σωκράτης ἆρα ἥνπερ ἐγὼ ὑπολαμβάνω τὴν ὠφελίαν ; 
βελτίων τὴν ψυχὴν γίγνεται , εἴπερ δικαίως κολάζεται ; 
Πῶλος εἰκός γε . 
Σωκράτης κακίας ἄρα ψυχῆς ἀπαλλάττεται ὁ δίκην διδούς ; 
Πῶλος ναί . 
Σωκράτης ἆρα οὖν τοῦ μεγίστου ἀπαλλάττεται κακοῦ ; 
ὧδε δὲ σκόπει · ἐν χρημάτων κατασκευῇ ἀνθρώπου κακίαν ἄλλην τινὰ ἐνορᾷς ἢ πενίαν ; 
Πῶλος οὔκ , ἀλλὰ πενίαν . 
Σωκράτης τί δ’ ἐν σώματος κατασκευῇ ; 
κακίαν ἂν φήσαις ἀσθένειαν εἶναι καὶ νόσον καὶ αἶσχος καὶ τὰ τοιαῦτα ; 
Πῶλος ἔγωγε . 
Σωκράτης οὐκοῦν καὶ ἐν ψυχῇ πονηρίαν ἡγῇ τινα εἶναι ; 
Πῶλος πῶς γὰρ οὔ ; 
Σωκράτης ταύτην οὖν οὐκ ἀδικίαν καλεῖς καὶ ἀμαθίαν καὶ δειλίαν καὶ τὰ τοιαῦτα ; 
Πῶλος πάνυ μὲν οὖν . 
Σωκράτης οὐκοῦν χρημάτων καὶ σώματος καὶ ψυχῆς , τριῶν ὄντων , τριττὰς εἴρηκας πονηρίας , πενίαν , νόσον , ἀδικίαν ; 
Πῶλος ναί . 
Σωκράτης τίς οὖν τούτων τῶν πονηριῶν αἰσχίστη ; 
οὐχ ἡ ἀδικία καὶ συλλήβδην ἡ τῆς ψυχῆς πονηρία ; 
Πῶλος πολύ γε . 
Σωκράτης εἰ δὴ αἰσχίστη , καὶ κακίστη ; 
Πῶλος πῶς , ὦ Σώκρατες , λέγεις ; 
Σωκράτης ὡδί · ἀεὶ τὸ αἴσχιστον ἤτοι λύπην μεγίστην παρέχον ἢ βλάβην ἢ ἀμφότερα αἴσχιστόν ἐστιν ἐκ τῶν ὡμολογημένων ἐν τῷ ἔμπροσθεν . 
Πῶλος μάλιστα . 
Σωκράτης αἴσχιστον δὲ ἀδικία καὶ σύμπασα ψυχῆς πονηρία νυνδὴ ὡμολόγηται ἡμῖν ; 
Πῶλος ὡμολόγηται γάρ . 
Σωκράτης οὐκοῦν ἢ ἀνιαρότατόν ἐστι καὶ ἀνίᾳ ὑπερβάλλον αἴσχιστον τούτων ἐστὶν ἢ βλάβῃ ἢ ἀμφότερα ; 
Πῶλος ἀνάγκη . 
Σωκράτης ἆρ’ οὖν ἀλγεινότερόν ἐστιν τοῦ πένεσθαι καὶ κάμνειν τὸ ἄδικον εἶναι καὶ ἀκόλαστον καὶ δειλὸν καὶ ἀμαθῆ ; 
Πῶλος οὐκ ἔμοιγε δοκεῖ , ὦ Σώκρατες , ἀπὸ τούτων γε . 
Σωκράτης ὑπερφυεῖ τινι ἄρα ὡς μεγάλῃ βλάβῃ καὶ κακῷ θαυμασίῳ ὑπερβάλλουσα τἆλλα ἡ τῆς ψυχῆς πονηρία αἴσχιστόν ἐστι πάντων , ἐπειδὴ οὐκ ἀλγηδόνι γε , ὡς ὁ σὸς λόγος . 
Πῶλος φαίνεται . 
Σωκράτης ἀλλὰ μήν που τό γε μεγίστῃ βλάβῃ ὑπερβάλλον μέγιστον ἂν κακὸν εἴη τῶν ὄντων . 
Πῶλος ναί . 
Σωκράτης ἡ ἀδικία ἄρα καὶ ἡ ἀκολασία καὶ ἡ ἄλλη ψυχῆς πονηρία μέγιστον τῶν ὄντων κακόν ἐστιν ; 
Πῶλος φαίνεται . 
Σωκράτης τίς οὖν τέχνη πενίας ἀπαλλάττει ; 
οὐ χρηματιστική ; 
Πῶλος ναί . 
Σωκράτης τίς δὲ νόσου ; 
οὐκ ἰατρική ; 
Πῶλος ἀνάγκη . 
Σωκράτης τίς δὲ πονηρίας καὶ ἀδικίας ; 
εἰ μὴ οὕτως εὐπορεῖς , ὧδε σκόπει · ποῖ ἄγομεν καὶ παρὰ τίνας τοὺς κάμνοντας τὰ σώματα ; 
Πῶλος παρὰ τοὺς ἰατρούς , ὦ Σώκρατες . 
Σωκράτης ποῖ δὲ τοὺς ἀδικοῦντας καὶ τοὺς ἀκολασταίνοντας ; 
Πῶλος παρὰ τοὺς δικαστὰς λέγεις ; 
Σωκράτης οὐκοῦν δίκην δώσοντας ; 
Πῶλος φημί . 
Σωκράτης ἆρ’ οὖν οὐ δικαιοσύνῃ τινὶ χρώμενοι κολάζουσιν οἱ ὀρθῶς κολάζοντες ; 
Πῶλος δῆλον δή . 
Σωκράτης χρηματιστικὴ μὲν ἄρα πενίας ἀπαλλάττει , ἰατρικὴ δὲ νόσου , δίκη δὲ ἀκολασίας καὶ ἀδικίας . 
Πῶλος φαίνεται . 
Σωκράτης τί οὖν τούτων κάλλιστόν ἐστιν [ὧν λέγεις] ; 
Πῶλος τίνων λέγεις ; 
Σωκράτης χρηματιστικῆς , ἰατρικῆς , δίκης . 
Πῶλος πολὺ διαφέρει , ὦ Σώκρατες , ἡ δίκη . 
Σωκράτης οὐκοῦν αὖ ἤτοι ἡδονὴν πλείστην ποιεῖ ἢ ὠφελίαν ἢ ἀμφότερα , εἴπερ κάλλιστόν ἐστιν ; 
Πῶλος ναί . 
Σωκράτης ἆρ’ οὖν τὸ ἰατρεύεσθαι ἡδύ ἐστιν , καὶ χαίρουσιν οἱ ἰατρευόμενοι ; 
Πῶλος οὐκ ἔμοιγε δοκεῖ . 
Σωκράτης ἀλλ’ ὠφέλιμόν γε . 
ἦ γάρ ; 
Πῶλος ναί . 
Σωκράτης μεγάλου γὰρ κακοῦ ἀπαλλάττεται , ὥστε λυσιτελεῖ ὑπομεῖναι τὴν ἀλγηδόνα καὶ ὑγιῆ εἶναι . 
Πῶλος πῶς γὰρ οὔ ; 
Σωκράτης ἆρ’ οὖν οὕτως ἂν περὶ σῶμα εὐδαιμονέστατος ἄνθρωπος εἴη , ἰατρευόμενος , ἢ μηδὲ κάμνων ἀρχήν ; 
Πῶλος δῆλον ὅτι μηδὲ κάμνων . 
Σωκράτης οὐ γὰρ τοῦτ’ ἦν εὐδαιμονία , ὡς ἔοικε , κακοῦ ἀπαλλαγή , ἀλλὰ τὴν ἀρχὴν μηδὲ κτῆσις . 
Πῶλος ἔστι ταῦτα . 
Σωκράτης τί δέ ; 
ἀθλιώτερος πότερος δυοῖν ἐχόντοιν κακὸν εἴτ’ ἐν σώματι εἴτ’ ἐν ψυχῇ , ὁ ἰατρευόμενος καὶ ἀπαλλαττόμενος τοῦ κακοῦ , ἢ ὁ μὴ ἰατρευόμενος , ἔχων δέ ; 
Πῶλος φαίνεταί μοι ὁ μὴ ἰατρευόμενος . 
Σωκράτης οὐκοῦν τὸ δίκην διδόναι μεγίστου κακοῦ ἀπαλλαγὴ ἦν , πονηρίας ; 
Πῶλος ἦν γάρ . 
Σωκράτης σωφρονίζει γάρ που καὶ δικαιοτέρους ποιεῖ καὶ ἰατρικὴ γίγνεται πονηρίας ἡ δίκη . 
Πῶλος ναί . 
Σωκράτης εὐδαιμονέστατος μὲν ἄρα ὁ μὴ ἔχων κακίαν ἐν ψυχῇ , ἐπειδὴ τοῦτο μέγιστον τῶν κακῶν ἐφάνη . 
Πῶλος δῆλον δή . 
Σωκράτης δεύτερος δέ που ὁ ἀπαλλαττόμενος . 
Πῶλος ἔοικεν . 
Σωκράτης οὗτος δ’ ἦν ὁ νουθετούμενός τε καὶ ἐπιπληττόμενος καὶ δίκην διδούς . 
Πῶλος ναί . 
Σωκράτης κάκιστα ἄρα ζῇ ὁ ἔχων [ἀδικίαν] 
καὶ μὴ ἀπαλλαττόμενος . 
Πῶλος φαίνεται . 
Σωκράτης οὐκοῦν οὗτος τυγχάνει ὢν ὃς ἂν τὰ μέγιστα ἀδικῶν καὶ χρώμενος μεγίστῃ ἀδικίᾳ διαπράξηται ὥστε μήτε νουθετεῖσθαι μήτε κολάζεσθαι μήτε δίκην διδόναι , ὥσπερ σὺ φὴ|ς Ἀρχέλαον παρεσκευάσθαι καὶ τοὺς ἄλλους τυράννους καὶ ῥήτορας καὶ δυνάστας ; 
Πῶλος ἔοικε . 
Σωκράτης σχεδὸν γάρ που οὗτοι , ὦ ἄριστε , τὸ αὐτὸ διαπεπραγμένοι εἰσὶν ὥσπερ ἂν εἴ τις τοῖς μεγίστοις νοσήμασιν συνισχόμενος διαπράξαιτο μὴ διδόναι δίκην τῶν περὶ τὸ σῶμα ἁμαρτημάτων τοῖς ἰατροῖς μηδὲ ἰατρεύεσθαι , φοβούμενος ὡσπερανεὶ παῖς τὸ κάεσθαι καὶ τὸ τέμνεσθαι , ὅτι ἀλγεινόν . 
ἢ οὐ δοκεῖ καὶ σοὶ οὕτω ; 
Πῶλος ἔμοιγε . 
Σωκράτης ἀγνοῶν γε , ὡς ἔοικεν , οἷόν ἐστιν ἡ ὑγίεια καὶ ἀρετὴ σώματος . 
κινδυνεύουσι γὰρ ἐκ τῶν νῦν ἡμῖν ὡμολογημένων τοιοῦτόν τι ποιεῖν καὶ οἱ τὴν δίκην φεύγοντες , ὦ Πῶλε , τὸ ἀλγεινὸν αὐτοῦ καθορᾶν , πρὸς δὲ τὸ ὠφέλιμον τυφλῶς ἔχειν καὶ ἀγνοεῖν ὅσῳ ἀθλιώτερόν ἐστι μὴ ὑγιοῦς σώματος μὴ ὑγιεῖ ψυχῇ συνοικεῖν , ἀλλὰ σαθρᾷ καὶ ἀδίκῳ καὶ ἀνοσίῳ , ὅθεν καὶ πᾶν ποιοῦσιν ὥστε δίκην μὴ διδόναι μηδ’ ἀπαλλάττεσθαι τοῦ μεγίστου κακοῦ , καὶ χρήματα παρασκευαζόμενοι καὶ φίλους καὶ ὅπως ἂν ὦσιν ὡς πιθανώτατοι λέγειν · εἰ δὲ ἡμεῖς ἀληθῆ ὡμολογήκαμεν , ὦ Πῶλε , ἆρ’ αἰσθάνῃ τὰ συμβαίνοντα ἐκ τοῦ λόγου ; 
ἢ βούλει συλλογισώμεθα αὐτά ; 
Πῶλος εἰ σοί γε δοκεῖ . 
Σωκράτης ἆρ’ οὖν συμβαίνει μέγιστον κακὸν ἡ ἀδικία καὶ τὸ ἀδικεῖν ; 
Πῶλος φαίνεταί γε . 
Σωκράτης καὶ μὴν ἀπαλλαγή γε ἐφάνη τούτου τοῦ κακοῦ τὸ δίκην διδόναι ; 
Πῶλος κινδυνεύει . 
Σωκράτης τὸ δέ γε μὴ διδόναι ἐμμονὴ τοῦ κακοῦ ; 
Πῶλος ναί . 
Σωκράτης δεύτερον ἄρα ἐστὶν τῶν κακῶν μεγέθει τὸ ἀδικεῖν · τὸ δὲ ἀδικοῦντα μὴ διδόναι δίκην πάντων μέγιστόν τε καὶ πρῶτον κακῶν πέφυκεν . 
Πῶλος ἔοικεν . 
Σωκράτης ἆρ’ οὖν οὐ περὶ τούτου , ὦ φίλε , ἠμφεσβητήσαμεν , σὺ μὲν τὸν Ἀρχέλαον εὐδαιμονίζων τὸν τὰ μέγιστα ἀδικοῦντα δίκην οὐδεμίαν διδόντα , ἐγὼ δὲ τοὐναντίον οἰόμενος , εἴτε Ἀρχέλαος εἴτ’ ἄλλος ἀνθρώπων ὁστισοῦν μὴ δίδωσι δίκην ἀδικῶν , τούτῳ προσήκειν ἀθλίῳ εἶναι διαφερόντως τῶν ἄλλων ἀνθρώπων , καὶ ἀεὶ τὸν ἀδικοῦντα τοῦ ἀδικουμένου ἀθλιώτερον εἶναι καὶ τὸν μὴ διδόντα δίκην τοῦ διδόντος ; 
οὐ ταῦτ’ ἦν τὰ ὑπ’ ἐμοῦ λεγόμενα ; 
Πῶλος ναί . 
Σωκράτης οὐκοῦν ἀποδέδεικται ὅτι ἀληθῆ ἐλέγετο ; 
Πῶλος φαίνεται . 
Σωκράτης εἶεν · εἰ οὖν δὴ ταῦτα ἀληθῆ , ὦ Πῶλε , τίς ἡ μεγάλη χρεία ἐστὶν τῆς ῥητορικῆς ; 
δεῖ μὲν γὰρ δὴ ἐκ τῶν νῦν ὡμολογημένων αὐτὸν ἑαυτὸν μάλιστα φυλάττειν ὅπως μὴ ἀδικήσει , ὡς ἱκανὸν κακὸν ἕξοντα . 
οὐ γάρ ; 
Πῶλος πάνυ γε . 
Σωκράτης ἐὰν δέ γε ἀδικήσῃ ἢ αὐτὸς ἢ ἄλλος τις ὧν ἂν κήδηται , αὐτὸν ἑκόντα ἰέναι ἐκεῖσε ὅπου ὡς τάχιστα δώσει δίκην , παρὰ τὸν δικαστὴν ὥσπερ παρὰ τὸν ἰατρόν , σπεύδοντα ὅπως μὴ ἐγχρονισθὲν τὸ νόσημα τῆς ἀδικίας ὕπουλον τὴν ψυχὴν ποιήσει καὶ ἀνίατον · ἢ πῶς λέγομεν , ὦ Πῶλε , εἴπερ τὰ πρότερον μένει ἡμῖν ὁμολογήματα ; 
οὐκ ἀνάγκη ταῦτα ἐκείνοις οὕτω μὲν συμφωνεῖν , ἄλλως δὲ μή ; 
Πῶλος τί γὰρ δὴ φῶμεν , ὦ Σώκρατες ; 
Σωκράτης ἐπὶ μὲν ἄρα τὸ ἀπολογεῖσθαι ὑπὲρ τῆς ἀδικίας τῆς αὑτοῦ ἢ γονέων ἢ ἑταίρων ἢ παίδων ἢ πατρίδος ἀδικούσης οὐ χρήσιμος οὐδὲν ἡ ῥητορικὴ ἡμῖν , ὦ Πῶλε , εἰ μὴ εἴ τις ὑπολάβοι ἐπὶ τοὐναντίον—κατηγορεῖν δεῖν μάλιστα μὲν ἑαυτοῦ , ἔπειτα δὲ καὶ τῶν οἰκείων καὶ τῶν ἄλλων ὃς ἂν ἀεὶ τῶν φίλων τυγχάνῃ ἀδικῶν , καὶ μὴ ἀποκρύπτεσθαι ἀλλ’ εἰς τὸ φανερὸν ἄγειν τὸ ἀδίκημα , ἵνα δῷ δίκην καὶ ὑγιὴς γένηται , ἀναγκάζειν τε αὑτὸν καὶ τοὺς ἄλλους μὴ ἀποδειλιᾶν ἀλλὰ παρέχειν μύσαντα εὖ καὶ ἀνδρείως ὥσπερ τέμνειν καὶ κάειν ἰατρῷ , τὸ ἀγαθὸν καὶ καλὸν διώκοντα , μὴ ὑπολογιζόμενον τὸ ἀλγεινόν , ἐὰν μέν γε πληγῶν ἄξια ἠδικηκὼς ᾖ , τύπτειν παρέχοντα , ἐὰν δὲ δεσμοῦ , δεῖν , ἐὰν δὲ ζημίας , ἀποτίνοντα , ἐὰν δὲ φυγῆς , φεύγοντα , ἐὰν δὲ θανάτου , ἀποθνῄσκοντα , αὐτὸν πρῶτον ὄντα κατήγορον καὶ αὑτοῦ καὶ τῶν ἄλλων οἰκείων καὶ ἐπὶ τοῦτο χρώμενον τῇ ῥητορικῇ , ὅπως ἂν καταδήλων τῶν ἀδικημάτων γιγνομένων ἀπαλλάττωνται τοῦ μεγίστου κακοῦ , ἀδικίας . 
φῶμεν οὕτως ἢ μὴ φῶμεν , ὦ Πῶλε ; 
Πῶλος ἄτοπα μέν , ὦ Σώκρατες , ἔμοιγε δοκεῖ , τοῖς μέντοι ἔμπροσθεν ἴσως σοι ὁμολογεῖται . 
Σωκράτης οὐκοῦν ἢ κἀκεῖνα λυτέον ἢ τάδε ἀνάγκη συμβαίνειν ; 
Πῶλος ναί , τοῦτό γε οὕτως ἔχει . 
Σωκράτης τοὐναντίον δέ γε αὖ μεταβαλόντα , εἰ ἄρα δεῖ τινα κακῶς ποιεῖν , εἴτ’ ἐχθρὸν εἴτε ὁντινοῦν , ἐὰν μόνον μὴ αὐτὸς ἀδικῆται ὑπὸ τοῦ ἐχθροῦ—τοῦτο μὲν γὰρ εὐλαβητέον—ἐὰν δὲ ἄλλον ἀδικῇ ὁ ἐχθρός , παντὶ τρόπῳ παρασκευαστέον , καὶ πράττοντα καὶ λέγοντα , ὅπως μὴ δῷ δίκην μηδὲ ἔλθῃ παρὰ τὸν δικαστήν · ἐὰν δὲ ἔλθῃ , μηχανητέον ὅπως ἂν διαφύγῃ καὶ μὴ δῷ δίκην ὁ ἐχθρός , ἀλλ’ ἐάντε χρυσίον <ᾖ> 
ἡρπακὼς πολύ , μὴ ἀποδιδῷ τοῦτο ἀλλ’ ἔχων ἀναλίσκῃ καὶ εἰς ἑαυτὸν καὶ εἰς τοὺς ἑαυτοῦ ἀδίκως καὶ ἀθέως , ἐάντε αὖ θανάτου ἄξια ἠδικηκὼς ᾖ , ὅπως μὴ ἀποθανεῖται , μάλιστα μὲν μηδέποτε , ἀλλ’ ἀθάνατος ἔσται πονηρὸς ὤν , εἰ δὲ μή , ὅπως ὡς πλεῖστον χρόνον βιώσεται τοιοῦτος ὤν . 
ἐπὶ τὰ τοιαῦτα ἔμοιγε δοκεῖ , ὦ Πῶλε , ἡ ῥητορικὴ χρήσιμος εἶναι , ἐπεὶ τῷ γε μὴ μέλλοντι ἀδικεῖν οὐ μεγάλη τίς μοι δοκεῖ ἡ χρεία αὐτῆς εἶναι , εἰ δὴ καὶ ἔστιν τις χρεία , ὡς ἔν γε τοῖς πρόσθεν οὐδαμῇ ἐφάνη οὖσα . 
Καλλίκλης εἰπέ μοι , ὦ Χαιρεφῶν , σπουδάζει ταῦτα Σωκράτης ἢ παίζει ; 
Χαιρεφῶν ἐμοὶ μὲν δοκεῖ , ὦ Καλλίκλεις , ὑπερφυῶς σπουδάζειν · οὐδὲν μέντοι οἷον τὸ αὐτὸν ἐρωτᾶν . 
Καλλίκλης νὴ τοὺς θεοὺς ἀλλ’ ἐπιθυμῶ . 
εἰπέ μοι , ὦ Σώκρατες , πότερόν σε θῶμεν νυνὶ σπουδάζοντα ἢ παίζοντα ; 
εἰ μὲν γὰρ σπουδάζεις τε καὶ τυγχάνει ταῦτα ἀληθῆ ὄντα ἃ λέγεις , ἄλλο τι ἢ ἡμῶν ὁ βίος ἀνατετραμμένος ἂν εἴη τῶν ἀνθρώπων καὶ πάντα τὰ ἐναντία πράττομεν , ὡς ἔοικεν , ἢ ἃ δεῖ ; 
Σωκράτης ὦ Καλλίκλεις , εἰ μή τι ἦν τοῖς ἀνθρώποις πάθος , τοῖς μὲν ἄλλο τι , τοῖς δὲ ἄλλο τι [ἢ] 
τὸ αὐτό , ἀλλά τις ἡμῶν ἴδιόν τι ἔπασχεν πάθος ἢ οἱ ἄλλοι , οὐκ ἂν ἦν ῥᾴδιον ἐνδείξασθαι τῷ ἑτέρῳ τὸ ἑαυτοῦ πάθημα . 
λέγω δ’ ἐννοήσας ὅτι ἐγώ τε καὶ σὺ νῦν τυγχάνομεν ταὐτόν τι πεπονθότες , ἐρῶντε δύο ὄντε δυοῖν ἑκάτερος , ἐγὼ μὲν Ἀλκιβιάδου τε τοῦ Κλεινίου καὶ φιλοσοφίας , σὺ δὲ δυοῖν , τοῦ τε Ἀθηναίων δήμου καὶ τοῦ Πυριλάμπους . 
αἰσθάνομαι οὖν σου ἑκάστοτε , καίπερ ὄντος δεινοῦ , ὅτι ἂν φῇ σου τὰ παιδικὰ καὶ ὅπως ἂν φῇ ἔχειν , οὐ δυναμένου ἀντιλέγειν , ἀλλ’ ἄνω καὶ κάτω μεταβαλλομένου · ἔν τε τῇ ἐκκλησίᾳ , ἐάν τι σοῦ λέγοντος ὁ δῆμος ὁ Ἀθηναίων μὴ φῇ οὕτως ἔχειν , μεταβαλλόμενος λέγεις ἃ ἐκεῖνος βούλεται , καὶ πρὸς τὸν Πυριλάμπους νεανίαν τὸν καλὸν τοῦτον τοιαῦτα ἕτερα πέπονθας . 
τοῖς γὰρ τῶν παιδικῶν βουλεύμασίν τε καὶ λόγοις οὐχ οἷός τ’ εἶ ἐναντιοῦσθαι , ὥστε , εἴ τίς σου λέγοντος ἑκάστοτε ἃ διὰ τούτους λέγεις θαυμάζοι ὡς ἄτοπά ἐστιν , ἴσως εἴποις ἂν αὐτῷ , εἰ βούλοιο τἀληθῆ λέγειν , ὅτι εἰ μή τις παύσει τὰ σὰ παιδικὰ τούτων τῶν λόγων , οὐδὲ σὺ παύσῃ ποτὲ ταῦτα λέγων . 
νόμιζε τοίνυν καὶ παρ’ ἐμοῦ χρῆναι ἕτερα τοιαῦτα ἀκούειν , καὶ μὴ θαύμαζε ὅτι ἐγὼ ταῦτα λέγω , ἀλλὰ τὴν φιλοσοφίαν , τὰ ἐμὰ παιδικά , παῦσον ταῦτα λέγουσαν . 
λέγει γάρ , ὦ φίλε ἑταῖρε , ἃ νῦν ἐμοῦ ἀκούεις , καί μοί ἐστιν τῶν ἑτέρων παιδικῶν πολὺ ἧττον ἔμπληκτος · ὁ μὲν γὰρ Κλεινίειος οὗτος ἄλλοτε ἄλλων ἐστὶ λόγων , ἡ δὲ φιλοσοφία ἀεὶ τῶν αὐτῶν , λέγει δὲ ἃ σὺ νῦν θαυμάζεις , παρῆσθα δὲ καὶ αὐτὸς λεγομένοις . 
ἢ οὖν ἐκείνην ἐξέλεγξον , ὅπερ ἄρτι ἔλεγον , ὡς οὐ τὸ ἀδικεῖν ἐστιν καὶ ἀδικοῦντα δίκην μὴ διδόναι ἁπάντων ἔσχατον κακῶν · ἢ εἰ τοῦτο ἐάσεις ἀνέλεγκτον , μὰ τὸν κύνα τὸν Αἰγυπτίων θεόν , οὔ σοι ὁμολογήσει Καλλικλῆς , ὦ Καλλίκλεις , ἀλλὰ διαφωνήσει ἐν ἅπαντι τῷ βίῳ . 
καίτοι ἔγωγε οἶμαι , ὦ βέλτιστε , καὶ τὴν λύραν μοι κρεῖττον εἶναι ἀνάρμοστόν τε καὶ διαφωνεῖν , καὶ χορὸν ᾧ χορηγοίην , καὶ πλείστους ἀνθρώπους μὴ ὁμολογεῖν μοι ἀλλ’ ἐναντία λέγειν μᾶλλον ἢ ἕνα ὄντα ἐμὲ ἐμαυτῷ ἀσύμφωνον εἶναι καὶ ἐναντία λέγειν . 
Καλλίκλης ὦ Σώκρατες , δοκεῖς νεανιεύεσθαι ἐν τοῖς λόγοις ὡς ἀληθῶς δημηγόρος ὤν · καὶ νῦν ταῦτα δημηγορεῖς ταὐτὸν παθόντος Πώλου πάθος ὅπερ Γοργίου κατηγόρει πρὸς σὲ παθεῖν . 
ἔφη γάρ που Γοργίαν ἐρωτώμενον ὑπὸ σοῦ , ἐὰν ἀφίκηται παρ’ αὐτὸν μὴ ἐπιστάμενος τὰ δίκαια ὁ τὴν ῥητορικὴν βουλόμενος μαθεῖν , εἰ διδάξοι αὐτὸν ὁ Γοργίας , αἰσχυνθῆναι αὐτὸν καὶ φάναι διδάξειν διὰ τὸ ἔθος τῶν ἀνθρώπων , ὅτι ἀγανακτοῖεν ἂν εἴ τις μὴ φαίη—διὰ δὴ ταύτην τὴν ὁμολογίαν ἀναγκασθῆναι ἐναντία αὐτὸν αὑτῷ εἰπεῖν , σὲ δὲ αὐτὸ τοῦτο ἀγαπᾶν—καί σου καταγελᾶν , ὥς γέ μοι δοκεῖν ὀρθῶς , τότε · νῦν δὲ πάλιν αὐτὸς ταὐτὸν τοῦτο ἔπαθεν . 
καὶ ἔγωγε κατ’ αὐτὸ τοῦτο οὐκ ἄγαμαι Πῶλον , ὅτι σοι συνεχώρησεν τὸ ἀδικεῖν αἴσχιον εἶναι τοῦ ἀδικεῖσθαι · ἐκ ταύτης γὰρ αὖ τῆς ὁμολογίας αὐτὸς ὑπὸ σοῦ συμποδισθεὶς ἐν τοῖς λόγοις ἐπεστομίσθη , αἰσχυνθεὶς ἃ ἐνόει εἰπεῖν . 
σὺ γὰρ τῷ ὄντι , ὦ Σώκρατες , εἰς τοιαῦτα ἄγεις φορτικὰ καὶ δημηγορικά , φάσκων τὴν ἀλήθειαν διώκειν , ἃ φύσει μὲν οὐκ ἔστιν καλά , νόμῳ δέ . 
ὡς τὰ πολλὰ δὲ ταῦτα ἐναντί’ ἀλλήλοις ἐστίν , ἥ τε φύσις καὶ ὁ νόμος · ἐὰν οὖν τις αἰσχύνηται καὶ μὴ τολμᾷ λέγειν ἅπερ νοεῖ , ἀναγκάζεται ἐναντία λέγειν . 
ὃ δὴ καὶ σὺ τοῦτο τὸ σοφὸν κατανενοηκὼς κακουργεῖς ἐν τοῖς λόγοις , ἐὰν μέν τις κατὰ νόμον λέγῃ , κατὰ φύσιν ὑπερωτῶν , ἐὰν δὲ τὰ τῆς φύσεως , τὰ τοῦ νόμου . 
ὥσπερ αὐτίκα ἐν τούτοις , τῷ ἀδικεῖν τε καὶ τῷ ἀδικεῖσθαι , Πώλου τὸ κατὰ νόμον αἴσχιον λέγοντος , σὺ τὸν λόγον ἐδιώκαθες κατὰ φύσιν . 
φύσει μὲν γὰρ πᾶν αἴσχιόν ἐστιν ὅπερ καὶ κάκιον , τὸ ἀδικεῖσθαι , νόμῳ δὲ τὸ ἀδικεῖν . 
οὐδὲ γὰρ ἀνδρὸς τοῦτό γ’ ἐστὶν τὸ πάθημα , τὸ ἀδικεῖσθαι , ἀλλ’ ἀνδραπόδου τινὸς ᾧ κρεῖττόν ἐστιν τεθνάναι ἢ ζῆν , ὅστις ἀδικούμενος καὶ προπηλακιζόμενος μὴ οἷός τέ ἐστιν αὐτὸς αὑτῷ βοηθεῖν μηδὲ ἄλλῳ οὗ ἂν κήδηται . 
ἀλλ’ οἶμαι οἱ τιθέμενοι τοὺς νόμους οἱ ἀσθενεῖς ἄνθρωποί εἰσιν καὶ οἱ πολλοί . 
πρὸς αὑτοὺς οὖν καὶ τὸ αὑτοῖς συμφέρον τούς τε νόμους τίθενται καὶ τοὺς ἐπαίνους ἐπαινοῦσιν καὶ τοὺς ψόγους ψέγουσιν · ἐκφοβοῦντες τοὺς ἐρρωμενεστέρους τῶν ἀνθρώπων καὶ δυνατοὺς ὄντας πλέον ἔχειν , ἵνα μὴ αὐτῶν πλέον ἔχωσιν , λέγουσιν ὡς αἰσχρὸν καὶ ἄδικον τὸ πλεονεκτεῖν , καὶ τοῦτό ἐστιν τὸ ἀδικεῖν , τὸ πλέον τῶν ἄλλων ζητεῖν ἔχειν · ἀγαπῶσι γὰρ οἶμαι αὐτοὶ ἂν τὸ ἴσον ἔχωσιν φαυλότεροι ὄντες . 
διὰ ταῦτα δὴ νόμῳ μὲν τοῦτο ἄδικον καὶ αἰσχρὸν λέγεται , τὸ πλέον ζητεῖν ἔχειν τῶν πολλῶν , καὶ ἀδικεῖν αὐτὸ καλοῦσιν · ἡ δέ γε οἶμαι φύσις αὐτὴ ἀποφαίνει αὐτό , ὅτι δίκαιόν ἐστιν τὸν ἀμείνω τοῦ χείρονος πλέον ἔχειν καὶ τὸν δυνατώτερον τοῦ ἀδυνατωτέρου . 
δηλοῖ δὲ ταῦτα πολλαχοῦ ὅτι οὕτως ἔχει , καὶ ἐν τοῖς ἄλλοις ζῴοις καὶ τῶν ἀνθρώπων ἐν ὅλαις ταῖς πόλεσι καὶ τοῖς γένεσιν , ὅτι οὕτω τὸ δίκαιον κέκριται , τὸν κρείττω τοῦ ἥττονος ἄρχειν καὶ πλέον ἔχειν . 
ἐπεὶ ποίῳ δικαίῳ χρώμενος Ξέρξης ἐπὶ τὴν Ἑλλάδα ἐστράτευσεν ἢ ὁ πατὴρ αὐτοῦ ἐπὶ Σκύθας ; 
ἢ ἄλλα μυρία ἄν τις ἔχοι τοιαῦτα λέγειν . 
ἀλλ’ οἶμαι οὗτοι κατὰ φύσιν τὴν τοῦ δικαίου ταῦτα πράττουσιν , καὶ ναὶ μὰ Δία κατὰ νόμον γε τὸν τῆς φύσεως , οὐ μέντοι ἴσως κατὰ τοῦτον ὃν ἡμεῖς τιθέμεθα · πλάττοντες τοὺς βελτίστους καὶ ἐρρωμενεστάτους ἡμῶν αὐτῶν , ἐκ νέων λαμβάνοντες , ὥσπερ λέοντας , κατεπᾴδοντές τε καὶ γοητεύοντες καταδουλούμεθα λέγοντες ὡς τὸ ἴσον χρὴ ἔχειν καὶ τοῦτό ἐστιν τὸ καλὸν καὶ τὸ δίκαιον . 
ἐὰν δέ γε οἶμαι φύσιν ἱκανὴν γένηται ἔχων ἀνήρ , πάντα ταῦτα ἀποσεισάμενος καὶ διαρρήξας καὶ διαφυγών , καταπατήσας τὰ ἡμέτερα γράμματα καὶ μαγγανεύματα καὶ ἐπῳδὰς καὶ νόμους τοὺς παρὰ φύσιν ἅπαντας , ἐπαναστὰς ἀνεφάνη δεσπότης ἡμέτερος ὁ δοῦλος , καὶ ἐνταῦθα ἐξέλαμψεν τὸ τῆς φύσεως δίκαιον . 
δοκεῖ δέ μοι καὶ Πίνδαρος ἅπερ ἐγὼ λέγω ἐνδείκνυσθαι ἐν τῷ ᾄσματι ἐν ᾧ λέγει ὅτι—νόμος ὁ πάντων βασιλεὺσθνατῶν τε καὶ ἀθανάτων · πινδ . 
φρ . 
169οὗτος δὲ δή , φησίν , —ἄγει δικαιῶν τὸ βιαιότατονὑπερτάτᾳ χειρί · τεκμαίρομαιἔργοισιν Ἡρακλέος , ἐπεὶ—ἀπριάτας—πινδ . 
φρ . 
169λέγει οὕτω πως—τὸ γὰρ ᾆσμα οὐκ ἐπίσταμαι—λέγει δ’ ὅτι οὔτε πριάμενος οὔτε δόντος τοῦ Γηρυόνου ἠλάσατο τὰς βοῦς , ὡς τούτου ὄντος τοῦ δικαίου φύσει , καὶ βοῦς καὶ τἆλλα κτήματα εἶναι πάντα τοῦ βελτίονός τε καὶ κρείττονος τὰ τῶν χειρόνων τε καὶ ἡττόνων.τὸ μὲν οὖν ἀληθὲς οὕτως ἔχει , γνώσῃ δέ , ἂν ἐπὶ τὰ μείζω ἔλθῃς ἐάσας ἤδη φιλοσοφίαν . 
φιλοσοφία γάρ τοί ἐστιν , ὦ Σώκρατες , χαρίεν , ἄν τις αὐτοῦ μετρίως ἅψηται ἐν τῇ ἡλικίᾳ · ἐὰν δὲ περαιτέρω τοῦ δέοντος ἐνδιατρίψῃ , διαφθορὰ τῶν ἀνθρώπων . 
ἐὰν γὰρ καὶ πάνυ εὐφυὴς ᾖ καὶ πόρρω τῆς ἡλικίας φιλοσοφῇ , ἀνάγκη πάντων ἄπειρον γεγονέναι ἐστὶν ὧν χρὴ ἔμπειρον εἶναι τὸν μέλλοντα καλὸν κἀγαθὸν καὶ εὐδόκιμον ἔσεσθαι ἄνδρα . 
καὶ γὰρ τῶν νόμων ἄπειροι γίγνονται τῶν κατὰ τὴν πόλιν , καὶ τῶν λόγων οἷς δεῖ χρώμενον ὁμιλεῖν ἐν τοῖς συμβολαίοις τοῖς ἀνθρώποις καὶ ἰδίᾳ καὶ δημοσίᾳ , καὶ τῶν ἡδονῶν τε καὶ ἐπιθυμιῶν τῶν ἀνθρωπείων , καὶ συλλήβδην τῶν ἠθῶν παντάπασιν ἄπειροι γίγνονται . 
ἐπειδὰν οὖν ἔλθωσιν εἴς τινα ἰδίαν ἢ πολιτικὴν πρᾶξιν , καταγέλαστοι γίγνονται , ὥσπερ γε οἶμαι οἱ πολιτικοί , ἐπειδὰν αὖ εἰς τὰς ὑμετέρας διατριβὰς ἔλθωσιν καὶ τοὺς λόγους , καταγέλαστοί εἰσιν . 
συμβαίνει γὰρ τὸ τοῦ Εὐριπίδου · λαμπρόσευρ . 
φρ . 
αντιοπε τέ ἐστιν ἕκαστος ἐν τούτῳ , καὶ ἐπὶ τοῦτ’ ἐπείγεται , νέμων τὸ πλεῖστον ἡμέρας τούτῳ μέρος , ἵν’ αὐτὸς αὑτοῦ τυγχάνει βέλτιστος ὤν · ευρ . 
φρ . 
αντιοπε ὅπου δ’ ἂν φαῦλος ᾖ , ἐντεῦθεν φεύγει καὶ λοιδορεῖ τοῦτο , τὸ δ’ ἕτερον ἐπαινεῖ , εὐνοίᾳ τῇ ἑαυτοῦ , ἡγούμενος οὕτως αὐτὸς ἑαυτὸν ἐπαινεῖν . 
ἀλλ’ οἶμαι τὸ ὀρθότατόν ἐστιν ἀμφοτέρων μετασχεῖν . 
φιλοσοφίας μὲν ὅσον παιδείας χάριν καλὸν μετέχειν , καὶ οὐκ αἰσχρὸν μειρακίῳ ὄντι φιλοσοφεῖν · ἐπειδὰν δὲ ἤδη πρεσβύτερος ὢν ἄνθρωπος ἔτι φιλοσοφῇ , καταγέλαστον , ὦ Σώκρατες , τὸ χρῆμα γίγνεται , καὶ ἔγωγε ὁμοιότατον πάσχω πρὸς τοὺς φιλοσοφοῦντας ὥσπερ πρὸς τοὺς ψελλιζομένους καὶ παίζοντας . 
ὅταν μὲν γὰρ παιδίον ἴδω , ᾧ ἔτι προσήκει διαλέγεσθαι οὕτω , ψελλιζόμενον καὶ παῖζον , χαίρω τε καὶ χαρίεν μοι φαίνεται καὶ ἐλευθέριον καὶ πρέπον τῇ τοῦ παιδίου ἡλικίᾳ , ὅταν δὲ σαφῶς διαλεγομένου παιδαρίου ἀκούσω , πικρόν τί μοι δοκεῖ χρῆμα εἶναι καὶ ἀνιᾷ μου τὰ ὦτα καί μοι δοκεῖ δουλοπρεπές τι εἶναι · ὅταν δὲ ἀνδρὸς ἀκούσῃ τις ψελλιζομένου ἢ παίζοντα ὁρᾷ , καταγέλαστον φαίνεται καὶ ἄνανδρον καὶ πληγῶν ἄξιον . 
ταὐτὸν οὖν ἔγωγε τοῦτο πάσχω καὶ πρὸς τοὺς φιλοσοφοῦντας . 
παρὰ νέῳ μὲν γὰρ μειρακίῳ ὁρῶν φιλοσοφίαν ἄγαμαι , καὶ πρέπειν μοι δοκεῖ , καὶ ἡγοῦμαι ἐλεύθερόν τινα εἶναι τοῦτον τὸν ἄνθρωπον , τὸν δὲ μὴ φιλοσοφοῦντα ἀνελεύθερον καὶ οὐδέποτε οὐδενὸς ἀξιώσοντα ἑαυτὸν οὔτε καλοῦ οὔτε γενναίου πράγματος · ὅταν δὲ δὴ πρεσβύτερον ἴδω ἔτι φιλοσοφοῦντα καὶ μὴ ἀπαλλαττόμενον , πληγῶν μοι δοκεῖ ἤδη δεῖσθαι , ὦ Σώκρατες , οὗτος ὁ ἀνήρ . 
ὃ γὰρ νυνδὴ ἔλεγον , ὑπάρχει τούτῳ τῷ ἀνθρώπῳ , κἂν πάνυ εὐφυὴς ᾖ , ἀνάνδρῳ γενέσθαι φεύγοντι τὰ μέσα τῆς πόλεως καὶ τὰς ἀγοράς , ἐν αἷς ἔφη ὁ ποιητὴς τοὺς ἄνδρας ἀριπρεπεῖς γίγνεσθαι , καταδεδυκότι δὲ τὸν λοιπὸν βίον βιῶναι μετὰ μειρακίων ἐν γωνίᾳ τριῶν ἢ τεττάρων ψιθυρίζοντα , ἐλεύθερον δὲ καὶ μέγα καὶ ἱκανὸν μηδέποτε φθέγξασθαι . 
ἐγὼ δέ , ὦ Σώκρατες , πρὸς σὲ ἐπιεικῶς ἔχω φιλικῶς · κινδυνεύω οὖν πεπονθέναι νῦν ὅπερ ὁ Ζῆθος πρὸς τὸν Ἀμφίονα ὁ Εὐριπίδου , οὗπερ ἐμνήσθην . 
καὶ γὰρ ἐμοὶ τοιαῦτ’ ἄττα ἐπέρχεται πρὸς σὲ λέγειν , οἷάπερ ἐκεῖνος πρὸς τὸν ἀδελφόν , ὅτι “ἀμελεῖς , ὦ Σώκρατες , ὧν δεῖ σε ἐπιμελεῖσθαι , καὶ φύσιν ψυχῆς ὧδε γενναίαν μειρακιώδει τινὶ διατρέπεις μορφώματι , καὶ οὔτ’ ἂν δίκης βουλαῖσι προσθεῖ’ ἂν ὀρθῶς λόγον , οὔτ’ εἰκὸς ἂν καὶ πιθανὸν ἂν λάβοις , οὔθ’ ὑπὲρ ἄλλου νεανικὸν βούλευμα βουλεύσαιο.” 
καίτοι , ὦ φίλε Σώκρατες—καί μοι μηδὲν ἀχθεσθῇς · εὐνοίᾳ γὰρ ἐρῶ τῇ σῇ—οὐκ αἰσχρὸν δοκεῖ σοι εἶναι οὕτως ἔχειν ὡς ἐγὼ σὲ οἶμαι ἔχειν καὶ τοὺς ἄλλους τοὺς πόρρω ἀεὶ φιλοσοφίας ἐλαύνοντας ; 
νῦν γὰρ εἴ τις σοῦ λαβόμενος ἢ ἄλλου ὁτουοῦν τῶν τοιούτων εἰς τὸ δεσμωτήριον ἀπάγοι , φάσκων ἀδικεῖν μηδὲν ἀδικοῦντα , οἶσθ’ ὅτι οὐκ ἂν ἔχοις ὅτι χρήσαιο σαυτῷ , ἀλλ’ ἰλιγγιῴης ἂν καὶ χασμῷο οὐκ ἔχων ὅτι εἴποις , καὶ εἰς τὸ δικαστήριον ἀναβάς , κατηγόρου τυχὼν πάνυ φαύλου καὶ μοχθηροῦ , ἀποθάνοις ἄν , εἰ βούλοιτο θανάτου σοι τιμᾶσθαι . 
καίτοι πῶς σοφὸν τοῦτό ἐστιν , ὦ Σώκρατες , ἥτις εὐφυῆ λαβοῦσα τέχνη φῶτα ἔθηκε χείρονα , μήτε αὐτὸν αὑτῷ δυνάμενον βοηθεῖν μηδ’ ἐκσῶσαι ἐκ τῶν μεγίστων κινδύνων μήτε ἑαυτὸν μήτε ἄλλον μηδένα , ὑπὸ δὲ τῶν ἐχθρῶν περισυλᾶσθαι πᾶσαν τὴν οὐσίαν , ἀτεχνῶς δὲ ἄτιμον ζῆν ἐν τῇ πόλει ; 
τὸν δὲ τοιοῦτον , εἴ τι καὶ ἀγροικότερον εἰρῆσθαι , ἔξεστιν ἐπὶ κόρρης τύπτοντα μὴ διδόναι δίκην . 
ἀλλ’ ὠγαθέ , ἐμοὶ πείθου , παῦσαι δὲ ἐλέγχων , πραγμάτων δ’ εὐμουσίαν ἄσκει , καὶ ἄσκει ὁπόθεν δόξεις φρονεῖν , ἄλλοις τὰ κομψὰ ταῦτα ἀφείς , εἴτε ληρήματα χρὴ φάναι εἶναι εἴτε φλυαρίας , ἐξ ὧν κενοῖσιν ἐγκατοικήσεις δόμοις · ζηλῶν οὐκ ἐλέγχοντας ἄνδρας τὰ μικρὰ ταῦτα , ἀλλ’ οἷς ἔστιν καὶ βίος καὶ δόξα καὶ ἄλλα πολλὰ ἀγαθά . 
Σωκράτης εἰ χρυσῆν ἔχων ἐτύγχανον τὴν ψυχήν , ὦ Καλλίκλεις , οὐκ ἂν οἴει με ἅσμενον εὑρεῖν τούτων τινὰ τῶν λίθων ᾗ βασανίζουσιν τὸν χρυσόν , τὴν ἀρίστην , πρὸς ἥντινα ἔμελλον προσαγαγὼν αὐτήν , εἴ μοι ὁμολογήσειεν ἐκείνη καλῶς τεθεραπεῦσθαι τὴν ψυχήν , εὖ εἴσεσθαι ὅτι ἱκανῶς ἔχω καὶ οὐδέν με δεῖ ἄλλης βασάνου ; 
Καλλίκλης πρὸς τί δὴ τοῦτο ἐρωτᾷς , ὦ Σώκρατες ; 
Σωκράτης ἐγώ σοι ἐρῶ · νῦν οἶμαι ἐγὼ σοὶ ἐντετυχηκὼς τοιούτῳ ἑρμαίῳ ἐντετυχηκέναι . 
Καλλίκλης τί δή ; 
Σωκράτης εὖ οἶδ’ ὅτι , ἅν μοι σὺ ὁμολογήσῃς περὶ ὧν ἡ ἐμὴ ψυχὴ δοξάζει , ταῦτ’ ἤδη ἐστὶν αὐτὰ τἀληθῆ . 
ἐννοῶ γὰρ ὅτι τὸν μέλλοντα βασανιεῖν ἱκανῶς ψυχῆς πέρι ὀρθῶς τε ζώσης καὶ μὴ τρία ἄρα δεῖ ἔχειν ἃ σὺ πάντα ἔχεις , ἐπιστήμην τε καὶ εὔνοιαν καὶ παρρησίαν . 
ἐγὼ γὰρ πολλοῖς ἐντυγχάνω οἳ ἐμὲ οὐχ οἷοί τέ εἰσιν βασανίζειν διὰ τὸ μὴ σοφοὶ εἶναι ὥσπερ σύ · ἕτεροι δὲ σοφοὶ μέν εἰσιν , οὐκ ἐθέλουσιν δέ μοι λέγειν τὴν ἀλήθειαν διὰ τὸ μὴ κήδεσθαί μου ὥσπερ σύ · τὼ δὲ ξένω τώδε , Γοργίας τε καὶ πῶλος , σοφὼ μὲν καὶ φίλω ἐστὸν ἐμώ , ἐνδεεστέρω δὲ παρρησίας καὶ αἰσχυντηροτέρω μᾶλλον τοῦ δέοντος · πῶς γὰρ οὔ ; 
ὥ γε εἰς τοσοῦτον αἰσχύνης ἐληλύθατον , ὥστε διὰ τὸ αἰσχύνεσθαι τολμᾷ ἑκάτερος αὐτῶν αὐτὸς αὑτῷ ἐναντία λέγειν ἐναντίον πολλῶν ἀνθρώπων , καὶ ταῦτα περὶ τῶν μεγίστων . 
σὺ δὲ ταῦτα πάντα ἔχεις ἃ οἱ ἄλλοι οὐκ ἔχουσιν · πεπαίδευσαί τε γὰρ ἱκανῶς , ὡς πολλοὶ ἂν φήσαιεν Ἀθηναίων , καὶ ἐμοὶ εἶ εὔνους . 
τίνι τεκμηρίῳ χρῶμαι ; 
ἐγώ σοι ἐρῶ . 
οἶδα ὑμᾶς ἐγώ , ὦ Καλλίκλεις , τέτταρας ὄντας κοινωνοὺς γεγονότας σοφίας , σέ τε καὶ Τείσανδρον τὸν Ἀφιδναῖον καὶ Ἄνδρωνα τὸν Ἀνδροτίωνος καὶ Ναυσικύδην τὸν Χολαργέα · καί ποτε ὑμῶν ἐγὼ ἐπήκουσα βουλευομένων μέχρι ὅποι τὴν σοφίαν ἀσκητέον εἴη , καὶ οἶδα ὅτι ἐνίκα ἐν ὑμῖν τοιάδε τις δόξα , μὴ προθυμεῖσθαι εἰς τὴν ἀκρίβειαν φιλοσοφεῖν , ἀλλὰ εὐλαβεῖσθαι παρεκελεύεσθε ἀλλήλοις ὅπως μὴ πέρα τοῦ δέοντος σοφώτεροι γενόμενοι λήσετε διαφθαρέντες . 
ἐπειδὴ οὖν σου ἀκούω ταὐτὰ ἐμοὶ συμβουλεύοντος ἅπερ τοῖς σεαυτοῦ ἑταιροτάτοις , ἱκανόν μοι τεκμήριόν ἐστιν ὅτι ὡς ἀληθῶς μοι εὔνους εἶ . 
καὶ μὴν ὅτι γε οἷος παρρησιάζεσθαι καὶ μὴ αἰσχύνεσθαι , αὐτός τε φὴ|ς καὶ ὁ λόγος ὃν ὀλίγον πρότερον ἔλεγες ὁμολογεῖ σοι . 
ἔχει δὴ οὑτωσὶ δῆλον ὅτι τούτων πέρι νυνί · 
ἐάν τι σὺ ἐν τοῖς λόγοις ὁμολογήσῃς μοι , βεβασανισμένον τοῦτ’ ἤδη ἔσται ἱκανῶς ὑπ’ ἐμοῦ τε καὶ σοῦ , καὶ οὐκέτι αὐτὸ δεήσει ἐπ’ ἄλλην βάσανον ἀναφέρειν . 
οὐ γὰρ ἄν ποτε αὐτὸ συνεχώρησας σὺ οὔτε σοφίας ἐνδείᾳ οὔτ’ αἰσχύνης περιουσίᾳ , οὐδ’ αὖ ἀπατῶν ἐμὲ συγχωρήσαις ἄν · φίλος γάρ μοι εἶ , ὡς καὶ αὐτὸς φῄς . 
τῷ ὄντι οὖν ἡ ἐμὴ καὶ ἡ σὴ ὁμολογία τέλος ἤδη ἕξει τῆς ἀληθείας . 
πάντων δὲ καλλίστη ἐστὶν ἡ σκέψις , ὦ Καλλίκλεις , περὶ τούτων ὧν σὺ δή μοι ἐπετίμησας , ποῖόν τινα χρὴ εἶναι τὸν ἄνδρα καὶ τί ἐπιτηδεύειν καὶ μέχρι τοῦ , καὶ πρεσβύτερον καὶ νεώτερον ὄντα . 
ἐγὼ γὰρ εἴ τι μὴ ὀρθῶς πράττω κατὰ τὸν βίον τὸν ἐμαυτοῦ , εὖ ἴσθι τοῦτο ὅτι οὐχ ἑκὼν ἐξαμαρτάνω ἀλλ’ ἀμαθίᾳ τῇ ἐμῇ · σὺ οὖν , ὥσπερ ἤρξω νουθετεῖν με , μὴ ἀποστῇς , ἀλλ’ ἱκανῶς μοι ἔνδειξαι τί ἔστιν τοῦτο ὃ ἐπιτηδευτέον μοι , καὶ τίνα τρόπον κτησαίμην ἂν αὐτό , καὶ ἐάν με λάβῃς νῦν μέν σοι ὁμολογήσαντα , ἐν δὲ τῷ ὑστέρῳ χρόνῳ μὴ ταὐτὰ πράττοντα ἅπερ ὡμολόγησα , πάνυ με ἡγοῦ βλᾶκα εἶναι καὶ μηκέτι ποτέ με νουθετήσῃς ὕστερον , ὡς μηδενὸς ἄξιον ὄντα . 
ἐξ ἀρχῆς δέ μοι ἐπανάλαβε πῶς φὴ|ς τὸ δίκαιον ἔχειν καὶ σὺ καὶ Πίνδαρος τὸ κατὰ φύσιν ; 
ἄγειν βίᾳ τὸν κρείττω τὰ τῶν ἡττόνων καὶ ἄρχειν τὸν βελτίω τῶν χειρόνων καὶ πλέον ἔχειν τὸν ἀμείνω τοῦ φαυλοτέρου ; 
μή τι ἄλλο λέγεις τὸ δίκαιον εἶναι , ἢ ὀρθῶς μέμνημαι ; 
Καλλίκλης ἀλλὰ ταῦτα ἔλεγον καὶ τότε καὶ νῦν λέγω . 
Σωκράτης πότερον δὲ τὸν αὐτὸν βελτίω καλεῖς σὺ καὶ κρείττω ; 
οὐδὲ γάρ τοι τότε οἷός τ’ ἦ μαθεῖν σου τί ποτε λέγοις . 
πότερον τοὺς ἰσχυροτέρους κρείττους καλεῖς καὶ δεῖ ἀκροᾶσθαι τοῦ ἰσχυροτέρου τοὺς ἀσθενεστέρους , οἷόν μοι δοκεῖς καὶ τότε ἐνδείκνυσθαι , ὡς αἱ μεγάλαι πόλεις ἐπὶ τὰς σμικρὰς κατὰ τὸ φύσει δίκαιον ἔρχονται , ὅτι κρείττους εἰσὶν καὶ ἰσχυρότεραι , ὡς τὸ κρεῖττον καὶ τὸ ἰσχυρότερον καὶ βέλτιον ταὐτὸν ὄν , ἢ ἔστι βελτίω μὲν εἶναι , ἥττω δὲ καὶ ἀσθενέστερον , καὶ κρείττω μὲν εἶναι , μοχθηρότερον δέ · ἢ ὁ αὐτὸς ὅρος ἐστὶν τοῦ βελτίονος καὶ τοῦ κρείττονος ; 
τοῦτό μοι αὐτὸ σαφῶς διόρισον , ταὐτὸν ἢ ἕτερόν ἐστιν τὸ κρεῖττον καὶ τὸ βέλτιον καὶ τὸ ἰσχυρότερον ; 
Καλλίκλης ἀλλ’ ἐγώ σοι σαφῶς λέγω , ὅτι ταὐτόν ἐστιν . 
Σωκράτης οὐκοῦν οἱ πολλοὶ τοῦ ἑνὸς κρείττους εἰσὶν κατὰ φύσιν ; 
οἳ δὴ καὶ τοὺς νόμους τίθενται ἐπὶ τῷ ἑνί , ὥσπερ καὶ σὺ ἄρτι ἔλεγες . 
Καλλίκλης πῶς γὰρ οὔ ; 
Σωκράτης τὰ τῶν πολλῶν ἄρα νόμιμα τὰ τῶν κρειττόνων ἐστίν . 
Καλλίκλης πάνυ γε . 
Σωκράτης οὐκοῦν τὰ τῶν βελτιόνων ; 
οἱ γὰρ κρείττους βελτίους πολὺ κατὰ τὸν σὸν λόγον . 
Καλλίκλης ναί . 
Σωκράτης οὐκοῦν τὰ τούτων νόμιμα κατὰ φύσιν καλά , κρειττόνων γε ὄντων ; 
Καλλίκλης φημί . 
Σωκράτης ἆρ’ οὖν οἱ πολλοὶ νομίζουσιν οὕτως , ὡς ἄρτι αὖ σὺ ἔλεγες , δίκαιον εἶναι τὸ ἴσον ἔχειν καὶ αἴσχιον τὸ ἀδικεῖν τοῦ ἀδικεῖσθαι ; 
ἔστιν ταῦτα ἢ οὔ ; 
καὶ ὅπως μὴ ἁλώσῃ ἐνταῦθα σὺ αὖ αἰσχυνόμενος . 
νομίζουσιν , ἢ οὔ , οἱ πολλοὶ τὸ ἴσον ἔχειν ἀλλ’ οὐ τὸ πλέον δίκαιον εἶναι , καὶ αἴσχιον τὸ ἀδικεῖν τοῦ ἀδικεῖσθαι ; 
μὴ φθόνει μοι ἀποκρίνασθαι τοῦτο , Καλλίκλεις , ἵν’ , ἐάν μοι ὁμολογήσῃς , βεβαιώσωμαι ἤδη παρὰ σοῦ , ἅτε ἱκανοῦ ἀνδρὸς διαγνῶναι ὡμολογηκότος . 
Καλλίκλης ἀλλ’ οἵ γε πολλοὶ νομίζουσιν οὕτως . 
Σωκράτης οὐ νόμῳ ἄρα μόνον ἐστὶν αἴσχιον τὸ ἀδικεῖν τοῦ ἀδικεῖσθαι , οὐδὲ δίκαιον τὸ ἴσον ἔχειν , ἀλλὰ καὶ φύσει · ὥστε κινδυνεύεις οὐκ ἀληθῆ λέγειν ἐν τοῖς πρόσθεν οὐδὲ ὀρθῶς ἐμοῦ κατηγορεῖν λέγων ὅτι ἐναντίον ἐστὶν ὁ νόμος καὶ ἡ φύσις , ἃ δὴ καὶ ἐγὼ γνοὺς κακουργῶ ἐν τοῖς λόγοις , ἐὰν μέν τις κατὰ φύσιν λέγῃ , ἐπὶ τὸν νόμον ἄγων , ἐὰν δέ τις κατὰ νόμον , ἐπὶ τὴν φύσιν . 
Καλλίκλης οὑτοσὶ ἀνὴρ οὐ παύσεται φλυαρῶν . 
εἰπέ μοι , ὦ Σώκρατες , οὐκ αἰσχύνῃ τηλικοῦτος ὢν ὀνόματα θηρεύων , καὶ ἐάν τις ῥήματι ἁμάρτῃ , ἕρμαιον τοῦτο ποιούμενος ; 
ἐμὲ γὰρ οἴει ἄλλο τι λέγειν τὸ κρείττους εἶναι ἢ τὸ βελτίους ; 
οὐ πάλαι σοι λέγω ὅτι ταὐτόν φημι εἶναι τὸ βέλτιον καὶ τὸ κρεῖττον ; 
ἢ οἴει με λέγειν , ἐὰν συρφετὸς συλλεγῇ δούλων καὶ παντοδαπῶν ἀνθρώπων μηδενὸς ἀξίων πλὴν ἴσως τῷ σώματι ἰσχυρίσασθαι , καὶ οὗτοι φῶσιν , αὐτὰ ταῦτα εἶναι νόμιμα ; 
Σωκράτης εἶεν , ὦ σοφώτατε Καλλίκλεις · οὕτω λέγεις ; 
Καλλίκλης πάνυ μὲν οὖν . 
Σωκράτης ἀλλ’ ἐγὼ μέν , ὦ δαιμόνιε , καὶ αὐτὸς πάλαι τοπάζω τοιοῦτόν τί σε λέγειν τὸ κρεῖττον , καὶ ἀνερωτῶ γλιχόμενος σαφῶς εἰδέναι ὅτι λέγεις . 
οὐ γὰρ δήπου σύ γε τοὺς δύο βελτίους ἡγῇ τοῦ ἑνός , οὐδὲ τοὺς σοὺς δούλους βελτίους σοῦ , ὅτι ἰσχυρότεροί εἰσιν ἢ σύ . 
ἀλλὰ πάλιν ἐξ ἀρχῆς εἰπὲ τί ποτε λέγεις τοὺς βελτίους , ἐπειδὴ οὐ τοὺς ἰσχυροτέρους ; 
καὶ ὦ θαυμάσιε πρᾳότερόν με προδίδασκε , ἵνα μὴ ἀποφοιτήσω παρὰ σοῦ . 
Καλλίκλης εἰρωνεύῃ , ὦ Σώκρατες . 
Σωκράτης μὰ τὸν Ζῆθον , ὦ Καλλίκλεις , ᾧ σὺ χρώμενος πολλὰ νυνδὴ εἰρωνεύου πρός με · ἀλλ’ ἴθι εἰπέ , τίνας λέγεις τοὺς βελτίους εἶναι ; 
Καλλίκλης τοὺς ἀμείνους ἔγωγε . 
Σωκράτης ὁρᾷς ἄρα ὅτι σὺ αὐτὸς ὀνόματα λέγεις , δηλοῖς δὲ οὐδέν ; 
οὐκ ἐρεῖς , τοὺς βελτίους καὶ κρείττους πότερον τοὺς φρονιμωτέρους λέγεις ἢ ἄλλους τινάς ; 
Καλλίκλης ἀλλὰ ναὶ μὰ Δία τούτους λέγω , καὶ σφόδρα γε . 
Σωκράτης πολλάκις ἄρα εἷς φρονῶν μυρίων μὴ φρονούντων κρείττων ἐστὶν κατὰ τὸν σὸν λόγον , καὶ τοῦτον ἄρχειν δεῖ , τοὺς δ’ ἄρχεσθαι , καὶ πλέον ἔχειν τὸν ἄρχοντα τῶν ἀρχομένων · τοῦτο γάρ μοι δοκεῖς βούλεσθαι λέγειν—καὶ οὐ ῥήματι θηρεύω—εἰ ὁ εἷς τῶν μυρίων κρείττων . 
Καλλίκλης ἀλλὰ ταῦτ’ ἔστιν ἃ λέγω . 
τοῦτο γὰρ οἶμαι ἐγὼ τὸ δίκαιον εἶναι φύσει , τὸ βελτίω ὄντα καὶ φρονιμώτερον καὶ ἄρχειν καὶ πλέον ἔχειν τῶν φαυλοτέρων . 
Σωκράτης ἔχε δὴ αὐτοῦ . 
τί ποτε αὖ νῦν λέγεις ; 
ἐὰν ἐν τῷ αὐτῷ ὦμεν , ὥσπερ νῦν , πολλοὶ ἁθρόοι , καὶ ἡμῖν ᾖ ἐν κοινῷ πολλὰ σιτία καὶ ποτά , ὦμεν δὲ παντοδαποί , οἱ μὲν ἰσχυροί , οἱ δ’ ἀσθενεῖς , εἷς δὲ ἡμῶν ᾖ φρονιμώτερος περὶ ταῦτα , ἰατρὸς ὤν , ᾖ δέ , οἷον εἰκός , τῶν μὲν ἰσχυρότερος , τῶν δὲ ἀσθενέστερος , ἄλλο τι ἢ οὗτος , φρονιμώτερος ἡμῶν ὤν , βελτίων καὶ κρείττων ἔσται εἰς ταῦτα ; 
Καλλίκλης πάνυ γε . 
Σωκράτης ἦ οὖν τούτων τῶν σιτίων πλέον ἡμῶν ἑκτέον αὐτῷ , ὅτι βελτίων ἐστίν , ἢ τῷ μὲν ἄρχειν πάντα ἐκεῖνον δεῖ νέμειν , ἐν τῷ δὲ ἀναλίσκειν τε αὐτὰ καὶ καταχρῆσθαι εἰς τὸ ἑαυτοῦ σῶμα οὐ πλεονεκτητέον , εἰ μὴ μέλλει ζημιοῦσθαι , ἀλλὰ τῶν μὲν πλέον , τῶν δ’ ἔλαττον ἑκτέον · ἐὰν δὲ τύχῃ πάντων ἀσθενέστατος ὤν , πάντων ἐλάχιστον τῷ βελτίστῳ , ὦ Καλλίκλεις ; 
οὐχ οὕτως , ὠγαθέ ; 
Καλλίκλης περὶ σιτία , λέγεις , καὶ ποτὰ καὶ ἰατροὺς καὶ φλυαρίας · 
ἐγὼ δὲ οὐ ταῦτα λέγω . 
Σωκράτης πότερον οὐ τὸν φρονιμώτερον βελτίω λέγεις ; 
φάθι ἢ μή . 
Καλλίκλης ἔγωγε . 
Σωκράτης ἀλλ’ οὐ τὸν βελτίω πλέον δεῖν ἔχειν ; 
Καλλίκλης οὐ σιτίων γε οὐδὲ ποτῶν . 
Σωκράτης μανθάνω , ἀλλ’ ἴσως ἱματίων , καὶ δεῖ τὸν ὑφαντικώτατον μέγιστον ἱμάτιον ἔχειν καὶ πλεῖστα καὶ κάλλιστα ἀμπεχόμενον περιιέναι ; 
Καλλίκλης ποίων ἱματίων ; 
Σωκράτης ἀλλ’ εἰς ὑποδήματα δῆλον ὅτι δεῖ πλεονεκτεῖν τὸν φρονιμώτατον εἰς ταῦτα καὶ βέλτιστον . 
τὸν σκυτοτόμον ἴσως μέγιστα δεῖ ὑποδήματα καὶ πλεῖστα ὑποδεδεμένον περιπατεῖν . 
Καλλίκλης ποῖα ὑποδήματα ; 
φλυαρεῖς ἔχων . 
Σωκράτης ἀλλ’ εἰ μὴ τὰ τοιαῦτα λέγεις , ἴσως τὰ τοιάδε · οἷον γεωργικὸν ἄνδρα περὶ γῆν φρόνιμόν τε καὶ καλὸν καὶ ἀγαθόν , τοῦτον δὴ ἴσως δεῖ πλεονεκτεῖν τῶν σπερμάτων καὶ ὡς πλείστῳ σπέρματι χρῆσθαι εἰς τὴν αὑτοῦ γῆν . 
Καλλίκλης ὡς ἀεὶ ταὐτὰ λέγεις , ὦ Σώκρατες . 
Σωκράτης οὐ μόνον γε , ὦ Καλλίκλεις , ἀλλὰ καὶ περὶ τῶν αὐτῶν . 
Καλλίκλης νὴ τοὺς θεούς , ἀτεχνῶς γε ἀεὶ σκυτέας τε καὶ κναφέας καὶ μαγείρους λέγων καὶ ἰατροὺς οὐδὲν παύῃ , ὡς περὶ τούτων ἡμῖν ὄντα τὸν λόγον . 
Σωκράτης οὐκοῦν σὺ ἐρεῖς περὶ τίνων ὁ κρείττων τε καὶ φρονιμώτερος πλέον ἔχων δικαίως πλεονεκτεῖ ; 
ἢ οὔτε ἐμοῦ ὑποβάλλοντος ἀνέξῃ οὔτ’ αὐτὸς ἐρεῖς ; 
Καλλίκλης ἀλλ’ ἔγωγε καὶ πάλαι λέγω . 
πρῶτον μὲν τοὺς κρείττους οἵ εἰσιν οὐ σκυτοτόμους λέγω οὐδὲ μαγείρους , ἀλλ’ οἳ ἂν εἰς τὰ τῆς πόλεως πράγματα φρόνιμοι ὦσιν , ὅντινα ἂν τρόπον εὖ οἰκοῖτο , καὶ μὴ μόνον φρόνιμοι , ἀλλὰ καὶ ἀνδρεῖοι , ἱκανοὶ ὄντες ἃ ἂν νοήσωσιν ἐπιτελεῖν , καὶ μὴ ἀποκάμνωσι διὰ μαλακίαν τῆς ψυχῆς . 
Σωκράτης ὁρᾷς , ὦ βέλτιστε Καλλίκλεις , ὡς οὐ ταὐτὰ σύ τ’ ἐμοῦ κατηγορεῖς καὶ ἐγὼ σοῦ ; 
σὺ μὲν γὰρ ἐμὲ φὴ|ς ἀεὶ ταὐτὰ λέγειν , καὶ μέμφῃ μοι · ἐγὼ δὲ σοῦ τοὐναντίον , ὅτι οὐδέποτε ταὐτὰ λέγεις περὶ τῶν αὐτῶν , ἀλλὰ τοτὲ μὲν τοὺς βελτίους τε καὶ κρείττους τοὺς ἰσχυροτέρους ὡρίζου , αὖθις δὲ τοὺς φρονιμωτέρους , νῦν δ’ αὖ ἕτερόν τι ἥκεις ἔχων · ἀνδρειότεροί τινες ὑπὸ σοῦ λέγονται οἱ κρείττους καὶ οἱ βελτίους . 
ἀλλ’ , ὠγαθέ , εἰπὼν ἀπαλλάγηθι τίνας ποτὲ λέγεις τοὺς βελτίους τε καὶ κρείττους καὶ εἰς ὅτι . 
Καλλίκλης ἀλλ’ εἴρηκά γε ἔγωγε τοὺς φρονίμους εἰς τὰ τῆς πόλεως πράγματα καὶ ἀνδρείους . 
τούτους γὰρ προσήκει τῶν πόλεων ἄρχειν , καὶ τὸ δίκαιον τοῦτ’ ἐστίν , πλέον ἔχειν τούτους τῶν ἄλλων , τοὺς ἄρχοντας τῶν ἀρχομένων . 
Σωκράτης τί δέ ; 
αὑτῶν , ὦ ἑταῖρε , τί ; 
ἦ τι ἄρχοντας ἢ ἀρχομένους ; 
Καλλίκλης πῶς λέγεις ; 
Σωκράτης ἕνα ἕκαστον λέγω αὐτὸν ἑαυτοῦ ἄρχοντα · ἢ τοῦτο μὲν οὐδὲν δεῖ , αὐτὸν ἑαυτοῦ ἄρχειν , τῶν δὲ ἄλλων ; 
Καλλίκλης πῶς ἑαυτοῦ ἄρχοντα λέγεις ; 
Σωκράτης οὐδὲν ποικίλον ἀλλ’ ὥσπερ οἱ πολλοί , σώφρονα ὄντα καὶ ἐγκρατῆ αὐτὸν ἑαυτοῦ , τῶν ἡδονῶν καὶ ἐπιθυμιῶν ἄρχοντα τῶν ἐν ἑαυτῷ . 
Καλλίκλης ὡς ἡδὺς εἶ · τοὺς ἠλιθίους λέγεις τοὺς σώφρονας . 
Σωκράτης πῶς γὰρ [οὔ] ; 
οὐδεὶς ὅστις οὐκ ἂν γνοίη ὅτι οὐ τοῦτο λέγω . 
Καλλίκλης πάνυ γε σφόδρα , ὦ Σώκρατες . 
ἐπεὶ πῶς ἂν εὐδαίμων γένοιτο ἄνθρωπος δουλεύων ὁτῳοῦν ; 
ἀλλὰ τοῦτ’ ἐστὶν τὸ κατὰ φύσιν καλὸν καὶ δίκαιον , ὃ ἐγώ σοι νῦν παρρησιαζόμενος λέγω , ὅτι δεῖ τὸν ὀρθῶς βιωσόμενον τὰς μὲν ἐπιθυμίας τὰς ἑαυτοῦ ἐᾶν ὡς μεγίστας εἶναι καὶ μὴ κολάζειν , ταύταις δὲ ὡς μεγίσταις οὔσαις ἱκανὸν εἶναι ὑπηρετεῖν δῑ ἀνδρείαν καὶ φρόνησιν , καὶ ἀποπιμπλάναι ὧν ἂν ἀεὶ ἡ ἐπιθυμία γίγνηται . 
ἀλλὰ τοῦτ’ οἶμαι τοῖς πολλοῖς οὐ δυνατόν · ὅθεν ψέγουσιν τοὺς τοιούτους δῑ αἰσχύνην , ἀποκρυπτόμενοι τὴν αὑτῶν ἀδυναμίαν , καὶ αἰσχρὸν δή φασιν εἶναι τὴν ἀκολασίαν , ὅπερ ἐν τοῖς πρόσθεν ἐγὼ ἔλεγον , δουλούμενοι τοὺς βελτίους τὴν φύσιν ἀνθρώπους , καὶ αὐτοὶ οὐ δυνάμενοι ἐκπορίζεσθαι ταῖς ἡδοναῖς πλήρωσιν ἐπαινοῦσιν τὴν σωφροσύνην καὶ τὴν δικαιοσύνην διὰ τὴν αὑτῶν ἀνανδρίαν . 
ἐπεὶ ὅσοις ἐξ ἀρχῆς ὑπῆρξεν ἢ βασιλέων ὑέσιν εἶναι ἢ αὐτοὺς τῇ φύσει ἱκανοὺς ἐκπορίσασθαι ἀρχήν τινα ἢ τυραννίδα ἢ δυναστείαν , <τί ἂν> 
τῇ ἀληθείᾳ αἴσχιον καὶ κάκιον εἴη σωφροσύνης καὶ δικαιοσύνης τούτοις τοῖς ἀνθρώποις , οἷς ἐξὸν ἀπολαύειν τῶν ἀγαθῶν καὶ μηδενὸς ἐμποδὼν ὄντος , αὐτοὶ ἑαυτοῖς δεσπότην ἐπαγάγοιντο τὸν τῶν πολλῶν ἀνθρώπων νόμον τε καὶ λόγον καὶ ψόγον ; 
ἢ πῶς οὐκ ἂν ἄθλιοι γεγονότες εἶεν ὑπὸ τοῦ καλοῦ τοῦ τῆς δικαιοσύνης καὶ τῆς σωφροσύνης , μηδὲν πλέον νέμοντες τοῖς φίλοις τοῖς αὑτῶν ἢ τοῖς ἐχθροῖς , καὶ ταῦτα ἄρχοντες ἐν τῇ ἑαυτῶν πόλει ; 
ἀλλὰ τῇ ἀληθείᾳ , ὦ Σώκρατες , ἣν φὴ|ς σὺ διώκειν , ὧδ’ ἔχει · τρυφὴ καὶ ἀκολασία καὶ ἐλευθερία , ἐὰν ἐπικουρίαν ἔχῃ , τοῦτ’ ἐστὶν ἀρετή τε καὶ εὐδαιμονία , τὰ δὲ ἄλλα ταῦτ’ ἐστὶν τὰ καλλωπίσματα , τὰ παρὰ φύσιν συνθήματα ἀνθρώπων , φλυαρία καὶ οὐδενὸς ἄξια . 
Σωκράτης οὐκ ἀγεννῶς γε , ὦ Καλλίκλεις , ἐπεξέρχῃ τῷ λόγῳ παρρησιαζόμενος · σαφῶς γὰρ σὺ νῦν λέγεις ἃ οἱ ἄλλοι διανοοῦνται μέν , λέγειν δὲ οὐκ ἐθέλουσιν . 
δέομαι οὖν ἐγώ σου μηδενὶ τρόπῳ ἀνεῖναι , ἵνα τῷ ὄντι κατάδηλον γένηται πῶς βιωτέον . 
καί μοι λέγε · τὰς μὲν ἐπιθυμίας φὴ|ς οὐ κολαστέον , εἰ μέλλει τις οἷον δεῖ εἶναι , ἐῶντα δὲ αὐτὰς ὡς μεγίστας πλήρωσιν αὐταῖς ἁμόθεν γέ ποθεν ἑτοιμάζειν , καὶ τοῦτο εἶναι τὴν ἀρετήν ; 
Καλλίκλης φημὶ ταῦτα ἐγώ . 
Σωκράτης οὐκ ἄρα ὀρθῶς λέγονται οἱ μηδενὸς δεόμενοι εὐδαίμονες εἶναι . 
Καλλίκλης οἱ λίθοι γὰρ ἂν οὕτω γε καὶ οἱ νεκροὶ εὐδαιμονέστατοι εἶεν . 
Σωκράτης ἀλλὰ μὲν δὴ καὶ ὥς γε σὺ λέγεις δεινὸς ὁ βίος . 
οὐ γάρ τοι θαυμάζοιμ’ ἂν εἰ Εὐριπίδης ἀληθῆ ἐν τοῖσδε λέγει , λέγων—τίς δ’ οἶδεν , εἰ τὸ ζῆν μέν ἐστι κατθανεῖν , τὸ κατθανεῖν δὲ ζῆν ; 
. . .ευρ . 
φρ . 
638 καὶ ἡμεῖς τῷ ὄντι ἴσως τέθναμεν · ἤδη γάρ του ἔγωγε καὶ ἤκουσα τῶν σοφῶν ὡς νῦν ἡμεῖς τέθναμεν καὶ τὸ μὲν σῶμά ἐστιν ἡμῖν σῆμα , τῆς δὲ ψυχῆς τοῦτο ἐν ᾧ ἐπιθυμίαι εἰσὶ τυγχάνει ὂν οἷον ἀναπείθεσθαι καὶ μεταπίπτειν ἄνω κάτω , καὶ τοῦτο ἄρα τις μυθολογῶν κομψὸς ἀνήρ , ἴσως Σικελός τις ἢ Ἰταλικός , παράγων τῷ ὀνόματι διὰ τὸ πιθανόν τε καὶ πειστικὸν ὠνόμασε πίθον , τοὺς δὲ ἀνοήτους ἀμυήτους , τῶν δ’ ἀνοήτων τοῦτο τῆς ψυχῆς οὗ αἱ ἐπιθυμίαι εἰσί , τὸ ἀκόλαστον αὐτοῦ καὶ οὐ στεγανόν , ὡς τετρημένος εἴη πίθος , διὰ τὴν ἀπληστίαν ἀπεικάσας . 
τοὐναντίον δὴ οὗτος σοί , ὦ Καλλίκλεις , ἐνδείκνυται ὡς τῶν ἐν Ἅιδου—τὸ ἀιδὲς δὴ λέγων—οὗτοι ἀθλιώτατοι ἂν εἶεν , οἱ ἀμύητοι , καὶ φοροῖεν εἰς τὸν τετρημένον πίθον ὕδωρ ἑτέρῳ τοιούτῳ τετρημένῳ κοσκίνῳ . 
τὸ δὲ κόσκινον ἄρα λέγει , ὡς ἔφη ὁ πρὸς ἐμὲ λέγων , τὴν ψυχὴν εἶναι · τὴν δὲ ψυχὴν κοσκίνῳ ἀπῄκασεν τὴν τῶν ἀνοήτων ὡς τετρημένην , ἅτε οὐ δυναμένην στέγειν δῑ ἀπιστίαν τε καὶ λήθην . 
ταῦτ’ ἐπιεικῶς μέν ἐστιν ὑπό τι ἄτοπα , δηλοῖ μὴν ὃ ἐγὼ βούλομαί σοι ἐνδειξάμενος , ἐάν πως οἷός τε ὦ , πεῖσαι μεταθέσθαι , ἀντὶ τοῦ ἀπλήστως καὶ ἀκολάστως ἔχοντος βίου τὸν κοσμίως καὶ τοῖς ἀεὶ παροῦσιν ἱκανῶς καὶ ἐξαρκούντως ἔχοντα βίον ἑλέσθαι . 
ἀλλὰ πότερον πείθω τί σε καὶ μετατίθεσθαι εὐδαιμονεστέρους εἶναι τοὺς κοσμίους τῶν ἀκολάστων , ἢ οὐδ’ ἂν ἄλλα πολλὰ τοιαῦτα μυθολογῶ , οὐδέν τι μᾶλλον μεταθήσῃ ; 
Καλλίκλης τοῦτ’ ἀληθέστερον εἴρηκας , ὦ Σώκρατες . 
Σωκράτης φέρε δή , ἄλλην σοι εἰκόνα λέγω ἐκ τοῦ αὐτοῦ γυμνασίου τῇ νῦν . 
σκόπει γὰρ εἰ τοιόνδε λέγεις περὶ τοῦ βίου ἑκατέρου , τοῦ τε σώφρονος καὶ τοῦ ἀκολάστου , οἷον εἰ δυοῖν ἀνδροῖν ἑκατέρῳ πίθοι πολλοὶ εἶεν καὶ τῷ μὲν ἑτέρῳ ὑγιεῖς καὶ πλήρεις , ὁ μὲν οἴνου , ὁ δὲ μέλιτος , ὁ δὲ γάλακτος , καὶ ἄλλοι πολλοὶ πολλῶν , νάματα δὲ σπάνια καὶ χαλεπὰ ἑκάστου τούτων εἴη καὶ μετὰ πολλῶν πόνων καὶ χαλεπῶν ἐκποριζόμενα · ὁ μὲν οὖν ἕτερος πληρωσάμενος μήτ’ ἐποχετεύοι μήτε τι φροντίζοι , ἀλλ’ ἕνεκα τούτων ἡσυχίαν ἔχοι · τῷ δ’ ἑτέρῳ τὰ μὲν νάματα , ὥσπερ καὶ ἐκείνῳ , δυνατὰ μὲν πορίζεσθαι , χαλεπὰ δέ , τὰ δ’ ἀγγεῖα τετρημένα καὶ σαθρά , ἀναγκάζοιτο δ’ ἀεὶ καὶ νύκτα καὶ ἡμέραν πιμπλάναι αὐτά , ἢ τὰς ἐσχάτας λυποῖτο λύπας · ἆρα τοιούτου ἑκατέρου ὄντος τοῦ βίου , λέγεις τὸν τοῦ ἀκολάστου εὐδαιμονέστερον εἶναι ἢ τὸν τοῦ κοσμίου ; 
πείθω τί σε ταῦτα λέγων συγχωρῆσαι τὸν κόσμιον βίον τοῦ ἀκολάστου ἀμείνω εἶναι , ἢ οὐ πείθω ; 
Καλλίκλης οὐ πείθεις , ὦ Σώκρατες . 
τῷ μὲν γὰρ πληρωσαμένῳ ἐκείνῳ οὐκέτ’ ἔστιν ἡδονὴ οὐδεμία , ἀλλὰ τοῦτ’ ἔστιν , ὃ νυνδὴ ἐγὼ ἔλεγον , τὸ ὥσπερ λίθον ζῆν , ἐπειδὰν πληρώσῃ , μήτε χαίροντα ἔτι μήτε λυπούμενον . 
ἀλλ’ ἐν τούτῳ ἐστὶν τὸ ἡδέως ζῆν , ἐν τῷ ὡς πλεῖστον ἐπιρρεῖν . 
Σωκράτης οὐκοῦν ἀνάγκη γ’ , ἂν πολὺ ἐπιρρέῃ , πολὺ καὶ τὸ ἀπιὸν εἶναι , καὶ μεγάλ’ ἄττα τὰ τρήματα εἶναι ταῖς ἐκροαῖς ; 
Καλλίκλης πάνυ μὲν οὖν . 
Σωκράτης χαραδριοῦ τινα αὖ σὺ βίον λέγεις , ἀλλ’ οὐ νεκροῦ οὐδὲ λίθου . 
καί μοι λέγε · τὸ τοιόνδε λέγεις οἷον πεινῆν καὶ πεινῶντα ἐσθίειν ; 
Καλλίκλης ἔγωγε . 
Σωκράτης καὶ διψῆν γε καὶ διψῶντα πίνειν ; 
Καλλίκλης λέγω , καὶ τὰς ἄλλας ἐπιθυμίας ἁπάσας ἔχοντα καὶ δυνάμενον πληροῦντα χαίροντα εὐδαιμόνως ζῆν . 
Σωκράτης εὖγε , ὦ βέλτιστε · διατέλει γὰρ ὥσπερ ἤρξω , καὶ ὅπως μὴ ἀπαισχυνῇ . 
δεῖ δέ , ὡς ἔοικε , μηδ’ ἐμὲ ἀπαισχυνθῆναι . 
καὶ πρῶτον μὲν εἰπὲ εἰ καὶ ψωρῶντα καὶ κνησιῶντα , ἀφθόνως ἔχοντα τοῦ κνῆσθαι , κνώμενον διατελοῦντα τὸν βίον εὐδαιμόνως ἔστι ζῆν . 
Καλλίκλης ὡς ἄτοπος εἶ , ὦ Σώκρατες , καὶ ἀτεχνῶς δημηγόρος . 
Σωκράτης τοιγάρτοι , ὦ Καλλίκλεις , Πῶλον μὲν καὶ Γοργίαν καὶ ἐξέπληξα καὶ αἰσχύνεσθαι ἐποίησα , σὺ δὲ οὐ μὴ ἐκπλαγῇς οὐδὲ μὴ αἰσχυνθῇς · ἀνδρεῖος γὰρ εἶ . 
ἀλλ’ ἀποκρίνου μόνον . 
Καλλίκλης φημὶ τοίνυν καὶ τὸν κνώμενον ἡδέως ἂν βιῶναι . 
Σωκράτης οὐκοῦν εἴπερ ἡδέως , καὶ εὐδαιμόνως ; 
Καλλίκλης πάνυ γε . 
Σωκράτης πότερον εἰ τὴν κεφαλὴν μόνον κνησιῷ—ἢ ἔτι τί σε ἐρωτῶ ; 
ὅρα , ὦ Καλλίκλεις , τί ἀποκρινῇ , ἐάν τίς σε τὰ ἐχόμενα τούτοις ἐφεξῆς ἅπαντα ἐρωτᾷ . 
καὶ τούτων τοιούτων ὄντων κεφάλαιον , ὁ τῶν κιναίδων βίος , οὗτος οὐ δεινὸς καὶ αἰσχρὸς καὶ ἄθλιος ; 
ἢ τούτους τολμήσεις λέγειν εὐδαίμονας εἶναι , ἐὰν ἀφθόνως ἔχωσιν ὧν δέονται ; 
Καλλίκλης οὐκ αἰσχύνῃ εἰς τοιαῦτα ἄγων , ὦ Σώκρατες , τοὺς λόγους ; 
Σωκράτης ἦ γὰρ ἐγὼ ἄγω ἐνταῦθα , ὦ γενναῖε , ἢ ἐκεῖνος ὃς ἂν φῇ ἀνέδην οὕτω τοὺς χαίροντας , ὅπως ἂν χαίρωσιν , εὐδαίμονας εἶναι , καὶ μὴ διορίζηται τῶν ἡδονῶν ὁποῖαι ἀγαθαὶ καὶ κακαί ; 
ἀλλ’ ἔτι καὶ νῦν λέγε πότερον φὴ|ς εἶναι τὸ αὐτὸ ἡδὺ καὶ ἀγαθόν , ἢ εἶναί τι τῶν ἡδέων ὃ οὐκ ἔστιν ἀγαθόν ; 
Καλλίκλης ἵνα δή μοι μὴ ἀνομολογούμενος ᾖ ὁ λόγος , ἐὰν ἕτερον φήσω εἶναι , τὸ αὐτό φημι εἶναι . 
Σωκράτης διαφθείρεις , ὦ Καλλίκλεις , τοὺς πρώτους λόγους , καὶ οὐκ ἂν ἔτι μετ’ ἐμοῦ ἱκανῶς τὰ ὄντα ἐξετάζοις , εἴπερ παρὰ τὰ δοκοῦντα σαυτῷ ἐρεῖς . 
Καλλίκλης καὶ γὰρ σύ , ὦ Σώκρατες . 
Σωκράτης οὐ τοίνυν ὀρθῶς ποιῶ οὔτ’ ἐγώ , εἴπερ ποιῶ τοῦτο , οὔτε σύ . 
ἀλλ’ , ὦ μακάριε , ἄθρει μὴ οὐ τοῦτο ᾖ τὸ ἀγαθόν , τὸ πάντως χαίρειν · ταῦτά τε γὰρ τὰ νυνδὴ αἰνιχθέντα πολλὰ καὶ αἰσχρὰ φαίνεται συμβαίνοντα , εἰ τοῦτο οὕτως ἔχει , καὶ ἄλλα πολλά . 
Καλλίκλης ὡς σύ γε οἴει , ὦ Σώκρατες . 
Σωκράτης σὺ δὲ τῷ ὄντι , ὦ Καλλίκλεις , ταῦτα ἰσχυρίζῃ ; 
Καλλίκλης ἔγωγε . 
Σωκράτης ἐπιχειρῶμεν ἄρα τῷ λόγῳ ὡς σοῦ σπουδάζοντος ; 
Καλλίκλης πάνυ γε σφόδρα . 
Σωκράτης ἴθι δή μοι , ἐπειδὴ οὕτω δοκεῖ , διελοῦ τάδε · ἐπιστήμην που καλεῖς τι ; 
Καλλίκλης ἔγωγε . 
Σωκράτης οὐ καὶ ἀνδρείαν νυνδὴ ἔλεγές τινα εἶναι μετὰ ἐπιστήμης ; 
Καλλίκλης ἔλεγον γάρ . 
Σωκράτης ἄλλο τι οὖν ὡς ἕτερον τὴν ἀνδρείαν τῆς ἐπιστήμης δύο ταῦτα ἔλεγες ; 
Καλλίκλης σφόδρα γε . 
Σωκράτης τί δέ ; 
ἡδονὴν καὶ ἐπιστήμην ταὐτὸν ἢ ἕτερον ; 
Καλλίκλης ἕτερον δήπου , ὦ σοφώτατε σύ . 
Σωκράτης ἦ καὶ ἀνδρείαν ἑτέραν ἡδονῆς ; 
Καλλίκλης πῶς γὰρ οὔ ; 
Σωκράτης φέρε δὴ ὅπως μεμνησόμεθα ταῦτα , ὅτι Καλλικλῆς ἔφη Ἀχαρνεὺς ἡδὺ μὲν καὶ ἀγαθὸν ταὐτὸν εἶναι , ἐπιστήμην δὲ καὶ ἀνδρείαν καὶ ἀλλήλων καὶ τοῦ ἀγαθοῦ ἕτερον . 
Καλλίκλης 
Σωκράτης δέ γε ἡμῖν ὁ Ἀλωπεκῆθεν οὐχ ὁμολογεῖ ταῦτα . 
ἢ ὁμολογεῖ ; 
Σωκράτης οὐχ ὁμολογεῖ · οἶμαι δέ γε οὐδὲ Καλλικλῆς , ὅταν αὐτὸς αὑτὸν θεάσηται ὀρθῶς . 
εἰπὲ γάρ μοι , τοὺς εὖ πράττοντας τοῖς κακῶς πράττουσιν οὐ τοὐναντίον ἡγῇ πάθος πεπονθέναι ; 
Καλλίκλης ἔγωγε . 
Σωκράτης ἆρ’ οὖν , εἴπερ ἐναντία ἐστὶν ταῦτα ἀλλήλοις , ἀνάγκη περὶ αὐτῶν ἔχειν ὥσπερ περὶ ὑγιείας ἔχει καὶ νόσου ; 
οὐ γὰρ ἅμα δήπου ὑγιαίνει τε καὶ νοσεῖ ὁ ἄνθρωπος , οὐδὲ ἅμα ἀπαλλάττεται ὑγιείας τε καὶ νόσου . 
Καλλίκλης πῶς λέγεις ; 
Σωκράτης οἷον περὶ ὅτου βούλει τοῦ σώματος ἀπολαβὼν σκόπει . 
νοσεῖ που ἄνθρωπος ὀφθαλμούς , ᾧ ὄνομα ὀφθαλμία ; 
Καλλίκλης πῶς γὰρ οὔ ; 
Σωκράτης οὐ δήπου καὶ ὑγιαίνει γε ἅμα τοὺς αὐτούς ; 
Καλλίκλης οὐδ’ ὁπωστιοῦν . 
Σωκράτης τί δὲ ὅταν τῆς ὀφθαλμίας ἀπαλλάττηται ; 
ἆρα τότε καὶ τῆς ὑγιείας ἀπαλλάττεται τῶν ὀφθαλμῶν καὶ τελευτῶν ἅμα ἀμφοτέρων ἀπήλλακται ; 
Καλλίκλης ἥκιστά γε . 
Σωκράτης θαυμάσιον γὰρ οἶμαι καὶ ἄλογον γίγνεται · ἦ γάρ ; 
Καλλίκλης σφόδρα γε . 
Σωκράτης ἀλλ’ ἐν μέρει οἶμαι ἑκάτερον καὶ λαμβάνει καὶ ἀπολλύει ; 
Καλλίκλης φημί . 
Σωκράτης οὐκοῦν καὶ ἰσχὺν καὶ ἀσθένειαν ὡσαύτως ; 
Καλλίκλης ναί . 
Σωκράτης καὶ τάχος καὶ βραδυτῆτα ; 
Καλλίκλης πάνυ γε . 
Σωκράτης ἦ καὶ τἀγαθὰ καὶ τὴν εὐδαιμονίαν καὶ τἀναντία τούτων , κακά τε καὶ ἀθλιότητα , ἐν μέρει λαμβάνει καὶ ἐν μέρει ἀπαλλάττεται ἑκατέρου ; 
Καλλίκλης πάντως δήπου . 
Σωκράτης ἐὰν εὕρωμεν ἄρα ἄττα ὧν ἅμα τε ἀπαλλάττεται ἄνθρωπος καὶ ἅμα ἔχει , δῆλον ὅτι ταῦτά γε οὐκ ἂν εἴη τό τε ἀγαθὸν καὶ τὸ κακόν . 
ὁμολογοῦμεν ταῦτα ; 
καὶ εὖ μάλα σκεψάμενος ἀποκρίνου . 
Καλλίκλης ἀλλ’ ὑπερφυῶς ὡς ὁμολογῶ . 
Σωκράτης ἴθι δὴ ἐπὶ τὰ ἔμπροσθεν ὡμολογημένα . 
τὸ πεινῆν ἔλεγες πότερον ἡδὺ ἢ ἀνιαρὸν εἶναι ; 
αὐτὸ λέγω τὸ πεινῆν . 
Καλλίκλης ἀνιαρὸν ἔγωγε · τὸ μέντοι πεινῶντα ἐσθίειν ἡδὺ λέγω . 
Σωκράτης μανθάνω · ἀλλ’ οὖν τό γε πεινῆν αὐτὸ ἀνιαρόν . 
ἢ οὐχί ; 
Καλλίκλης φημί . 
Σωκράτης οὐκοῦν καὶ τὸ διψῆν ; 
Καλλίκλης σφόδρα γε . 
Σωκράτης πότερον οὖν ἔτι πλείω ἐρωτῶ , ἢ ὁμολογεῖς ἅπασαν ἔνδειαν καὶ ἐπιθυμίαν ἀνιαρὸν εἶναι ; 
Καλλίκλης ὁμολογῶ , ἀλλὰ μὴ ἐρώτα . 
Σωκράτης εἶεν · διψῶντα δὲ δὴ πίνειν ἄλλο τι ἢ ἡδὺ φὴ|ς εἶναι ; 
Καλλίκλης ἔγωγε . 
Σωκράτης οὐκοῦν τούτου οὗ λέγεις τὸ μὲν διψῶντα λυπούμενον δήπου ἐστίν ; 
Καλλίκλης ναί . 
Σωκράτης τὸ δὲ πίνειν πλήρωσίς τε τῆς ἐνδείας καὶ ἡδονή ; 
Καλλίκλης ναί . 
Σωκράτης οὐκοῦν κατὰ τὸ πίνειν χαίρειν λέγεις ; 
Καλλίκλης μάλιστα . 
Σωκράτης διψῶντά γε . 
Καλλίκλης φημί . 
Σωκράτης λυπούμενον ; 
Καλλίκλης ναί . 
Σωκράτης αἰσθάνῃ οὖν τὸ συμβαῖνον , ὅτι λυπούμενον χαίρειν λέγεις ἅμα , ὅταν διψῶντα πίνειν λέγῃς ; 
ἢ οὐχ ἅμα τοῦτο γίγνεται κατὰ τὸν αὐτὸν τόπον καὶ χρόνον εἴτε ψυχῆς εἴτε σώματος βούλει ; 
οὐδὲν γὰρ οἶμαι διαφέρει . 
ἔστι ταῦτα ἢ οὔ ; 
Καλλίκλης ἔστιν . 
Σωκράτης ἀλλὰ μὴν εὖ γε πράττοντα κακῶς πράττειν ἅμα ἀδύνατον φὴ|ς εἶναι . 
Καλλίκλης φημὶ γάρ . 
Σωκράτης ἀνιώμενον δέ γε χαίρειν δυνατὸν ὡμολόγηκας . 
Καλλίκλης φαίνεται . 
Σωκράτης οὐκ ἄρα τὸ χαίρειν ἐστὶν εὖ πράττειν οὐδὲ τὸ ἀνιᾶσθαι κακῶς , ὥστε ἕτερον γίγνεται τὸ ἡδὺ τοῦ ἀγαθοῦ . 
Καλλίκλης οὐκ οἶδ’ ἅττα σοφίζῃ , ὦ Σώκρατες . 
Σωκράτης οἶσθα , ἀλλὰ ἀκκίζῃ , ὦ Καλλίκλεις · καὶ πρόιθί γε ἔτι εἰς τὸ ἔμπροσθεν , [ὅτι ἔχων ληρεῖς] 
ἵνα εἰδῇς ὡς σοφὸς ὤν με νουθετεῖς . 
οὐχ ἅμα διψῶν τε ἕκαστος ἡμῶν πέπαυται καὶ ἅμα ἡδόμενος διὰ τοῦ πίνειν ; 
Καλλίκλης οὐκ οἶδα ὅτι λέγεις . 
Γοργίας μηδαμῶς , ὦ Καλλίκλεις , ἀλλ’ ἀποκρίνου καὶ ἡμῶν ἕνεκα , ἵνα περανθῶσιν οἱ λόγοι . 
Καλλίκλης ἀλλ’ ἀεὶ τοιοῦτός ἐστιν Σωκράτης , ὦ Γοργία · σμικρὰ καὶ ὀλίγου ἄξια ἀνερωτᾷ καὶ ἐξελέγχει . 
Γοργίας ἀλλὰ τί σοὶ διαφέρει ; 
πάντως οὐ σὴ αὕτη ἡ τιμή , ὦ Καλλίκλεις · ἀλλ’ ὑπόσχες Σωκράτει ἐξελέγξαι ὅπως ἂν βούληται . 
Καλλίκλης 
Ἐρώτα δὴ σὺ τὰ σμικρά τε καὶ στενὰ ταῦτα , ἐπείπερ Γοργίᾳ δοκεῖ οὕτως . 
Σωκράτης εὐδαίμων εἶ , ὦ Καλλίκλεις , ὅτι τὰ μεγάλα μεμύησαι πρὶν τὰ σμικρά · ἐγὼ δ’ οὐκ ᾤμην θεμιτὸν εἶναι . 
ὅθεν οὖν ἀπέλιπες ἀποκρίνου , εἰ οὐχ ἅμα παύεται διψῶν ἕκαστος ἡμῶν καὶ ἡδόμενος . 
Καλλίκλης φημί . 
Σωκράτης οὐκοῦν καὶ πεινῶν καὶ τῶν ἄλλων ἐπιθυμιῶν καὶ ἡδονῶν ἅμα παύεται ; 
Καλλίκλης ἔστι ταῦτα . 
Σωκράτης οὐκοῦν καὶ τῶν λυπῶν καὶ τῶν ἡδονῶν ἅμα παύεται ; 
Καλλίκλης ναί . 
Σωκράτης ἀλλὰ μὴν τῶν ἀγαθῶν γε καὶ κακῶν οὐχ ἅμα παύεται , ὡς σὺ ὡμολόγεις · νῦν δὲ οὐχ ὁμολογεῖς ; 
Καλλίκλης ἔγωγε · τί οὖν δή ; 
Σωκράτης ὅτι οὐ τὰ αὐτὰ γίγνεται , ὦ φίλε , τἀγαθὰ τοῖς ἡδέσιν οὐδὲ τὰ κακὰ τοῖς ἀνιαροῖς . 
τῶν μὲν γὰρ ἅμα παύεται , τῶν δὲ οὔ , ὡς ἑτέρων ὄντων · πῶς οὖν ταὐτὰ ἂν εἴη τὰ ἡδέα τοῖς ἀγαθοῖς ἢ τὰ ἀνιαρὰ τοῖς κακοῖς ; 
ἐὰν δὲ βούλῃ , καὶ τῇδε ἐπίσκεψαι (οἶμαι γάρ σοι οὐδὲ ταύτῃ ὁμολογεῖσθαι · ἄθρει δἔ 
τοὺς ἀγαθοὺς οὐχὶ ἀγαθῶν παρουσίᾳ ἀγαθοὺς καλεῖς , ὥσπερ τοὺς καλοὺς οἷς ἂν κάλλος παρῇ ; 
Καλλίκλης ἔγωγε . 
Σωκράτης τί δέ ; 
ἀγαθοὺς ἄνδρας καλεῖς ἄφρονας καὶ δειλούς ; 
οὐ γὰρ ἄρτι γε , ἀλλὰ τοὺς ἀνδρείους καὶ φρονίμους ἔλεγες · ἢ οὐ τούτους ἀγαθοὺς καλεῖς ; 
Καλλίκλης πάνυ μὲν οὖν . 
Σωκράτης τί δέ ; 
παῖδα ἀνόητον χαίροντα ἤδη εἶδες ; 
Καλλίκλης ἔγωγε . 
Σωκράτης ἄνδρα δὲ οὔπω εἶδες ἀνόητον χαίροντα ; 
Καλλίκλης οἶμαι ἔγωγε · ἀλλὰ τί τοῦτο ; 
Σωκράτης οὐδέν · ἀλλ’ ἀποκρίνου . 
Καλλίκλης εἶδον . 
Σωκράτης τί δέ ; 
νοῦν ἔχοντα λυπούμενον καὶ χαίροντα ; 
Καλλίκλης φημί . 
Σωκράτης πότεροι δὲ μᾶλλον χαίρουσι καὶ λυποῦνται , οἱ φρόνιμοι ἢ οἱ ἄφρονες ; 
Καλλίκλης οἶμαι ἔγωγε οὐ πολύ τι διαφέρειν . 
Σωκράτης ἀλλ’ ἀρκεῖ καὶ τοῦτο . 
ἐν πολέμῳ δὲ ἤδη εἶδες ἄνδρα δειλόν ; 
Καλλίκλης πῶς γὰρ οὔ ; 
Σωκράτης τί οὖν ; 
ἀπιόντων τῶν πολεμίων πότεροί σοι ἐδόκουν μᾶλλον χαίρειν , οἱ δειλοὶ ἢ οἱ ἀνδρεῖοι ; 
Καλλίκλης ἀμφότεροι ἔμοιγε 
[μᾶλλον] · εἰ δὲ μή , παραπλησίως γε . 
Σωκράτης οὐδὲν διαφέρει . 
χαίρουσιν δ’ οὖν καὶ οἱ δειλοί ; 
Καλλίκλης σφόδρα γε . 
Σωκράτης καὶ οἱ ἄφρονες , ὡς ἔοικεν . 
Καλλίκλης ναί . 
Σωκράτης προσιόντων δὲ οἱ δειλοὶ μόνον λυποῦνται ἢ καὶ οἱ ἀνδρεῖοι ; 
Καλλίκλης ἀμφότεροι . 
Σωκράτης ἆρα ὁμοίως ; 
Καλλίκλης μᾶλλον ἴσως οἱ δειλοί . 
Σωκράτης ἀπιόντων δ’ οὐ μᾶλλον χαίρουσιν ; 
Καλλίκλης ἴσως . 
Σωκράτης οὐκοῦν λυποῦνται μὲν καὶ χαίρουσιν καὶ οἱ ἄφρονες καὶ οἱ φρόνιμοι καὶ οἱ δειλοὶ καὶ οἱ ἀνδρεῖοι παραπλησίως , ὡς σὺ φῄς , μᾶλλον δὲ οἱ δειλοὶ τῶν ἀνδρείων ; 
Καλλίκλης φημί . 
Σωκράτης ἀλλὰ μὴν οἵ γε φρόνιμοι καὶ οἱ ἀνδρεῖοι ἀγαθοί , οἱ δὲ δειλοὶ καὶ ἄφρονες κακοί ; 
Καλλίκλης ναί . 
Σωκράτης παραπλησίως ἄρα χαίρουσιν καὶ λυποῦνται οἱ ἀγαθοὶ καὶ οἱ κακοί ; 
Καλλίκλης φημί . 
Σωκράτης ἆρ’ οὖν παραπλησίως εἰσὶν ἀγαθοὶ καὶ κακοὶ οἱ ἀγαθοί τε καὶ οἱ κακοί ; 
ἢ καὶ ἔτι μᾶλλον ἀγαθοὶ [οἱ ἀγαθοὶ καὶ οἱ κακοί] 
εἰσιν οἱ κακοί ; 
Καλλίκλης ἀλλὰ μὰ Δί’ οὐκ οἶδ’ ὅτι λέγεις . 
Σωκράτης οὐκ οἶσθ’ ὅτι τοὺς ἀγαθοὺς ἀγαθῶν φὴ|ς παρουσίᾳ εἶναι ἀγαθούς , καὶ κακοὺς δὲ κακῶν ; 
τὰ δὲ ἀγαθὰ εἶναι τὰς ἡδονάς , κακὰ δὲ τὰς ἀνίας ; 
Καλλίκλης ἔγωγε . 
Σωκράτης οὐκοῦν τοῖς χαίρουσιν πάρεστιν τἀγαθά , αἱ ἡδοναί , εἴπερ χαίρουσιν ; 
Καλλίκλης πῶς γὰρ οὔ ; 
Σωκράτης οὐκοῦν ἀγαθῶν παρόντων ἀγαθοί εἰσιν οἱ χαίροντες ; 
Καλλίκλης ναί . 
Σωκράτης τί δέ ; 
τοῖς ἀνιωμένοις οὐ πάρεστιν τὰ κακά , αἱ λῦπαι ; 
Καλλίκλης πάρεστιν . 
Σωκράτης κακῶν δέ γε παρουσίᾳ φὴ|ς σὺ εἶναι κακοὺς τοὺς κακούς · ἢ οὐκέτι φῄς ; 
Καλλίκλης ἔγωγε . 
Σωκράτης ἀγαθοὶ ἄρα οἳ ἂν χαίρωσι , κακοὶ δὲ οἳ ἂν ἀνιῶνται ; 
Καλλίκλης πάνυ γε . 
Σωκράτης οἳ μέν γε μᾶλλον μᾶλλον , οἳ δ’ ἧττον ἧττον , οἳ δὲ παραπλησίως παραπλησίως ; 
Καλλίκλης ναί . 
Σωκράτης οὐκοῦν φὴ|ς παραπλησίως χαίρειν καὶ λυπεῖσθαι τοὺς φρονίμους καὶ τοὺς ἄφρονας καὶ τοὺς δειλοὺς καὶ τοὺς ἀνδρείους , ἢ καὶ μᾶλλον ἔτι τοὺς δειλούς ; 
Καλλίκλης ἔγωγε . 
Σωκράτης συλλόγισαι δὴ κοινῇ μετ’ ἐμοῦ τί ἡμῖν συμβαίνει ἐκ τῶν ὡμολογημένων · καὶ δὶς γάρ τοι καὶ τρίς φασιν καλὸν εἶναι τὰ καλὰ λέγειν τε καὶ ἐπισκοπεῖσθαι . 
ἀγαθὸν μὲν εἶναι τὸν φρόνιμον καὶ ἀνδρεῖόν φαμεν . 
ἦ γάρ ; 
Καλλίκλης ναί . 
Σωκράτης κακὸν δὲ τὸν ἄφρονα καὶ δειλόν ; 
Καλλίκλης πάνυ γε . 
Σωκράτης ἀγαθὸν δὲ αὖ τὸν χαίροντα ; 
Καλλίκλης ναί . 
Σωκράτης κακὸν δὲ τὸν ἀνιώμενον ; 
Καλλίκλης ἀνάγκη . 
Σωκράτης ἀνιᾶσθαι δὲ καὶ χαίρειν τὸν ἀγαθὸν καὶ κακὸν ὁμοίως , ἴσως δὲ καὶ μᾶλλον τὸν κακόν ; 
Καλλίκλης ναί . 
Σωκράτης οὐκοῦν ὁμοίως γίγνεται κακὸς καὶ ἀγαθὸς τῷ ἀγαθῷ ἢ καὶ μᾶλλον ἀγαθὸς ὁ κακός ; 
οὐ ταῦτα συμβαίνει καὶ τὰ πρότερα ἐκεῖνα , ἐάν τις ταὐτὰ φῇ ἡδέα τε καὶ ἀγαθὰ εἶναι ; 
οὐ ταῦτα ἀνάγκη , ὦ Καλλίκλεις ; 
Καλλίκλης πάλαι τοί σου ἀκροῶμαι , ὦ Σώκρατες , καθομολογῶν , ἐνθυμούμενος ὅτι , κἂν παίζων τίς σοι ἐνδῷ ὁτιοῦν , τούτου ἅσμενος ἔχῃ ὥσπερ τὰ μειράκια . 
ὡς δὴ σὺ οἴει ἐμὲ ἢ καὶ ἄλλον ὁντινοῦν ἀνθρώπων οὐχ ἡγεῖσθαι τὰς μὲν βελτίους ἡδονάς , τὰς δὲ χείρους . 
Σωκράτης ἰοῦ ἰοῦ , ὦ Καλλίκλεις , ὡς πανοῦργος εἶ καί μοι ὥσπερ παιδὶ χρῇ , τοτὲ μὲν τὰ αὐτὰ φάσκων οὕτως ἔχειν , τοτὲ δὲ ἑτέρως , ἐξαπατῶν με . 
καίτοι οὐκ ᾤμην γε κατ’ ἀρχὰς ὑπὸ σοῦ ἑκόντος εἶναι ἐξαπατηθήσεσθαι , ὡς ὄντος φίλου · νῦν δὲ ἐψεύσθην , καὶ ὡς ἔοικεν ἀνάγκη μοι κατὰ τὸν παλαιὸν λόγον τὸ παρὸν εὖ ποιεῖν καὶ τοῦτο δέχεσθαι τὸ διδόμενον παρὰ σοῦ . 
ἔστιν δὲ δή , ὡς ἔοικεν , ὃ νῦν λέγεις , ὅτι ἡδοναί τινές εἰσιν αἱ μὲν ἀγαθαί , αἱ δὲ κακαί · ἦ γάρ ; 
Καλλίκλης ναί . 
Σωκράτης ἆρ’ οὖν ἀγαθαὶ μὲν αἱ ὠφέλιμοι , κακαὶ δὲ αἱ βλαβεραί ; 
Καλλίκλης πάνυ γε . 
Σωκράτης ὠφέλιμοι δέ γε αἱ ἀγαθόν τι ποιοῦσαι , κακαὶ δὲ αἱ κακόν τι ; 
Καλλίκλης φημί . 
Σωκράτης ἆρ’ οὖν τὰς τοιάσδε λέγεις , οἷον κατὰ τὸ σῶμα ἃς νυνδὴ ἐλέγομεν ἐν τῷ ἐσθίειν καὶ πίνειν ἡδονάς , ἦ ἄρα τούτων αἱ μὲν ὑγίειαν ποιοῦσαι ἐν τῷ σώματι , ἢ ἰσχὺν ἢ ἄλλην τινὰ ἀρετὴν τοῦ σώματος , αὗται μὲν ἀγαθαί , αἱ δὲ τἀναντία τούτων κακαί ; 
Καλλίκλης πάνυ γε . 
Σωκράτης οὐκοῦν καὶ λῦπαι ὡσαύτως αἱ μὲν χρησταί εἰσιν , αἱ δὲ πονηραί ; 
Καλλίκλης πῶς γὰρ οὔ ; 
Σωκράτης οὐκοῦν τὰς μὲν χρηστὰς καὶ ἡδονὰς καὶ λύπας καὶ αἱρετέον ἐστὶν καὶ πρακτέον ; 
Καλλίκλης πάνυ γε . 
Σωκράτης τὰς δὲ πονηρὰς οὔ ; 
Καλλίκλης δῆλον δή . 
Σωκράτης ἕνεκα γάρ που τῶν ἀγαθῶν ἅπαντα ἡμῖν ἔδοξεν πρακτέον εἶναι , εἰ μνημονεύεις , ἐμοί τε καὶ Πώλῳ . 
ἆρα καὶ σοὶ συνδοκεῖ οὕτω , τέλος εἶναι ἁπασῶν τῶν πράξεων τὸ ἀγαθόν , καὶ ἐκείνου ἕνεκα δεῖν πάντα τἆλλα πράττεσθαι ἀλλ’ οὐκ ἐκεῖνο τῶν ἄλλων ; 
σύμψηφος ἡμῖν εἶ καὶ σὺ ἐκ τρίτων ; 
Καλλίκλης ἔγωγε . 
Σωκράτης τῶν ἀγαθῶν ἄρα ἕνεκα δεῖ καὶ τἆλλα καὶ τὰ ἡδέα πράττειν , ἀλλ’ οὐ τἀγαθὰ τῶν ἡδέων . 
Καλλίκλης πάνυ γε . 
Σωκράτης ἆρ’ οὖν παντὸς ἀνδρός ἐστιν ἐκλέξασθαι ποῖα ἀγαθὰ τῶν ἡδέων ἐστὶν καὶ ὁποῖα κακά , ἢ τεχνικοῦ δεῖ εἰς ἕκαστον ; 
Καλλίκλης τεχνικοῦ . 
Σωκράτης ἀναμνησθῶμεν δὴ ὧν αὖ ἐγὼ πρὸς Πῶλον καὶ Γοργίαν ἐτύγχανον λέγων . 
ἔλεγον γὰρ αὖ , εἰ μνημονεύεις , ὅτι εἶεν παρασκευαὶ αἱ μὲν μέχρι ἡδονῆς , αὐτὸ τοῦτο μόνον παρασκευάζουσαι , ἀγνοοῦσαι δὲ τὸ βέλτιον καὶ τὸ χεῖρον , αἱ δὲ γιγνώσκουσαι ὅτι τε ἀγαθὸν καὶ ὅτι κακόν · καὶ ἐτίθην τῶν μὲν περὶ τὰς ἡδονὰς τὴν μαγειρικὴν ἐμπειρίαν ἀλλὰ οὐ τέχνην , τῶν δὲ περὶ τὸ ἀγαθὸν τὴν ἰατρικὴν τέχνην . 
καὶ πρὸς Φιλίου , ὦ Καλλίκλεις , μήτε αὐτὸς οἴου δεῖν πρὸς ἐμὲ παίζειν μηδ’ ὅτι ἂν τύχῃς παρὰ τὰ δοκοῦντα ἀποκρίνου , μήτ’ αὖ τὰ παρ’ ἐμοῦ οὕτως ἀποδέχου ὡς παίζοντος · ὁρᾷς γὰρ ὅτι περὶ τούτου ἡμῖν εἰσιν οἱ λόγοι , οὗ τί ἂν μᾶλλον σπουδάσειέ τις καὶ σμικρὸν νοῦν ἔχων ἄνθρωπος , ἢ τοῦτο , ὅντινα χρὴ τρόπον ζῆν , πότερον ἐπὶ ὃν σὺ παρακαλεῖς ἐμέ , τὰ τοῦ ἀνδρὸς δὴ ταῦτα πράττοντα , λέγοντά τε ἐν τῷ δήμῳ καὶ ῥητορικὴν ἀσκοῦντα καὶ πολιτευόμενον τοῦτον τὸν τρόπον ὃν ὑμεῖς νῦν πολιτεύεσθε , ἢ [ἐπὶ] 
τόνδε τὸν βίον τὸν ἐν φιλοσοφίᾳ , καὶ τί ποτ’ ἐστὶν οὗτος ἐκείνου διαφέρων . 
ἴσως οὖν βέλτιστόν ἐστιν , ὡς ἄρτι ἐγὼ ἐπεχείρησα , διαιρεῖσθαι , διελομένους δὲ καὶ ὁμολογήσαντας ἀλλήλοις , εἰ ἔστιν τούτω διττὼ τὼ βίω , σκέψασθαι τί τε διαφέρετον ἀλλήλοιν καὶ ὁπότερον βιωτέον αὐτοῖν . 
ἴσως οὖν οὔπω οἶσθα τί λέγω . 
Καλλίκλης οὐ δῆτα . 
Σωκράτης ἀλλ’ ἐγώ σοι σαφέστερον ἐρῶ . 
ἐπειδὴ ὡμολογήκαμεν ἐγώ τε καὶ σὺ εἶναι μέν τι ἀγαθόν , εἶναι δέ τι ἡδύ , ἕτερον δὲ τὸ ἡδὺ τοῦ ἀγαθοῦ , ἑκατέρου δὲ αὐτοῖν μελέτην τινὰ εἶναι καὶ παρασκευὴν τῆς κτήσεως , τὴν μὲν τοῦ ἡδέος θήραν , τὴν δὲ τοῦ ἀγαθοῦ—αὐτὸ δέ μοι τοῦτο πρῶτον ἢ σύμφαθι ἢ μή . 
σύμφῃς ; 
Καλλίκλης οὕτως φημί . 
Σωκράτης ἴθι δή , ἃ καὶ πρὸς τούσδε ἐγὼ ἔλεγον , διομολόγησαί μοι , εἰ ἄρα σοι ἔδοξα τότε ἀληθῆ λέγειν . 
ἔλεγον δέ που ὅτι ἡ μὲν ὀψοποιικὴ οὔ μοι δοκεῖ τέχνη εἶναι ἀλλ’ ἐμπειρία , ἡ δ’ ἰατρική , λέγων ὅτι ἡ μὲν τούτου οὗ θεραπεύει καὶ τὴν φύσιν ἔσκεπται καὶ τὴν αἰτίαν ὧν πράττει , καὶ λόγον ἔχει τούτων ἑκάστου δοῦναι , ἡ ἰατρική · ἡ δ’ ἑτέρα τῆς ἡδονῆς , πρὸς ἣν ἡ θεραπεία αὐτῇ ἐστιν ἅπασα , κομιδῇ ἀτέχνως ἐπ’ αὐτὴν ἔρχεται , οὔτε τι τὴν φύσιν σκεψαμένη τῆς ἡδονῆς οὔτε τὴν αἰτίαν , ἀλόγως τε παντάπασιν ὡς ἔπος εἰπεῖν οὐδὲν διαριθμησαμένη , τριβῇ καὶ ἐμπειρίᾳ μνήμην μόνον σῳζομένη τοῦ εἰωθότος γίγνεσθαι , ᾧ δὴ καὶ πορίζεται τὰς ἡδονάς . 
ταῦτ’ οὖν πρῶτον σκόπει εἰ δοκεῖ σοι ἱκανῶς λέγεσθαι , καὶ εἶναί τινες καὶ περὶ ψυχὴν τοιαῦται ἄλλαι πραγματεῖαι , αἱ μὲν τεχνικαί , προμήθειάν τινα ἔχουσαι τοῦ βελτίστου περὶ τὴν ψυχήν , αἱ δὲ τούτου μὲν ὀλιγωροῦσαι , ἐσκεμμέναι δ’ αὖ , ὥσπερ ἐκεῖ , τὴν ἡδονὴν μόνον τῆς ψυχῆς , τίνα ἂν αὐτῇ τρόπον γίγνοιτο , ἥτις δὲ ἢ βελτίων ἢ χείρων τῶν ἡδονῶν , οὔτε σκοπούμεναι οὔτε μέλον αὐταῖς ἄλλο ἢ χαρίζεσθαι μόνον , εἴτε βέλτιον εἴτε χεῖρον . 
ἐμοὶ μὲν γάρ , ὦ Καλλίκλεις , δοκοῦσίν τε εἶναι , καὶ ἔγωγέ φημι τὸ τοιοῦτον κολακείαν εἶναι καὶ περὶ σῶμα καὶ περὶ ψυχὴν καὶ περὶ ἄλλο ὅτου ἄν τις τὴν ἡδονὴν θεραπεύῃ , ἀσκέπτως ἔχων τοῦ ἀμείνονός τε καὶ τοῦ χείρονος · σὺ δὲ δὴ πότερον συγκατατίθεσαι ἡμῖν περὶ τούτων τὴν αὐτὴν δόξαν ἢ ἀντίφῃς ; 
Καλλίκλης οὐκ ἔγωγε , ἀλλὰ συγχωρῶ , ἵνα σοι καὶ περανθῇ ὁ λόγος καὶ Γοργίᾳ τῷδε χαρίσωμαι . 
Σωκράτης πότερον δὲ περὶ μὲν μίαν ψυχὴν ἔστιν τοῦτο , περὶ δὲ δύο καὶ πολλὰς οὐκ ἔστιν ; 
Καλλίκλης οὔκ , ἀλλὰ καὶ περὶ δύο καὶ περὶ πολλάς . 
Σωκράτης οὐκοῦν καὶ ἁθρόαις ἅμα χαρίζεσθαι ἔστι , μηδὲν σκοπούμενον τὸ βέλτιστον ; 
Καλλίκλης οἶμαι ἔγωγε . 
Σωκράτης ἔχεις οὖν εἰπεῖν αἵτινές εἰσιν αἱ ἐπιτηδεύσεις αἱ τοῦτο ποιοῦσαι ; 
μᾶλλον δέ , εἰ βούλει , ἐμοῦ ἐρωτῶντος , ἣ μὲν ἄν σοι δοκῇ τούτων εἶναι , φάθι , ἣ δ’ ἂν μή , μὴ φάθι . 
πρῶτον δὲ σκεψώμεθα τὴν αὐλητικήν . 
οὐ δοκεῖ σοι τοιαύτη τις εἶναι , ὦ Καλλίκλεις , τὴν ἡδονὴν ἡμῶν μόνον διώκειν , ἄλλο δ’ οὐδὲν φροντίζειν ; 
Καλλίκλης ἔμοιγε δοκεῖ . 
Σωκράτης οὐκοῦν καὶ αἱ τοιαίδε ἅπασαι , οἷον ἡ κιθαριστικὴ ἡ ἐν τοῖς ἀγῶσιν ; 
Καλλίκλης ναί . 
Σωκράτης τί δὲ ἡ τῶν χορῶν διδασκαλία καὶ ἡ τῶν διθυράμβων ποίησις ; 
οὐ τοιαύτη τίς σοι καταφαίνεται ; 
ἢ ἡγῇ τι φροντίζειν Κινησίαν τὸν Μέλητος , ὅπως ἐρεῖ τι τοιοῦτον ὅθεν ἂν οἱ ἀκούοντες βελτίους γίγνοιντο , ἢ ὅτι μέλλει χαριεῖσθαι τῷ ὄχλῳ τῶν θεατῶν ; 
Καλλίκλης δῆλον δὴ τοῦτό γε , ὦ Σώκρατες , Κινησίου γε πέρι . 
Σωκράτης τί δὲ ὁ πατὴρ αὐτοῦ Μέλης ; 
ἦ πρὸς τὸ βέλτιστον βλέπων ἐδόκει σοι κιθαρῳδεῖν ; 
ἢ ἐκεῖνος μὲν οὐδὲ πρὸς τὸ ἥδιστον ; 
ἠνία γὰρ ᾄδων τοὺς θεατάς . 
ἀλλὰ δὴ σκόπει · οὐχὶ ἥ τε κιθαρῳδικὴ δοκεῖ σοι πᾶσα καὶ ἡ τῶν διθυράμβων ποίησις ἡδονῆς χάριν ηὑρῆσθαι ; 
Καλλίκλης ἔμοιγε . 
Σωκράτης τί δὲ δὴ ἡ σεμνὴ αὕτη καὶ θαυμαστή , ἡ τῆς τραγῳδίας ποίησις , ἐφ’ ᾧ ἐσπούδακεν ; 
πότερόν ἐστιν αὐτῆς τὸ ἐπιχείρημα καὶ ἡ σπουδή , ὡς σοὶ δοκεῖ , χαρίζεσθαι τοῖς θεαταῖς μόνον , ἢ καὶ διαμάχεσθαι , ἐάν τι αὐτοῖς ἡδὺ μὲν ᾖ καὶ κεχαρισμένον , πονηρὸν δέ , ὅπως τοῦτο μὲν μὴ ἐρεῖ , εἰ δέ τι τυγχάνει ἀηδὲς καὶ ὠφέλιμον , τοῦτο δὲ καὶ λέξει καὶ ᾄσεται , ἐάντε χαίρωσιν ἐάντε μή ; 
ποτέρως σοι δοκεῖ παρεσκευάσθαι ἡ τῶν τραγῳδιῶν ποίησις ; 
Καλλίκλης δῆλον δὴ τοῦτό γε , ὦ Σώκρατες , ὅτι πρὸς τὴν ἡδονὴν μᾶλλον ὥρμηται καὶ τὸ χαρίζεσθαι τοῖς θεαταῖς . 
Σωκράτης οὐκοῦν τὸ τοιοῦτον , ὦ Καλλίκλεις , ἔφαμεν νυνδὴ κολακείαν εἶναι ; 
Καλλίκλης πάνυ γε . 
Σωκράτης φέρε δή , εἴ τις περιέλοι τῆς ποιήσεως πάσης τό τε μέλος καὶ τὸν ῥυθμὸν καὶ τὸ μέτρον , ἄλλο τι ἢ λόγοι γίγνονται τὸ λειπόμενον ; 
Καλλίκλης ἀνάγκη . 
Σωκράτης οὐκοῦν πρὸς πολὺν ὄχλον καὶ δῆμον οὗτοι λέγονται οἱ λόγοι ; 
Καλλίκλης φημί . 
Σωκράτης δημηγορία ἄρα τίς ἐστιν ἡ ποιητική . 
Καλλίκλης φαίνεται . 
Σωκράτης οὐκοῦν ῥητορικὴ δημηγορία ἂν εἴη · ἢ οὐ ῥητορεύειν δοκοῦσί σοι οἱ ποιηταὶ ἐν τοῖς θεάτροις ; 
Καλλίκλης ἔμοιγε . 
Σωκράτης νῦν ἄρα ἡμεῖς ηὑρήκαμεν ῥητορικήν τινα πρὸς δῆμον τοιοῦτον οἷον παίδων τε ὁμοῦ καὶ γυναικῶν καὶ ἀνδρῶν , καὶ δούλων καὶ ἐλευθέρων , ἣν οὐ πάνυ ἀγάμεθα · κολακικὴν γὰρ αὐτήν φαμεν εἶναι . 
Καλλίκλης πάνυ γε . 
Σωκράτης εἶεν · τί δὲ ἡ πρὸς τὸν Ἀθηναίων δῆμον ῥητορικὴ καὶ τοὺς ἄλλους τοὺς ἐν ταῖς πόλεσιν δήμους τοὺς τῶν ἐλευθέρων ἀνδρῶν , τί ποτε ἡμῖν αὕτη ἐστίν ; 
πότερόν σοι δοκοῦσιν πρὸς τὸ βέλτιστον ἀεὶ λέγειν οἱ ῥήτορες , τούτου στοχαζόμενοι , ὅπως οἱ πολῖται ὡς βέλτιστοι ἔσονται διὰ τοὺς αὑτῶν λόγους , ἢ καὶ οὗτοι πρὸς τὸ χαρίζεσθαι τοῖς πολίταις ὡρμημένοι , καὶ ἕνεκα τοῦ ἰδίου τοῦ αὑτῶν ὀλιγωροῦντες τοῦ κοινοῦ , ὥσπερ παισὶ προσομιλοῦσι τοῖς δήμοις , χαρίζεσθαι αὐτοῖς πειρώμενοι μόνον , εἰ δέ γε βελτίους ἔσονται ἢ χείρους διὰ ταῦτα , οὐδὲν φροντίζουσιν ; 
Καλλίκλης οὐχ ἁπλοῦν ἔτι τοῦτο ἐρωτᾷς · εἰσὶ μὲν γὰρ οἳ κηδόμενοι τῶν πολιτῶν λέγουσιν ἃ λέγουσιν , εἰσὶν δὲ καὶ οἵους σὺ λέγεις . 
Σωκράτης ἐξαρκεῖ . 
εἰ γὰρ καὶ τοῦτό ἐστι διπλοῦν , τὸ μὲν ἕτερόν που τούτου κολακεία ἂν εἴη καὶ αἰσχρὰ δημηγορία , τὸ δ’ ἕτερον καλόν , τὸ παρασκευάζειν ὅπως ὡς βέλτισται ἔσονται τῶν πολιτῶν αἱ ψυχαί , καὶ διαμάχεσθαι λέγοντα τὰ βέλτιστα , εἴτε ἡδίω εἴτε ἀηδέστερα ἔσται τοῖς ἀκούουσιν . 
ἀλλ’ οὐ πώποτε σὺ ταύτην εἶδες τὴν ῥητορικήν · ἢ εἴ τινα ἔχεις τῶν ῥητόρων τοιοῦτον εἰπεῖν , τί οὐχὶ καὶ ἐμοὶ αὐτὸν ἔφρασας τίς ἐστιν ; 
Καλλίκλης ἀλλὰ μὰ Δία οὐκ ἔχω ἔγωγέ σοι εἰπεῖν τῶν γε νῦν ῥητόρων οὐδένα . 
Σωκράτης τί δέ ; 
τῶν παλαιῶν ἔχεις τινὰ εἰπεῖν δῑ ὅντινα αἰτίαν ἔχουσιν Ἀθηναῖοι βελτίους γεγονέναι , ἐπειδὴ ἐκεῖνος ἤρξατο δημηγορεῖν , ἐν τῷ πρόσθεν χρόνῳ χείρους ὄντες ; 
ἐγὼ μὲν γὰρ οὐκ οἶδα τίς ἐστιν οὗτος . 
Καλλίκλης τί δέ ; 
Θεμιστοκλέα οὐκ ἀκούεις ἄνδρα ἀγαθὸν γεγονότα καὶ Κίμωνα καὶ Μιλτιάδην καὶ Περικλέα τουτονὶ τὸν νεωστὶ τετελευτηκότα , οὗ καὶ σὺ ἀκήκοας ; 
Σωκράτης εἰ ἔστιν γε , ὦ Καλλίκλεις , ἣν πρότερον σὺ ἔλεγες ἀρετήν , ἀληθής , τὸ τὰς ἐπιθυμίας ἀποπιμπλάναι καὶ τὰς αὑτοῦ καὶ τὰς τῶν ἄλλων · εἰ δὲ μὴ τοῦτο , ἀλλ’ ὅπερ ἐν τῷ ὑστέρῳ λόγῳ ἠναγκάσθημεν ἡμεῖς ὁμολογεῖν—ὅτι αἳ μὲν τῶν ἐπιθυμιῶν πληρούμεναι βελτίω ποιοῦσι τὸν ἄνθρωπον , ταύτας μὲν ἀποτελεῖν , αἳ δὲ χείρω , μή , τοῦτο δὲ τέχνη τις εἴη—τοιοῦτον ἄνδρα τούτων τινὰ [γεγονέναι] 
οὐκ ἔχω ἔγωγε πῶς εἴπω . 
Καλλίκλης ἀλλ’ ἐὰν ζητῇς καλῶς , εὑρήσεις . 
Σωκράτης ἴδωμεν δὴ οὑτωσὶ ἀτρέμα σκοπούμενοι εἴ τις τούτων τοιοῦτος γέγονεν · φέρε γάρ , ὁ ἀγαθὸς ἀνὴρ καὶ ἐπὶ τὸ βέλτιστον λέγων , ἃ ἂν λέγῃ ἄλλο τι οὐκ εἰκῇ ἐρεῖ , ἀλλ’ ἀποβλέπων πρός τι ; 
ὥσπερ καὶ οἱ ἄλλοι πάντες δημιουργοὶ [βλέποντες] 
πρὸς τὸ αὑτῶν ἔργον ἕκαστος οὐκ εἰκῇ ἐκλεγόμενος προσφέρει [πρὸς τὸ ἔργον τὸ αὑτῶν , ] 
ἀλλ’ ὅπως ἂν εἶδός τι αὐτῷ σχῇ τοῦτο ὃ ἐργάζεται . 
οἷον εἰ βούλει ἰδεῖν τοὺς ζωγράφους , τοὺς οἰκοδόμους , τοὺς ναυπηγούς , τοὺς ἄλλους πάντας δημιουργούς , ὅντινα βούλει αὐτῶν , ὡς εἰς τάξιν τινὰ ἕκαστος ἕκαστον τίθησιν ὃ ἂν τιθῇ , καὶ προσαναγκάζει τὸ ἕτερον τῷ ἑτέρῳ πρέπον τε εἶναι καὶ ἁρμόττειν , ἕως ἂν τὸ ἅπαν συστήσηται τεταγμένον τε καὶ κεκοσμημένον πρᾶγμα · καὶ οἵ τε δὴ ἄλλοι δημιουργοὶ καὶ οὓς νυνδὴ ἐλέγομεν , οἱ περὶ τὸ σῶμα , παιδοτρίβαι τε καὶ ἰατροί , κοσμοῦσί που τὸ σῶμα καὶ συντάττουσιν . 
ὁμολογοῦμεν οὕτω τοῦτ’ ἔχειν ἢ οὔ ; 
Καλλίκλης ἔστω τοῦτο οὕτω . 
Σωκράτης τάξεως ἄρα καὶ κόσμου τυχοῦσα οἰκία χρηστὴ ἂν εἴη , ἀταξίας δὲ μοχθηρά ; 
Καλλίκλης φημί . 
Σωκράτης οὐκοῦν καὶ πλοῖον ὡσαύτως ; 
Καλλίκλης ναί . 
Σωκράτης καὶ μὴν καὶ τὰ σώματά φαμεν τὰ ἡμέτερα ; 
Καλλίκλης πάνυ γε . 
Σωκράτης τί δ’ ἡ ψυχή ; 
ἀταξίας τυχοῦσα ἔσται χρηστή , ἢ τάξεώς τε καὶ κόσμου τινός ; 
Καλλίκλης ἀνάγκη ἐκ τῶν πρόσθεν καὶ τοῦτο συνομολογεῖν . 
Σωκράτης τί οὖν ὄνομά ἐστιν ἐν τῷ σώματι τῷ ἐκ τῆς τάξεώς τε καὶ τοῦ κόσμου γιγνομένῳ ; 
Καλλίκλης 
Ὑγίειαν καὶ ἰσχὺν ἴσως λέγεις . 
Σωκράτης ἔγωγε . 
τί δὲ αὖ τῷ ἐν τῇ ψυχῇ ἐγγιγνομένῳ ἐκ τῆς τάξεως καὶ τοῦ κόσμου ; 
πειρῶ εὑρεῖν καὶ εἰπεῖν ὥσπερ ἐκεῖ τὸ ὄνομα . 
Καλλίκλης τί δὲ οὐκ αὐτὸς λέγεις , ὦ Σώκρατες ; 
Σωκράτης ἀλλ’ εἴ σοι ἥδιόν ἐστιν , ἐγὼ ἐρῶ · σὺ δέ , ἂν μέν σοι δοκῶ ἐγὼ καλῶς λέγειν , φάθι , εἰ δὲ μή , ἔλεγχε καὶ μὴ ἐπίτρεπε . 
ἐμοὶ γὰρ δοκεῖ ταῖς μὲν τοῦ σώματος τάξεσιν ὄνομα εἶναι ὑγιεινόν , ἐξ οὗ ἐν αὐτῷ ἡ ὑγίεια γίγνεται καὶ ἡ ἄλλη ἀρετὴ τοῦ σώματος . 
ἔστιν ταῦτα ἢ οὐκ ἔστιν ; 
Καλλίκλης ἔστιν . 
Σωκράτης ταῖς δέ γε τῆς ψυχῆς τάξεσι καὶ κοσμήσεσιν νόμιμόν τε καὶ νόμος , ὅθεν καὶ νόμιμοι γίγνονται καὶ κόσμιοι · ταῦτα δ’ ἔστιν δικαιοσύνη τε καὶ σωφροσύνη . 
φὴ|ς ἢ οὔ ; 
Καλλίκλης ἔστω . 
Σωκράτης οὐκοῦν πρὸς ταῦτα βλέπων ὁ ῥήτωρ ἐκεῖνος , ὁ τεχνικός τε καὶ ἀγαθός , καὶ τοὺς λόγους προσοίσει ταῖς ψυχαῖς οὓς ἂν λέγῃ , καὶ τὰς πράξεις ἁπάσας , καὶ δῶρον ἐάν τι διδῷ , δώσει , καὶ ἐάν τι ἀφαιρῆται , ἀφαιρήσεται , πρὸς τοῦτο ἀεὶ τὸν νοῦν ἔχων , ὅπως ἂν αὐτοῦ τοῖς πολίταις δικαιοσύνη μὲν ἐν ταῖς ψυχαῖς γίγνηται , ἀδικία δὲ ἀπαλλάττηται , καὶ σωφροσύνη μὲν ἐγγίγνηται , ἀκολασία δὲ ἀπαλλάττηται , καὶ ἡ ἄλλη ἀρετὴ ἐγγίγνηται , κακία δὲ ἀπίῃ . 
συγχωρεῖς ἢ οὔ ; 
Καλλίκλης συγχωρῶ . 
Σωκράτης τί γὰρ ὄφελος , ὦ Καλλίκλεις , σώματί γε κάμνοντι καὶ μοχθηρῶς διακειμένῳ σιτία πολλὰ διδόναι καὶ τὰ ἥδιστα ἢ ποτὰ ἢ ἄλλ’ ὁτιοῦν , ὃ μὴ ὀνήσει αὐτὸ ἔσθ’ ὅτι πλέον ἢ τοὐναντίον κατά γε τὸν δίκαιον λόγον καὶ ἔλαττον ; 
ἔστι ταῦτα ; 
Καλλίκλης ἔστω . 
Σωκράτης οὐ γὰρ οἶμαι λυσιτελεῖ μετὰ μοχθηρίας σώματος ζῆν ἀνθρώπῳ · ἀνάγκη γὰρ οὕτω καὶ ζῆν μοχθηρῶς . 
ἢ οὐχ οὕτως ; 
Καλλίκλης ναί . 
Σωκράτης οὐκοῦν καὶ τὰς ἐπιθυμίας ἀποπιμπλάναι , οἷον πεινῶντα φαγεῖν ὅσον βούλεται ἢ διψῶντα πιεῖν , ὑγιαίνοντα μὲν ἐῶσιν οἱ ἰατροὶ ὡς τὰ πολλά , κάμνοντα δὲ ὡς ἔπος εἰπεῖν οὐδέποτ’ ἐῶσιν ἐμπίμπλασθαι ὧν ἐπιθυμεῖ ; 
συγχωρεῖς τοῦτό γε καὶ σύ ; 
Καλλίκλης ἔγωγε . 
Σωκράτης περὶ δὲ ψυχήν , ὦ ἄριστε , οὐχ ὁ αὐτὸς τρόπος ; 
ἕως μὲν ἂν πονηρὰ ᾖ , ἀνόητός τε οὖσα καὶ ἀκόλαστος καὶ ἄδικος καὶ ἀνόσιος , εἴργειν αὐτὴν δεῖ τῶν ἐπιθυμιῶν καὶ μὴ ἐπιτρέπειν ἄλλ’ ἄττα ποιεῖν ἢ ἀφ’ ὧν βελτίων ἔσται · φὴ|ς ἢ οὔ ; 
Καλλίκλης φημί . 
Σωκράτης οὕτω γάρ που αὐτῇ ἄμεινον τῇ ψυχῇ ; 
Καλλίκλης πάνυ γε . 
Σωκράτης οὐκοῦν τὸ εἴργειν ἐστὶν ἀφ’ ὧν ἐπιθυμεῖ κολάζειν ; 
Καλλίκλης ναί . 
Σωκράτης τὸ κολάζεσθαι ἄρα τῇ ψυχῇ ἄμεινόν ἐστιν ἢ ἡ ἀκολασία , ὥσπερ σὺ νυνδὴ ᾤου . 
Καλλίκλης οὐκ οἶδ’ ἅττα λέγεις , ὦ Σώκρατες , ἀλλ’ ἄλλον τινὰ ἐρώτα . 
Σωκράτης οὗτος ἀνὴρ οὐχ ὑπομένει ὠφελούμενος καὶ αὐτὸς τοῦτο πάσχων περὶ οὗ ὁ λόγος ἐστί , κολαζόμενος . 
Καλλίκλης οὐδέ γέ μοι μέλει οὐδὲν ὧν σὺ λέγεις , καὶ ταῦτά σοι Γοργίου χάριν ἀπεκρινάμην . 
Σωκράτης εἶεν · τί οὖν δὴ ποιήσομεν ; 
μεταξὺ τὸν λόγον καταλύομεν ; 
Καλλίκλης αὐτὸς γνώσῃ . 
Σωκράτης ἀλλ’ οὐδὲ τοὺς μύθους φασὶ μεταξὺ θέμις εἶναι καταλείπειν , ἀλλ’ ἐπιθέντας κεφαλήν , ἵνα μὴ ἄνευ κεφαλῆς περιίῃ . 
ἀπόκριναι οὖν καὶ τὰ λοιπά , ἵνα ἡμῖν ὁ λόγος κεφαλὴν λάβῃ . 
Καλλίκλης ὡς βίαιος εἶ , ὦ Σώκρατες . 
ἐὰν δὲ ἐμοὶ πείθῃ , ἐάσεις χαίρειν τοῦτον τὸν λόγον , ἢ καὶ ἄλλῳ τῳ διαλέξῃ . 
Σωκράτης τίς οὖν ἄλλος ἐθέλει ; 
μὴ γάρ τοι ἀτελῆ γε τὸν λόγον καταλίπωμεν . 
Καλλίκλης αὐτὸς δὲ οὐκ ἂν δύναιο διελθεῖν τὸν λόγον , ἢ λέγων κατὰ σαυτὸν ἢ ἀποκρινόμενος σαυτῷ ; 
Σωκράτης ἵνα μοι τὸ τοῦ Ἐπιχάρμου γένηται , ἃ “πρὸ τοῦ δύο ἄνδρες ἔλεγον , ” 
εἷς ὢν ἱκανὸς γένωμαι . 
ἀτὰρ κινδυνεύει ἀναγκαιότατον εἶναι οὕτως . 
εἰ μέντοι ποιήσομεν , οἶμαι ἔγωγε χρῆναι πάντας ἡμᾶς φιλονίκως ἔχειν πρὸς τὸ εἰδέναι τὸ ἀληθὲς τί ἐστιν περὶ ὧν λέγομεν καὶ τί ψεῦδος · κοινὸν γὰρ ἀγαθὸν ἅπασι φανερὸν γενέσθαι αὐτό . 
δίειμι μὲν οὖν τῷ λόγῳ ἐγὼ ὡς ἄν μοι δοκῇ ἔχειν · ἐὰν δέ τῳ ὑμῶν μὴ τὰ ὄντα δοκῶ ὁμολογεῖν ἐμαυτῷ , χρὴ ἀντιλαμβάνεσθαι καὶ ἐλέγχειν . 
οὐδὲ γάρ τοι ἔγωγε εἰδὼς λέγω ἃ λέγω , ἀλλὰ ζητῶ κοινῇ μεθ’ ὑμῶν , ὥστε , ἂν τὶ φαίνηται λέγων ὁ ἀμφισβητῶν ἐμοί , ἐγὼ πρῶτος συγχωρήσομαι . 
λέγω μέντοι ταῦτα , εἰ δοκεῖ χρῆναι διαπερανθῆναι τὸν λόγον · εἰ δὲ μὴ βούλεσθε , ἐῶμεν ἤδη χαίρειν καὶ ἀπίωμεν . 
Γοργίας ἀλλ’ ἐμοὶ μὲν οὐ δοκεῖ , ὦ Σώκρατες , χρῆναί πω ἀπιέναι , ἀλλὰ διεξελθεῖν σε τὸν λόγον · φαίνεται δέ μοι καὶ τοῖς ἄλλοις δοκεῖν . 
βούλομαι γὰρ ἔγωγε καὶ αὐτὸς ἀκοῦσαί σου αὐτοῦ διιόντος τὰ ἐπίλοιπα . 
Σωκράτης ἀλλὰ μὲν δή , ὦ Γοργία , καὶ αὐτὸς ἡδέως μὲν ἂν Καλλικλεῖ τούτῳ ἔτι διελεγόμην , ἕως αὐτῷ τὴν τοῦ Ἀμφίονος ἀπέδωκα ῥῆσιν ἀντὶ τῆς τοῦ Ζήθου · ἐπειδὴ δὲ σύ , ὦ Καλλίκλεις , οὐκ ἐθέλεις συνδιαπερᾶναι τὸν λόγον , ἀλλ’ οὖν ἐμοῦ γε ἀκούων ἐπιλαμβάνου , ἐάν τί σοι δοκῶ μὴ καλῶς λέγειν . 
καί με ἐὰν ἐξελέγχῃς , οὐκ ἀχθεσθήσομαί σοι ὥσπερ σὺ ἐμοί , ἀλλὰ μέγιστος εὐεργέτης παρ’ ἐμοὶ ἀναγεγράψῃ . 
Καλλίκλης λέγε , ὠγαθέ , αὐτὸς καὶ πέραινε . 
Σωκράτης ἄκουε δὴ ἐξ ἀρχῆς ἐμοῦ ἀναλαβόντος τὸν λόγον . 
ἆρα τὸ ἡδὺ καὶ τὸ ἀγαθὸν τὸ αὐτό ἐστιν ; 
οὐ ταὐτόν , ὡς ἐγὼ καὶ Καλλικλῆς ὡμολογήσαμεν . 
πότερον δὲ τὸ ἡδὺ ἕνεκα τοῦ ἀγαθοῦ πρακτέον , ἢ τὸ ἀγαθὸν ἕνεκα τοῦ ἡδέος ; 
τὸ ἡδὺ ἕνεκα τοῦ ἀγαθοῦ . 
ἡδὺ δέ ἐστιν τοῦτο οὗ παραγενομένου ἡδόμεθα , ἀγαθὸν δὲ οὗ παρόντος ἀγαθοί ἐσμεν ; 
πάνυ γε . 
ἀλλὰ μὴν ἀγαθοί γέ ἐσμεν καὶ ἡμεῖς καὶ τἆλλα πάντα ὅσ’ ἀγαθά ἐστιν , ἀρετῆς τινος παραγενομένης ; 
ἔμοιγε δοκεῖ ἀναγκαῖον εἶναι , ὦ Καλλίκλεις . 
ἀλλὰ μὲν δὴ ἥ γε ἀρετὴ ἑκάστου , καὶ σκεύους καὶ σώματος καὶ ψυχῆς αὖ καὶ ζῴου παντός , οὐ τῷ εἰκῇ κάλλιστα παραγίγνεται , ἀλλὰ τάξει καὶ ὀρθότητι καὶ τέχνῃ , ἥτις ἑκάστῳ ἀποδέδοται αὐτῶν · ἆρα ἔστιν ταῦτα ; 
ἐγὼ μὲν γάρ φημι . 
τάξει ἆρα τεταγμένον καὶ κεκοσμημένον ἐστὶν ἡ ἀρετὴ ἑκάστου ; 
φαίην ἂν ἔγωγε . 
κόσμος τις ἄρα ἐγγενόμενος ἐν ἑκάστῳ ὁ ἑκάστου οἰκεῖος ἀγαθὸν παρέχει ἕκαστον τῶν ὄντων ; 
ἔμοιγε δοκεῖ . 
καὶ ψυχὴ ἄρα κόσμον ἔχουσα τὸν ἑαυτῆς ἀμείνων τῆς ἀκοσμήτου ; 
ἀνάγκη . 
ἀλλὰ μὴν ἥ γε κόσμον ἔχουσα κοσμία ; 
πῶς γὰρ οὐ μέλλει ; 
ἡ δέ γε κοσμία σώφρων ; 
πολλὴ ἀνάγκη . 
ἡ ἄρα σώφρων ψυχὴ ἀγαθή . 
ἐγὼ μὲν οὐκ ἔχω παρὰ ταῦτα ἄλλα φάναι , ὦ φίλε Καλλίκλεις · σὺ δ’ εἰ ἔχεις , δίδασκε . 
Καλλίκλης λέγ’ , ὠγαθέ . 
Σωκράτης λέγω δὴ ὅτι , εἰ ἡ σώφρων ἀγαθή ἐστιν , ἡ τοὐναντίον τῇ σώφρονι πεπονθυῖα κακή ἐστιν · ἦν δὲ αὕτη ἡ ἄφρων τε καὶ ἀκόλαστος . 
πάνυ γε . 
καὶ μὴν ὅ γε σώφρων τὰ προσήκοντα πράττοι ἂν καὶ περὶ θεοὺς καὶ περὶ ἀνθρώπους · οὐ γὰρ ἂν σωφρονοῖ τὰ μὴ προσήκοντα πράττων ; 
ἀνάγκη ταῦτ’ εἶναι οὕτω . 
καὶ μὴν περὶ μὲν ἀνθρώπους τὰ προσήκοντα πράττων δίκαῑ ἂν πράττοι , περὶ δὲ θεοὺς ὅσια · τὸν δὲ τὰ δίκαια καὶ ὅσια πράττοντα ἀνάγκη δίκαιον καὶ ὅσιον εἶναι . 
ἔστι ταῦτα . 
καὶ μὲν δὴ καὶ ἀνδρεῖόν γε ἀνάγκη · οὐ γὰρ δὴ σώφρονος ἀνδρός ἐστιν οὔτε διώκειν οὔτε φεύγειν ἃ μὴ προσήκει , ἀλλ’ ἃ δεῖ καὶ πράγματα καὶ ἀνθρώπους καὶ ἡδονὰς καὶ λύπας φεύγειν καὶ διώκειν , καὶ ὑπομένοντα καρτερεῖν ὅπου δεῖ · ὥστε πολλὴ ἀνάγκη , ὦ Καλλίκλεις , τὸν σώφρονα , ὥσπερ διήλθομεν , δίκαιον ὄντα καὶ ἀνδρεῖον καὶ ὅσιον ἀγαθὸν ἄνδρα εἶναι τελέως , τὸν δὲ ἀγαθὸν εὖ τε καὶ καλῶς πράττειν ἃ ἂν πράττῃ , τὸν δ’ εὖ πράττοντα μακάριόν τε καὶ εὐδαίμονα εἶναι , τὸν δὲ πονηρὸν καὶ κακῶς πράττοντα ἄθλιον · οὗτος δ’ ἂν εἴη ὁ ἐναντίως ἔχων τῷ σώφρονι , ὁ ἀκόλαστος , ὃν σὺ ἐπῄνεις.ἐγὼ μὲν οὖν ταῦτα οὕτω τίθεμαι καί φημι ταῦτα ἀληθῆ εἶναι · εἰ δὲ ἔστιν ἀληθῆ , τὸν βουλόμενον , ὡς ἔοικεν , εὐδαίμονα εἶναι σωφροσύνην μὲν διωκτέον καὶ ἀσκητέον , ἀκολασίαν δὲ φευκτέον ὡς ἔχει ποδῶν ἕκαστος ἡμῶν , καὶ παρασκευαστέον μάλιστα μὲν μηδὲν δεῖσθαι τοῦ κολάζεσθαι , ἐὰν δὲ δεηθῇ ἢ αὐτὸς ἢ ἄλλος τις τῶν οἰκείων , ἢ ἰδιώτης ἢ πόλις , ἐπιθετέον δίκην καὶ κολαστέον , εἰ μέλλει εὐδαίμων εἶναι . 
οὗτος ἔμοιγε δοκεῖ ὁ σκοπὸς εἶναι πρὸς ὃν βλέποντα δεῖ ζῆν , καὶ πάντα εἰς τοῦτο τὰ αὑτοῦ συντείνοντα καὶ τὰ τῆς πόλεως , ὅπως δικαιοσύνη παρέσται καὶ σωφροσύνη τῷ μακαρίῳ μέλλοντι ἔσεσθαι , οὕτω πράττειν , οὐκ ἐπιθυμίας ἐῶντα ἀκολάστους εἶναι καὶ ταύτας ἐπιχειροῦντα πληροῦν , ἀνήνυτον κακόν , λῃστοῦ βίον ζῶντα . 
οὔτε γὰρ ἂν ἄλλῳ ἀνθρώπῳ προσφιλὴς ἂν εἴη ὁ τοιοῦτος οὔτε θεῷ · κοινωνεῖν γὰρ ἀδύνατος , ὅτῳ δὲ μὴ ἔνι κοινωνία , φιλία οὐκ ἂν εἴη . 
φασὶ δ’ οἱ σοφοί , ὦ Καλλίκλεις , καὶ οὐρανὸν καὶ γῆν καὶ θεοὺς καὶ ἀνθρώπους τὴν κοινωνίαν συνέχειν καὶ φιλίαν καὶ κοσμιότητα καὶ σωφροσύνην καὶ δικαιότητα , καὶ τὸ ὅλον τοῦτο διὰ ταῦτα κόσμον καλοῦσιν , ὦ ἑταῖρε , οὐκ ἀκοσμίαν οὐδὲ ἀκολασίαν . 
σὺ δέ μοι δοκεῖς οὐ προσέχειν τὸν νοῦν τούτοις , καὶ ταῦτα σοφὸς ὤν , ἀλλὰ λέληθέν σε ὅτι ἡ ἰσότης ἡ γεωμετρικὴ καὶ ἐν θεοῖς καὶ ἐν ἀνθρώποις μέγα δύναται , σὺ δὲ πλεονεξίαν οἴει δεῖν ἀσκεῖν · γεωμετρίας γὰρ ἀμελεῖς . 
εἶεν · ἢ ἐξελεγκτέος δὴ οὗτος ὁ λόγος ἡμῖν ἐστιν , ὡς οὐ δικαιοσύνης καὶ σωφροσύνης κτήσει εὐδαίμονες οἱ εὐδαίμονες , κακίας δὲ οἱ ἄθλιοι , ἢ εἰ οὗτος ἀληθής ἐστιν , σκεπτέον τί τὰ συμβαίνοντα . 
τὰ πρόσθεν ἐκεῖνα , ὦ Καλλίκλεις , συμβαίνει πάντα , ἐφ’ οἷς σύ με ἤρου εἰ σπουδάζων λέγοιμι , λέγοντα ὅτι κατηγορητέον εἴη καὶ αὑτοῦ καὶ ὑέος καὶ ἑταίρου , ἐάν τι ἀδικῇ , καὶ τῇ ῥητορικῇ ἐπὶ τοῦτο χρηστέον · καὶ ἃ Πῶλον αἰσχύνῃ ᾤου συγχωρεῖν , ἀληθῆ ἄρα ἦν , τὸ εἶναι τὸ ἀδικεῖν τοῦ ἀδικεῖσθαι ὅσῳπερ αἴσχιον τοσούτῳ κάκιον · καὶ τὸν μέλλοντα ὀρθῶς ῥητορικὸν ἔσεσθαι δίκαιον ἄρα δεῖ εἶναι καὶ ἐπιστήμονα τῶν δικαίων , ὃ αὖ Γοργίαν ἔφη πῶλος δῑ αἰσχύνην ὁμολογῆσαι.τούτων δὲ οὕτως ἐχόντων σκεψώμεθα τί ποτ’ ἐστὶν ἃ σὺ ἐμοὶ ὀνειδίζεις , ἆρα καλῶς λέγεται ἢ οὔ , ὡς ἄρα ἐγὼ οὐχ οἷός τ’ εἰμὶ βοηθῆσαι οὔτε ἐμαυτῷ οὔτε τῶν φίλων οὐδενὶ οὐδὲ τῶν οἰκείων , οὐδ’ ἐκσῶσαι ἐκ τῶν μεγίστων κινδύνων , εἰμὶ δὲ ἐπὶ τῷ βουλομένῳ ὥσπερ οἱ ἄτιμοι τοῦ ἐθέλοντος , ἄντε τύπτειν βούληται , τὸ νεανικὸν δὴ τοῦτο τὸ τοῦ σοῦ λόγου , ἐπὶ κόρρης , ἐάντε χρήματα ἀφαιρεῖσθαι , ἐάντε ἐκβάλλειν ἐκ τῆς πόλεως , ἐάντε , τὸ ἔσχατον , ἀποκτεῖναι · καὶ οὕτω διακεῖσθαι πάντων δὴ αἴσχιστόν ἐστιν , ὡς ὁ σὸς λόγος . 
ὁ δὲ δὴ ἐμὸς ὅστις , πολλάκις μὲν ἤδη εἴρηται , οὐδὲν δὲ κωλύει καὶ ἔτι λέγεσθαι · οὔ φημι , ὦ Καλλίκλεις , τὸ τύπτεσθαι ἐπὶ κόρρης ἀδίκως αἴσχιστον εἶναι , οὐδέ γε τὸ τέμνεσθαι οὔτε τὸ σῶμα τὸ ἐμὸν οὔτε τὸ βαλλάντιον , ἀλλὰ τὸ τύπτειν καὶ ἐμὲ καὶ τὰ ἐμὰ ἀδίκως καὶ τέμνειν καὶ αἴσχιον καὶ κάκιον , καὶ κλέπτειν γε ἅμα καὶ ἀνδραποδίζεσθαι καὶ τοιχωρυχεῖν καὶ συλλήβδην ὁτιοῦν ἀδικεῖν καὶ ἐμὲ καὶ τὰ ἐμὰ τῷ ἀδικοῦντι καὶ κάκιον καὶ αἴσχιον εἶναι ἢ ἐμοὶ τῷ ἀδικουμένῳ . 
ταῦτα ἡμῖν ἄνω ἐκεῖ ἐν τοῖς πρόσθεν λόγοις οὕτω φανέντα , ὡς ἐγὼ λέγω , κατέχεται καὶ δέδεται , καὶ εἰ ἀγροικότερόν τι εἰπεῖν ἔστιν , σιδηροῖς καὶ ἀδαμαντίνοις λόγοις , ὡς γοῦν ἂν δόξειεν οὑτωσί , οὓς σὺ εἰ μὴ λύσεις ἢ σοῦ τις νεανικώτερος , οὐχ οἷόν τε ἄλλως λέγοντα ἢ ὡς ἐγὼ νῦν λέγω καλῶς λέγειν · ἐπεὶ ἔμοιγε ὁ αὐτὸς λόγος ἐστιν ἀεί , ὅτι ἐγὼ ταῦτα οὐκ οἶδα ὅπως ἔχει , ὅτι μέντοι ὧν ἐγὼ ἐντετύχηκα , ὥσπερ νῦν , οὐδεὶς οἷός τ’ ἐστὶν ἄλλως λέγων μὴ οὐ καταγέλαστος εἶναι . 
ἐγὼ μὲν οὖν αὖ τίθημι ταῦτα οὕτως ἔχειν · εἰ δὲ οὕτως ἔχει καὶ μέγιστον τῶν κακῶν ἐστιν ἡ ἀδικία τῷ ἀδικοῦντι καὶ ἔτι τούτου μεῖζον μεγίστου ὄντος , εἰ οἷόν τε , τὸ ἀδικοῦντα μὴ διδόναι δίκην , τίνα ἂν βοήθειαν μὴ δυνάμενος ἄνθρωπος βοηθεῖν ἑαυτῷ καταγέλαστος ἂν τῇ ἀληθείᾳ εἴη ; 
ἆρα οὐ ταύτην , ἥτις ἀποτρέψει τὴν μεγίστην ἡμῶν βλάβην ; 
ἀλλὰ πολλὴ ἀνάγκη ταύτην εἶναι τὴν αἰσχίστην βοήθειαν μὴ δύνασθαι βοηθεῖν μήτε αὑτῷ μήτε τοῖς αὑτοῦ φίλοις τε καὶ οἰκείοις , δευτέραν δὲ τὴν τοῦ δευτέρου κακοῦ καὶ τρίτην τὴν τοῦ τρίτου καὶ τἆλλα οὕτως · ὡς ἑκάστου κακοῦ μέγεθος πέφυκεν , οὕτω καὶ κάλλος τοῦ δυνατὸν εἶναι ἐφ’ ἕκαστα βοηθεῖν καὶ αἰσχύνη τοῦ μή . 
ἆρα ἄλλως ἢ οὕτως ἔχει , ὦ Καλλίκλεις ; 
Καλλίκλης οὐκ ἄλλως . 
Σωκράτης δυοῖν οὖν ὄντοιν , τοῦ ἀδικεῖν τε καὶ ἀδικεῖσθαι , μεῖζον μέν φαμεν κακὸν τὸ ἀδικεῖν , ἔλαττον δὲ τὸ ἀδικεῖσθαι . 
τί οὖν ἂν παρασκευασάμενος ἄνθρωπος βοηθήσειεν αὑτῷ , ὥστε ἀμφοτέρας τὰς ὠφελίας ταύτας ἔχειν , τήν τε ἀπὸ τοῦ μὴ ἀδικεῖν καὶ τὴν ἀπὸ τοῦ μὴ ἀδικεῖσθαι ; 
πότερα δύναμιν ἢ βούλησιν ; 
ὧδε δὲ λέγω · πότερον ἐὰν μὴ βούληται ἀδικεῖσθαι , οὐκ ἀδικήσεται , ἢ ἐὰν δύναμιν παρασκευάσηται τοῦ μὴ ἀδικεῖσθαι , οὐκ ἀδικήσεται ; 
Καλλίκλης δῆλον δὴ τοῦτό γε , ὅτι ἐὰν δύναμιν . 
Σωκράτης τί δὲ δὴ τοῦ ἀδικεῖν ; 
πότερον ἐὰν μὴ βούληται ἀδικεῖν , ἱκανὸν τοῦτ’ ἐστίν—οὐ γὰρ ἀδικήσει—ἢ καὶ ἐπὶ τοῦτο δεῖ δύναμίν τινα καὶ τέχνην παρασκευάσασθαι , ὡς , ἐὰν μὴ μάθῃ αὐτὰ καὶ ἀσκήσῃ , ἀδικήσει ; 
τί οὐκ αὐτό γέ μοι τοῦτο ἀπεκρίνω , ὦ Καλλίκλεις , πότερόν σοι δοκοῦμεν ὀρθῶς ἀναγκασθῆναι ὁμολογεῖν ἐν τοῖς ἔμπροσθεν λόγοις ἐγώ τε καὶ πῶλος ἢ οὔ , ἡνίκα ὡμολογήσαμεν μηδένα βουλόμενον ἀδικεῖν , ἀλλ’ ἄκοντας τοὺς ἀδικοῦντας πάντας ἀδικεῖν ; 
Καλλίκλης ἔστω σοι τοῦτο , ὦ Σώκρατες , οὕτως , ἵνα διαπεράνῃς τὸν λόγον . 
Σωκράτης καὶ ἐπὶ τοῦτο ἄρα , ὡς ἔοικεν , παρασκευαστέον ἐστὶ δύναμίν τινα καὶ τέχνην , ὅπως μὴ ἀδικήσωμεν . 
Καλλίκλης πάνυ γε . 
Σωκράτης τίς οὖν ποτ’ ἐστὶν τέχνη τῆς παρασκευῆς τοῦ μηδὲν ἀδικεῖσθαι ἢ ὡς ὀλίγιστα ; 
σκέψαι εἰ σοὶ δοκεῖ ἥπερ ἐμοί . 
ἐμοὶ μὲν γὰρ δοκεῖ ἥδε · ἢ αὐτὸν ἄρχειν δεῖν ἐν τῇ πόλει ἢ καὶ τυραννεῖν , ἢ τῆς ὑπαρχούσης πολιτείας ἑταῖρον εἶναι . 
Καλλίκλης ὁρᾷς , ὦ Σώκρατες , ὡς ἐγὼ ἕτοιμός εἰμι ἐπαινεῖν , ἄν τι καλῶς λέγῃς ; 
τοῦτό μοι δοκεῖς πάνυ καλῶς εἰρηκέναι . 
Σωκράτης σκόπει δὴ καὶ τόδε ἐάν σοι δοκῶ εὖ λέγειν . 
φίλος μοι δοκεῖ ἕκαστος ἑκάστῳ εἶναι ὡς οἷόν τε μάλιστα , ὅνπερ οἱ παλαιοί τε καὶ σοφοὶ λέγουσιν , ὁ ὅμοιος τῷ ὁμοίῳ . 
οὐ καὶ σοί ; 
Καλλίκλης ἔμοιγε . 
Σωκράτης οὐκοῦν ὅπου τύραννός ἐστιν ἄρχων ἄγριος καὶ ἀπαίδευτος , εἴ τις τούτου ἐν τῇ πόλει πολὺ βελτίων εἴη , φοβοῖτο δήπου ἂν αὐτὸν ὁ τύραννος καὶ τούτῳ ἐξ ἅπαντος τοῦ νοῦ οὐκ ἄν ποτε δύναιτο φίλος γενέσθαι ; 
Καλλίκλης ἔστι ταῦτα . 
Σωκράτης οὐδέ γε εἴ τις πολὺ φαυλότερος εἴη , οὐδ’ ἂν οὗτος · καταφρονοῖ γὰρ ἂν αὐτοῦ ὁ τύραννος καὶ οὐκ ἄν ποτε ὡς πρὸς φίλον σπουδάσειεν . 
Καλλίκλης καὶ ταῦτ’ ἀληθῆ . 
Σωκράτης λείπεται δὴ ἐκεῖνος μόνος ἄξιος λόγου φίλος τῷ τοιούτῳ , ὃς ἂν ὁμοήθης ὤν , ταὐτὰ ψέγων καὶ ἐπαινῶν , ἐθέλῃ ἄρχεσθαι καὶ ὑποκεῖσθαι τῷ ἄρχοντι . 
οὗτος μέγα ἐν ταύτῃ τῇ πόλει δυνήσεται , τοῦτον οὐδεὶς χαίρων ἀδικήσει . 
οὐχ οὕτως ἔχει ; 
Καλλίκλης ναί . 
Σωκράτης εἰ ἄρα τις ἐννοήσειεν ἐν ταύτῃ τῇ πόλει τῶν νέων , “τίνα ἂν τρόπον ἐγὼ μέγα δυναίμην καὶ μηδείς με ἀδικοῖ ; ” 
αὕτη , ὡς ἔοικεν , αὐτῷ ὁδός ἐστιν , εὐθὺς ἐκ νέου ἐθίζειν αὑτὸν τοῖς αὐτοῖς χαίρειν καὶ ἄχθεσθαι τῷ δεσπότῃ , καὶ παρασκευάζειν ὅπως ὅτι μάλιστα ὅμοιος ἔσται ἐκείνῳ . 
οὐχ οὕτως ; 
Καλλίκλης ναί . 
Σωκράτης οὐκοῦν τούτῳ τὸ μὲν μὴ ἀδικεῖσθαι καὶ μέγα δύνασθαι , ὡς ὁ ὑμέτερος λόγος , ἐν τῇ πόλει διαπεπράξεται . 
Καλλίκλης πάνυ γε . 
Σωκράτης ἆρ’ οὖν καὶ τὸ μὴ ἀδικεῖν ; 
ἢ πολλοῦ δεῖ , εἴπερ ὅμοιος ἔσται τῷ ἄρχοντι ὄντι ἀδίκῳ καὶ παρὰ τούτῳ μέγα δυνήσεται ; 
ἀλλ’ οἶμαι ἔγωγε , πᾶν τοὐναντίον οὑτωσὶ ἡ παρασκευὴ ἔσται αὐτῷ ἐπὶ τὸ οἵῳ τε εἶναι ὡς πλεῖστα ἀδικεῖν καὶ ἀδικοῦντα μὴ διδόναι δίκην . 
ἦ γάρ ; 
Καλλίκλης φαίνεται . 
Σωκράτης οὐκοῦν τὸ μέγιστον αὐτῷ κακὸν ὑπάρξει μοχθηρῷ ὄντι τὴν ψυχὴν καὶ λελωβημένῳ διὰ τὴν μίμησιν τοῦ δεσπότου καὶ δύναμιν . 
Καλλίκλης οὐκ οἶδ’ ὅπῃ στρέφεις ἑκάστοτε τοὺς λόγους ἄνω καὶ κάτω , ὦ Σώκρατες · ἢ οὐκ οἶσθα ὅτι οὗτος ὁ μιμούμενος τὸν μὴ μιμούμενον ἐκεῖνον ἀποκτενεῖ , ἐὰν βούληται , καὶ ἀφαιρήσεται τὰ ὄντα . 
Σωκράτης οἶδα , ὠγαθὲ Καλλίκλεις , εἰ μὴ κωφός γ’ εἰμί , καὶ σοῦ ἀκούων καὶ Πώλου ἄρτι πολλάκις καὶ τῶν ἄλλων ὀλίγου πάντων τῶν ἐν τῇ πόλει · ἀλλὰ καὶ σὺ ἐμοῦ ἄκουε , ὅτι ἀποκτενεῖ μέν , ἂν βούληται , ἀλλὰ πονηρὸς ὢν καλὸν κἀγαθὸν ὄντα . 
Καλλίκλης οὐκοῦν τοῦτο δὴ καὶ τὸ ἀγανακτητόν ; 
Σωκράτης οὐ νοῦν γε ἔχοντι , ὡς ὁ λόγος σημαίνει . 
ἢ οἴει δεῖν τοῦτο παρασκευάζεσθαι ἄνθρωπον , ὡς πλεῖστον χρόνον ζῆν , καὶ μελετᾶν τὰς τέχνας ταύτας αἳ ἡμᾶς ἀεὶ ἐκ τῶν κινδύνων σῴζουσιν , ὥσπερ καὶ ἣν σὺ κελεύεις ἐμὲ μελετᾶν τὴν ῥητορικὴν τὴν ἐν τοῖς δικαστηρίοις διασῴζουσαν ; 
Καλλίκλης ναὶ μὰ Δία ὀρθῶς γέ σοι συμβουλεύων . 
Σωκράτης τί δέ , ὦ βέλτιστε ; 
ἦ καὶ ἡ τοῦ νεῖν ἐπιστήμη σεμνή τίς σοι δοκεῖ εἶναι ; 
Καλλίκλης μὰ Δί’ οὐκ ἔμοιγε . 
Σωκράτης καὶ μὴν σῴζει γε καὶ αὕτη ἐκ θανάτου τοὺς ἀνθρώπους , ὅταν εἴς τι τοιοῦτον ἐμπέσωσιν οὗ δεῖ ταύτης τῆς ἐπιστήμης . 
εἰ δ’ αὕτη σοι δοκεῖ σμικρὰ εἶναι , ἐγώ σοι μείζω ταύτης ἐρῶ , τὴν κυβερνητικήν , ἣ οὐ μόνον τὰς ψυχὰς σῴζει ἀλλὰ καὶ τὰ σώματα καὶ τὰ χρήματα ἐκ τῶν ἐσχάτων κινδύνων , ὥσπερ ἡ ῥητορική . 
καὶ αὕτη μὲν προσεσταλμένη ἐστὶν καὶ κοσμία , καὶ οὐ σεμνύνεται ἐσχηματισμένη ὡς ὑπερήφανόν τι διαπραττομένη , ἀλλὰ ταὐτὰ διαπραξαμένη τῇ δικανικῇ , ἐὰν μὲν ἐξ Αἰγίνης δεῦρο σώσῃ , οἶμαι δύ’ ὀβολοὺς ἐπράξατο , ἐὰν δὲ ἐξ Αἰγύπτου ἢ ἐκ τοῦ Πόντου , ἐὰν πάμπολυ , ταύτης τῆς μεγάλης εὐεργεσίας , σώσασα ἃ νυνδὴ ἔλεγον , καὶ αὐτὸν καὶ παῖδας καὶ χρήματα καὶ γυναῖκας , ἀποβιβάσασ’ εἰς τὸν λιμένα δύο δραχμὰς ἐπράξατο , καὶ αὐτὸς ὁ ἔχων τὴν τέχνην καὶ ταῦτα διαπραξάμενος ἐκβὰς παρὰ τὴν θάλατταν καὶ τὴν ναῦν περιπατεῖ ἐν μετρίῳ σχήματι · λογίζεσθαι γὰρ οἶμαι ἐπίσταται ὅτι ἄδηλόν ἐστιν οὕστινάς τε ὠφέληκεν τῶν συμπλεόντων οὐκ ἐάσας καταποντωθῆναι καὶ οὕστινας ἔβλαψεν , εἰδὼς ὅτι οὐδὲν αὐτοὺς βελτίους ἐξεβίβασεν ἢ οἷοι ἐνέβησαν , οὔτε τὰ σώματα οὔτε τὰς ψυχάς . 
λογίζεται οὖν ὅτι οὐκ , εἰ μέν τις μεγάλοις καὶ ἀνιάτοις νοσήμασιν κατὰ τὸ σῶμα συνεχόμενος μὴ ἀπεπνίγη , οὗτος μὲν ἄθλιός ἐστιν ὅτι οὐκ ἀπέθανεν , καὶ οὐδὲν ὑπ’ αὐτοῦ ὠφέληται · εἰ δέ τις ἄρα ἐν τῷ τοῦ σώματος τιμιωτέρῳ , τῇ ψυχῇ , πολλὰ νοσήματα ἔχει καὶ ἀνίατα , τούτῳ δὲ βιωτέον ἐστὶν καὶ τοῦτον ὀνήσει , ἄντε ἐκ θαλάττης ἄντε ἐκ δικαστηρίου ἐάντε ἄλλοθεν ὁποθενοῦν σώσῃ , ἀλλ’ οἶδεν ὅτι οὐκ ἄμεινόν ἐστιν ζῆν τῷ μοχθηρῷ ἀνθρώπῳ · κακῶς γὰρ ἀνάγκη ἐστὶν ζῆν.διὰ ταῦτα οὐ νόμος ἐστὶ σεμνύνεσθαι τὸν κυβερνήτην , καίπερ σῴζοντα ἡμᾶς , οὐδέ γε , ὦ θαυμάσιε , τὸν μηχανοποιόν , ὃς οὔτε στρατηγοῦ , μὴ ὅτι κυβερνήτου , οὔτε ἄλλου οὐδενὸς ἐλάττω ἐνίοτε δύναται σῴζειν · πόλεις γὰρ ἔστιν ὅτε ὅλας σῴζει . 
μή σοι δοκεῖ κατὰ τὸν δικανικὸν εἶναι ; 
καίτοι εἰ βούλοιτο λέγειν , ὦ Καλλίκλεις , ἅπερ ὑμεῖς , σεμνύνων τὸ πρᾶγμα , καταχώσειεν ἂν ὑμᾶς τοῖς λόγοις , λέγων καὶ παρακαλῶν ἐπὶ τὸ δεῖν γίγνεσθαι μηχανοποιούς , ὡς οὐδὲν τἆλλά ἐστιν · ἱκανὸς γὰρ αὐτῷ ὁ λόγος . 
ἀλλὰ σὺ οὐδὲν ἧττον αὐτοῦ καταφρονεῖς καὶ τῆς τέχνης τῆς ἐκείνου , καὶ ὡς ἐν ὀνείδει ἀποκαλέσαις ἂν μηχανοποιόν , καὶ τῷ ὑεῖ αὐτοῦ οὔτ’ ἂν δοῦναι θυγατέρα ἐθέλοις , οὔτ’ ἂν αὐτὸς λαβεῖν τὴν ἐκείνου . 
καίτοι ἐξ ὧν τὰ σαυτοῦ ἐπαινεῖς , τίνι δικαίῳ λόγῳ τοῦ μηχανοποιοῦ καταφρονεῖς καὶ τῶν ἄλλων ὧν νυνδὴ ἔλεγον ; 
οἶδ’ ὅτι φαίης ἂν βελτίων εἶναι καὶ ἐκ βελτιόνων . 
τὸ δὲ βέλτιον εἰ μὴ ἔστιν ὃ ἐγὼ λέγω , ἀλλ’ αὐτὸ τοῦτ’ ἐστὶν ἀρετή , τὸ σῴζειν αὑτὸν καὶ τὰ ἑαυτοῦ ὄντα ὁποῖός τις ἔτυχεν , καταγέλαστός σοι ὁ ψόγος γίγνεται καὶ μηχανοποιοῦ καὶ ἰατροῦ καὶ τῶν ἄλλων τεχνῶν ὅσαι τοῦ σῴζειν ἕνεκα πεποίηνται . 
ἀλλ’ , ὦ μακάριε , ὅρα μὴ ἄλλο τι τὸ γενναῖον καὶ τὸ ἀγαθὸν ᾖ ἢ τὸ σῴζειν τε καὶ σῴζεσθαι . 
μὴ γὰρ τοῦτο μέν , τὸ ζῆν ὁποσονδὴ χρόνον , τόν γε ὡς ἀληθῶς ἄνδρα ἐατέον ἐστὶν καὶ οὐ φιλοψυχητέον , ἀλλὰ ἐπιτρέψαντα περὶ τούτων τῷ θεῷ καὶ πιστεύσαντα ταῖς γυναιξὶν ὅτι τὴν εἱμαρμένην οὐδ’ ἂν εἷς ἐκφύγοι , τὸ ἐπὶ τούτῳ σκεπτέον τίν’ ἂν τρόπον τοῦτον ὃν μέλλοι χρόνον βιῶναι ὡς ἄριστα βιοίη , ἆρα ἐξομοιῶν αὑτὸν τῇ πολιτείᾳ ταύτῃ ἐν ᾗ ἂν οἰκῇ , καὶ νῦν δὲ ἄρα δεῖ σὲ ὡς ὁμοιότατον γίγνεσθαι τῷ δήμῳ τῷ Ἀθηναίων , εἰ μέλλεις τούτῳ προσφιλὴς εἶναι καὶ μέγα δύνασθαι ἐν τῇ πόλει · τοῦθ’ ὅρα εἰ σοὶ λυσιτελεῖ καὶ ἐμοί , ὅπως μή , ὦ δαιμόνιε , πεισόμεθα ὅπερ φασὶ τὰς τὴν σελήνην καθαιρούσας , τὰς Θετταλίδας · σὺν τοῖς φιλτάτοις ἡ αἵρεσις ἡμῖν ἔσται ταύτης τῆς δυνάμεως τῆς ἐν τῇ πόλει . 
εἰ δέ σοι οἴει ὁντινοῦν ἀνθρώπων παραδώσειν τέχνην τινὰ τοιαύτην , ἥτις σε ποιήσει μέγα δύνασθαι ἐν τῇ πόλει τῇδε ἀνόμοιον ὄντα τῇ πολιτείᾳ εἴτ’ ἐπὶ τὸ βέλτιον εἴτ’ ἐπὶ τὸ χεῖρον , ὡς ἐμοὶ δοκεῖ , οὐκ ὀρθῶς βουλεύῃ , ὦ Καλλίκλεις · οὐ γὰρ μιμητὴν δεῖ εἶναι ἀλλ’ αὐτοφυῶς ὅμοιον τούτοις , εἰ μέλλεις τι γνήσιον ἀπεργάζεσθαι εἰς φιλίαν τῷ Ἀθηναίων δήμῳ καὶ ναὶ μὰ Δία τῷ Πυριλάμπους γε πρός . 
ὅστις οὖν σε τούτοις ὁμοιότατον ἀπεργάσεται , οὗτός σε ποιήσει , ὡς ἐπιθυμεῖς πολιτικὸς εἶναι , πολιτικὸν καὶ ῥητορικόν · τῷ αὑτῶν γὰρ ἤθει λεγομένων τῶν λόγων ἕκαστοι χαίρουσι , τῷ δὲ ἀλλοτρίῳ ἄχθονται , εἰ μή τι σὺ ἄλλο λέγεις , ὦ φίλη κεφαλή . 
λέγομέν τι πρὸς ταῦτα , ὦ Καλλίκλεις ; 
Καλλίκλης οὐκ οἶδ’ ὅντινά μοι τρόπον δοκεῖς εὖ λέγειν , ὦ Σώκρατες , πέπονθα δὲ τὸ τῶν πολλῶν πάθος · οὐ πάνυ σοι πείθομαι . 
Σωκράτης ὁ δήμου γὰρ ἔρως , ὦ Καλλίκλεις , ἐνὼν ἐν τῇ ψυχῇ τῇ σῇ ἀντιστατεῖ μοι · ἀλλ’ ἐὰν πολλάκις [ἴσως καὶ] 
βέλτιον ταὐτὰ ταῦτα διασκοπώμεθα , πεισθήσῃ . 
ἀναμνήσθητι δ’ οὖν ὅτι δύ’ ἔφαμεν εἶναι τὰς παρασκευὰς ἐπὶ τὸ ἕκαστον θεραπεύειν , καὶ σῶμα καὶ ψυχήν , μίαν μὲν πρὸς ἡδονὴν ὁμιλεῖν , τὴν ἑτέραν δὲ πρὸς τὸ βέλτιστον , μὴ καταχαριζόμενον ἀλλὰ διαμαχόμενον . 
οὐ ταῦτα ἦν ἃ τότε ὡριζόμεθα ; 
Καλλίκλης πάνυ γε . 
Σωκράτης οὐκοῦν ἡ μὲν ἑτέρα , ἡ πρὸς ἡδονήν , ἀγεννὴς καὶ οὐδὲν ἄλλο ἢ κολακεία τυγχάνει οὖσα · ἦ γάρ ; 
Καλλίκλης ἔστω , εἰ βούλει , σοὶ οὕτως . 
Σωκράτης ἡ δέ γε ἑτέρα , ὅπως ὡς βέλτιστον ἔσται τοῦτο , εἴτε σῶμα τυγχάνει ὂν εἴτε ψυχή , ὃ θεραπεύομεν ; 
Καλλίκλης πάνυ γε . 
Σωκράτης ἆρ’ οὖν οὕτως ἐπιχειρητέον ἡμῖν ἐστιν τῇ πόλει καὶ τοῖς πολίταις θεραπεύειν , ὡς βελτίστους αὐτοὺς τοὺς πολίτας ποιοῦντας ; 
ἄνευ γὰρ δὴ τούτου , ὡς ἐν τοῖς ἔμπροσθεν ηὑρίσκομεν , οὐδὲν ὄφελος ἄλλην εὐεργεσίαν οὐδεμίαν προσφέρειν , ἐὰν μὴ καλὴ κἀγαθὴ ἡ διάνοια ᾖ τῶν μελλόντων ἢ χρήματα πολλὰ λαμβάνειν ἢ ἀρχήν τινων ἢ ἄλλην δύναμιν ἡντινοῦν . 
φῶμεν οὕτως ἔχειν ; 
Καλλίκλης πάνυ γε , εἴ σοι ἥδιον . 
Σωκράτης εἰ οὖν παρεκαλοῦμεν ἀλλήλους , ὦ Καλλίκλεις , δημοσίᾳ πράξοντες τῶν πολιτικῶν πραγμάτων ἐπὶ τὰ οἰκοδομικά , ἢ τειχῶν ἢ νεωρίων ἢ ἱερῶν ἐπὶ τὰ μέγιστα οἰκοδομήματα , πότερον ἔδει ἂν ἡμᾶς σκέψασθαι ἡμᾶς αὐτοὺς καὶ ἐξετάσαι πρῶτον μὲν εἰ ἐπιστάμεθα τὴν τέχνην ἢ οὐκ ἐπιστάμεθα , τὴν οἰκοδομικήν , καὶ παρὰ τοῦ ἐμάθομεν ; 
ἔδει ἂν ἢ οὔ ; 
Καλλίκλης πάνυ γε . 
Σωκράτης οὐκοῦν δεύτερον αὖ τόδε , εἴ τι πώποτε οἰκοδόμημα ᾠκοδομήκαμεν ἰδίᾳ ἢ τῶν φίλων τινὶ ἢ ἡμέτερον αὐτῶν , καὶ τοῦτο τὸ οἰκοδόμημα καλὸν ἢ αἰσχρόν ἐστιν · καὶ εἰ μὲν ηὑρίσκομεν σκοπούμενοι διδασκάλους τε ἡμῶν ἀγαθοὺς καὶ ἐλλογίμους γεγονότας καὶ οἰκοδομήματα πολλὰ μὲν καὶ καλὰ μετὰ τῶν διδασκάλων ᾠκοδομημένα ἡμῖν , πολλὰ δὲ καὶ ἴδια ἡμῶν ἐπειδὴ τῶν διδασκάλων ἀπηλλάγημεν , οὕτω μὲν διακειμένων , νοῦν ἐχόντων ἦν ἂν ἰέναι ἐπὶ τὰ δημόσια ἔργα · εἰ δὲ μήτε διδάσκαλον εἴχομεν ἡμῶν αὐτῶν ἐπιδεῖξαι οἰκοδομήματά τε ἢ μηδὲν ἢ πολλὰ καὶ μηδενὸς ἄξια , οὕτω δὴ ἀνόητον ἦν δήπου ἐπιχειρεῖν τοῖς δημοσίοις ἔργοις καὶ παρακαλεῖν ἀλλήλους ἐπ’ αὐτά . 
φῶμεν ταῦτα ὀρθῶς λέγεσθαι ἢ οὔ ; 
Καλλίκλης πάνυ γε . 
Σωκράτης οὐκοῦν οὕτω πάντα , τά τε ἄλλα κἂν εἰ ἐπιχειρήσαντες δημοσιεύειν παρεκαλοῦμεν ἀλλήλους ὡς ἱκανοὶ ἰατροὶ ὄντες , ἐπεσκεψάμεθα δήπου ἂν ἐγώ τε σὲ καὶ σὺ ἐμέ , φέρε πρὸς θεῶν , αὐτὸς δὲ ὁ Σωκράτης πῶς ἔχει τὸ σῶμα πρὸς ὑγίειαν ; 
ἢ ἤδη τις ἄλλος διὰ Σωκράτην ἀπηλλάγη νόσου , ἢ δοῦλος ἢ ἐλεύθερος ; 
κἂν ἐγὼ οἶμαι περὶ σοῦ ἕτερα τοιαῦτα ἐσκόπουν · καὶ εἰ μὴ ηὑρίσκομεν δῑ ἡμᾶς μηδένα βελτίω γεγονότα τὸ σῶμα , μήτε τῶν ξένων μήτε τῶν ἀστῶν , μήτε ἄνδρα μήτε γυναῖκα , πρὸς Διός , ὦ Καλλίκλεις , οὐ καταγέλαστον ἂν ἦν τῇ ἀληθείᾳ , εἰς τοσοῦτον ἀνοίας ἐλθεῖν ἀνθρώπους , ὥστε , πρὶν ἰδιωτεύοντας πολλὰ μὲν ὅπως ἐτύχομεν ποιῆσαι , πολλὰ δὲ κατορθῶσαι καὶ γυμνάσασθαι ἱκανῶς τὴν τέχνην , τὸ λεγόμενον δὴ τοῦτο ἐν τῷ πίθῳ τὴν κεραμείαν ἐπιχειρεῖν μανθάνειν , καὶ αὐτούς τε δημοσιεύειν ἐπιχειρεῖν καὶ ἄλλους τοιούτους παρακαλεῖν ; 
οὐκ ἀνόητόν σοι δοκεῖ ἂν εἶναι οὕτω πράττειν ; 
Καλλίκλης ἔμοιγε . 
Σωκράτης νῦν δέ , ὦ βέλτιστε ἀνδρῶν , ἐπειδὴ σὺ μὲν αὐτὸς ἄρτι ἄρχῃ πράττειν τὰ τῆς πόλεως πράγματα , ἐμὲ δὲ παρακαλεῖς καὶ ὀνειδίζεις ὅτι οὐ πράττω , οὐκ ἐπισκεψόμεθα ἀλλήλους , φέρε , Καλλικλῆς ἤδη τινὰ βελτίω πεποίηκεν τῶν πολιτῶν ; 
ἔστιν ὅστις πρότερον πονηρὸς ὤν , ἄδικός τε καὶ ἀκόλαστος καὶ ἄφρων , διὰ Καλλικλέα καλός τε κἀγαθὸς γέγονεν , ἢ ξένος ἢ ἀστός , ἢ δοῦλος ἢ ἐλεύθερος ; 
λέγε μοι , ἐάν τίς σε ταῦτα ἐξετάζῃ , ὦ Καλλίκλεις , τί ἐρεῖς ; 
τίνα φήσεις βελτίω πεποιηκέναι ἄνθρωπον τῇ συνουσίᾳ τῇ σῇ ; 
ὀκνεῖς ἀποκρίνασθαι , εἴπερ ἔστιν τι ἔργον σὸν ἔτι ἰδιωτεύοντος , πρὶν δημοσιεύειν ἐπιχειρεῖν ; 
Καλλίκλης φιλόνικος εἶ , ὦ Σώκρατες . 
Σωκράτης ἀλλ’ οὐ φιλονικίᾳ γε ἐρωτῶ , ἀλλ’ ὡς ἀληθῶς βουλόμενος εἰδέναι ὅντινά ποτε τρόπον οἴει δεῖν πολιτεύεσθαι ἐν ἡμῖν . 
ἢ ἄλλου του ἄρα ἐπιμελήσῃ ἡμῖν ἐλθὼν ἐπὶ τὰ τῆς πόλεως πράγματα ἢ ὅπως ὅτι βέλτιστοι οἱ πολῖται ὦμεν ; 
ἢ οὐ πολλάκις ἤδη ὡμολογήκαμεν τοῦτο δεῖν πράττειν τὸν πολιτικὸν ἄνδρα ; 
ὡμολογήκαμεν ἢ οὔ ; 
ἀποκρίνου . 
ὡμολογήκαμεν · ἐγὼ ὑπὲρ σοῦ ἀποκρινοῦμαι . 
εἰ τοίνυν τοῦτο δεῖ τὸν ἀγαθὸν ἄνδρα παρασκευάζειν τῇ ἑαυτοῦ πόλει , νῦν μοι ἀναμνησθεὶς εἰπὲ περὶ ἐκείνων τῶν ἀνδρῶν ὧν ὀλίγῳ πρότερον ἔλεγες , εἰ ἔτι σοι δοκοῦσιν ἀγαθοὶ πολῖται γεγονέναι , 
Περικλῆς καὶ Κίμων καὶ Μιλτιάδης καὶ Θεμιστοκλῆς . 
Καλλίκλης ἔμοιγε . 
Σωκράτης οὐκοῦν εἴπερ ἀγαθοί , δῆλον ὅτι ἕκαστος αὐτῶν βελτίους ἐποίει τοὺς πολίτας ἀντὶ χειρόνων . 
ἐποίει ἢ οὔ ; 
Καλλίκλης ναί . 
Σωκράτης οὐκοῦν ὅτε Περικλῆς ἤρχετο λέγειν ἐν τῷ δήμῳ , χείρους ἦσαν οἱ Ἀθηναῖοι ἢ ὅτε τὰ τελευταῖα ἔλεγεν ; 
Καλλίκλης ἴσως . 
Σωκράτης οὐκ ἴσως δή , ὦ βέλτιστε , ἀλλ’ ἀνάγκη ἐκ τῶν ὡμολογημένων , εἴπερ ἀγαθός γ’ ἦν ἐκεῖνος πολίτης . 
Καλλίκλης τί οὖν δή ; 
Σωκράτης οὐδέν · ἀλλὰ τόδε μοι εἰπὲ ἐπὶ τούτῳ , εἰ λέγονται Ἀθηναῖοι διὰ Περικλέα βελτίους γεγονέναι , ἢ πᾶν τοὐναντίον διαφθαρῆναι ὑπ’ ἐκείνου . 
ταυτὶ γὰρ ἔγωγε ἀκούω , Περικλέα πεποιηκέναι Ἀθηναίους ἀργοὺς καὶ δειλοὺς καὶ λάλους καὶ φιλαργύρους , εἰς μισθοφορίαν πρῶτον καταστήσαντα . 
Καλλίκλης τῶν τὰ ὦτα κατεαγότων ἀκούεις ταῦτα , ὦ Σώκρατες . 
Σωκράτης ἀλλὰ τάδε οὐκέτι ἀκούω , ἀλλ’ οἶδα σαφῶς καὶ ἐγὼ καὶ σύ , ὅτι τὸ μὲν πρῶτον ηὐδοκίμει Περικλῆς καὶ οὐδεμίαν αἰσχρὰν δίκην κατεψηφίσαντο αὐτοῦ Ἀθηναῖοι , ἡνίκα χείρους ἦσαν · ἐπειδὴ δὲ καλοὶ κἀγαθοὶ ἐγεγόνεσαν ὑπ’ αὐτοῦ , ἐπὶ τελευτῇ τοῦ βίου τοῦ Περικλέους , κλοπὴν αὐτοῦ κατεψηφίσαντο , ὀλίγου δὲ καὶ θανάτου ἐτίμησαν , δῆλον ὅτι ὡς πονηροῦ ὄντος . 
Καλλίκλης τί οὖν ; 
τούτου ἕνεκα κακὸς ἦν Περικλῆς ; 
Σωκράτης ὄνων γοῦν ἂν ἐπιμελητὴς καὶ ἵππων καὶ βοῶν τοιοῦτος ὢν κακὸς ἂν ἐδόκει εἶναι , εἰ παραλαβὼν μὴ λακτίζοντας ἑαυτὸν μηδὲ κυρίττοντας μηδὲ δάκνοντας ἀπέδειξε ταῦτα ἅπαντα ποιοῦντας δῑ ἀγριότητα . 
ἢ οὐ δοκεῖ σοι κακὸς εἶναι ἐπιμελητὴς ὁστισοῦν ὁτουοῦν ζῴου , ὃς ἂν παραλαβὼν ἡμερώτερα ἀποδείξῃ ἀγριώτερα ἢ παρέλαβε ; 
δοκεῖ ἢ οὔ ; 
Καλλίκλης πάνυ γε , ἵνα σοι χαρίσωμαι . 
Σωκράτης καὶ τόδε τοίνυν μοι χάρισαι ἀποκρινάμενος · πότερον καὶ ὁ ἄνθρωπος ἓν τῶν ζῴων ἐστὶν ἢ οὔ ; 
Καλλίκλης πῶς γὰρ οὔ ; 
Σωκράτης οὐκοῦν ἀνθρώπων Περικλῆς ἐπεμέλετο ; 
Καλλίκλης ναί . 
Σωκράτης τί οὖν ; 
οὐκ ἔδει αὐτούς , ὡς ἄρτι ὡμολογοῦμεν , δικαιοτέρους γεγονέναι ἀντὶ ἀδικωτέρων ὑπ’ ἐκείνου , εἴπερ ἐκεῖνος ἐπεμελεῖτο αὐτῶν ἀγαθὸς ὢν τὰ πολιτικά ; 
Καλλίκλης πάνυ γε . 
Σωκράτης οὐκοῦν οἵ γε δίκαιοι ἥμεροι , ὡς ἔφη Ὅμηρος · σὺ δὲ τί φῄς ; 
οὐχ οὕτως ; 
Καλλίκλης ναί . 
Σωκράτης ἀλλὰ μὴν ἀγριωτέρους γε αὐτοὺς ἀπέφηνεν ἢ οἵους παρέλαβεν , καὶ ταῦτ’ εἰς αὑτόν , ὃν ἥκιστ’ ἂν ἐβούλετο . 
Καλλίκλης βούλει σοι ὁμολογήσω ; 
Σωκράτης εἰ δοκῶ γε σοι ἀληθῆ λέγειν . 
Καλλίκλης ἔστω δὴ ταῦτα . 
Σωκράτης οὐκοῦν εἴπερ ἀγριωτέρους , ἀδικωτέρους τε καὶ χείρους ; 
Καλλίκλης ἔστω . 
Σωκράτης οὐκ ἄρ’ ἀγαθὸς τὰ πολιτικὰ Περικλῆς ἦν ἐκ τούτου τοῦ λόγου . 
Καλλίκλης οὐ σύ γε φῄς . 
Σωκράτης μὰ Δί’ οὐδέ γε σὺ ἐξ ὧν ὡμολόγεις . 
πάλιν δὲ λέγε μοι περὶ Κίμωνος · οὐκ ἐξωστράκισαν αὐτὸν οὗτοι οὓς ἐθεράπευεν , ἵνα αὐτοῦ δέκα ἐτῶν μὴ ἀκούσειαν τῆς φωνῆς ; 
καὶ Θεμιστοκλέα ταὐτὰ ταῦτα ἐποίησαν καὶ φυγῇ προσεζημίωσαν ; 
Μιλτιάδην δὲ τὸν Μαραθῶνι εἰς τὸ βάραθρον ἐμβαλεῖν ἐψηφίσαντο , καὶ εἰ μὴ διὰ τὸν πρύτανιν , ἐνέπεσεν ἄν ; 
καίτοι οὗτοι , εἰ ἦσαν ἄνδρες ἀγαθοί , ὡς σὺ φῄς , οὐκ ἄν ποτε ταῦτα ἔπασχον . 
οὔκουν οἵ γε ἀγαθοὶ ἡνίοχοι κατ’ ἀρχὰς μὲν οὐκ ἐκπίπτουσιν ἐκ τῶν ζευγῶν , ἐπειδὰν δὲ θεραπεύσωσιν τοὺς ἵππους καὶ αὐτοὶ ἀμείνους γένωνται ἡνίοχοι , τότ’ ἐκπίπτουσιν · οὐκ ἔστι ταῦτ’ οὔτ’ ἐν ἡνιοχείᾳ οὔτ’ ἐν ἄλλῳ ἔργῳ οὐδενί · ἢ δοκεῖ σοι ; 
Καλλίκλης οὐκ ἔμοιγε . 
Σωκράτης ἀληθεῖς ἄρα , ὡς ἔοικεν , οἱ ἔμπροσθεν λόγοι ἦσαν , ὅτι οὐδένα ἡμεῖς ἴσμεν ἄνδρα ἀγαθὸν γεγονότα τὰ πολιτικὰ ἐν τῇδε τῇ πόλει . 
σὺ δὲ ὡμολόγεις τῶν γε νῦν οὐδένα , τῶν μέντοι ἔμπροσθεν , καὶ προείλου τούτους τοὺς ἄνδρας · οὗτοι δὲ ἀνεφάνησαν ἐξ ἴσου τοῖς νῦν ὄντες , ὥστε , εἰ οὗτοι ῥήτορες ἦσαν , οὔτε τῇ ἀληθινῇ ῥητορικῇ ἐχρῶντο—οὐ γὰρ ἂν ἐξέπεσον—οὔτε τῇ κολακικῇ . 
Καλλίκλης ἀλλὰ μέντοι πολλοῦ γε δεῖ , ὦ Σώκρατες , μή ποτέ τις τῶν νῦν ἔργα τοιαῦτα ἐργάσηται οἷα τούτων ὅστις βούλει εἴργασται . 
Σωκράτης ὦ δαιμόνιε , οὐδ’ ἐγὼ ψέγω τούτους ὥς γε διακόνους εἶναι πόλεως , ἀλλά μοι δοκοῦσι τῶν γε νῦν διακονικώτεροι γεγονέναι καὶ μᾶλλον οἷοί τε ἐκπορίζειν τῇ πόλει ὧν ἐπεθύμει . 
ἀλλὰ γὰρ μεταβιβάζειν τὰς ἐπιθυμίας καὶ μὴ ἐπιτρέπειν , πείθοντες καὶ βιαζόμενοι ἐπὶ τοῦτο ὅθεν ἔμελλον ἀμείνους ἔσεσθαι οἱ πολῖται , ὡς ἔπος εἰπεῖν οὐδὲν τούτων διέφερον ἐκεῖνοι · ὅπερ μόνον ἔργον ἐστὶν ἀγαθοῦ πολίτου . 
ναῦς δὲ καὶ τείχη καὶ νεώρια καὶ ἄλλα πολλὰ τοιαῦτα καὶ ἐγώ σοι ὁμολογῶ δεινοτέρους εἶναι ἐκείνους τούτων ἐκπορίζειν . 
πρᾶγμα οὖν γελοῖον ποιοῦμεν ἐγώ τε καὶ σὺ ἐν τοῖς λόγοις · ἐν παντὶ γὰρ τῷ χρόνῳ ὃν διαλεγόμεθα οὐδὲν παυόμεθα εἰς τὸ αὐτὸ ἀεὶ περιφερόμενοι καὶ ἀγνοοῦντες ἀλλήλων ὅτι λέγομεν . 
ἐγὼ γοῦν σε πολλάκις οἶμαι ὡμολογηκέναι καὶ ἐγνωκέναι ὡς ἄρα διττὴ αὕτη τις ἡ πραγματεία ἔστιν καὶ περὶ τὸ σῶμα καὶ περὶ τὴν ψυχήν , καὶ ἡ μὲν ἑτέρα διακονική ἐστιν , ᾗ δυνατὸν εἶναι ἐκπορίζειν , ἐὰν μὲν πεινῇ τὰ σώματα ἡμῶν , σιτία , ἐὰν δὲ διψῇ , ποτά , ἐὰν δὲ ῥιγῷ , ἱμάτια , στρώματα , ὑποδήματα , ἄλλ’ ὧν ἔρχεται σώματα εἰς ἐπιθυμίαν · καὶ ἐξεπίτηδές σοι διὰ τῶν αὐτῶν εἰκόνων λέγω , ἵνα ῥᾷον καταμάθῃς . 
τούτων γὰρ ποριστικὸν εἶναι ἢ κάπηλον ὄντα ἢ ἔμπορον ἢ δημιουργόν του αὐτῶν τούτων , σιτοποιὸν ἢ ὀψοποιὸν ἢ ὑφάντην ἢ σκυτοτόμον ἢ σκυτοδεψόν , οὐδὲν θαυμαστόν ἐστιν ὄντα τοιοῦτον δόξαι καὶ αὑτῷ καὶ τοῖς ἄλλοις θεραπευτὴν εἶναι σώματος , παντὶ τῷ μὴ εἰδότι ὅτι ἔστιν τις παρὰ ταύτας ἁπάσας τέχνη γυμναστική τε καὶ ἰατρική , ἣ δὴ τῷ ὄντι γε ἐστὶν σώματος θεραπεία , ἥνπερ καὶ προσήκει τούτων ἄρχειν πασῶν τῶν τεχνῶν καὶ χρῆσθαι τοῖς τούτων ἔργοις διὰ τὸ εἰδέναι ὅτι χρηστὸν καὶ πονηρὸν τῶν σιτίων ἢ ποτῶν ἐστιν εἰς ἀρετὴν σώματος , τὰς δ’ ἄλλας πάσας ταύτας ἀγνοεῖν · διὸ δὴ καὶ ταύτας μὲν δουλοπρεπεῖς τε καὶ διακονικὰς καὶ ἀνελευθέρους εἶναι περὶ σώματος πραγματείαν , τὰς ἄλλας τέχνας , τὴν δὲ γυμναστικὴν καὶ ἰατρικὴν κατὰ τὸ δίκαιον δεσποίνας εἶναι τούτων . 
ταὐτὰ οὖν ταῦτα ὅτι ἔστιν καὶ περὶ ψυχήν , τοτὲ μέν μοι δοκεῖς μανθάνειν ὅτι λέγω , καὶ ὁμολογεῖς ὡς εἰδὼς ὅτι ἐγὼ λέγω · ἥκεις δὲ ὀλίγον ὕστερον λέγων ὅτι ἄνθρωποι καλοὶ κἀγαθοὶ γεγόνασιν πολῖται ἐν τῇ πόλει , καὶ ἐπειδὰν ἐγὼ ἐρωτῶ οἵτινες , δοκεῖς μοι ὁμοιοτάτους προτείνεσθαι ἀνθρώπους περὶ τὰ πολιτικά , ὥσπερ ἂν εἰ περὶ τὰ γυμναστικὰ ἐμοῦ ἐρωτῶντος οἵτινες ἀγαθοὶ γεγόνασιν ἢ εἰσὶν σωμάτων θεραπευταί , ἔλεγές μοι πάνυ σπουδάζων , Θεαρίων ὁ ἀρτοκόπος καὶ Μίθαικος ὁ τὴν ὀψοποιίαν συγγεγραφὼς τὴν Σικελικὴν καὶ Σάραμβος ὁ κάπηλος , ὅτι οὗτοι θαυμάσιοι γεγόνασιν σωμάτων θεραπευταί , ὁ μὲν ἄρτους θαυμαστοὺς παρασκευάζων , ὁ δὲ ὄψον , ὁ δὲ οἶνον . 
ἴσως ἂν οὖν ἠγανάκτεις , εἴ σοι ἔλεγον ἐγὼ ὅτι Ἄνθρωπε , ἐπαΐεις οὐδὲν περὶ γυμναστικῆς · διακόνους μοι λέγεις καὶ ἐπιθυμιῶν παρασκευαστὰς ἀνθρώπους , οὐκ ἐπαΐοντας καλὸν κἀγαθὸν οὐδὲν περὶ αὐτῶν , οἵ , ἂν οὕτω τύχωσιν , ἐμπλήσαντες καὶ παχύναντες τὰ σώματα τῶν ἀνθρώπων , ἐπαινούμενοι ὑπ’ αὐτῶν , προσαπολοῦσιν αὐτῶν καὶ τὰς ἀρχαίας σάρκας · οἱ δ’ αὖ δῑ ἀπειρίαν οὐ τοὺς ἑστιῶντας αἰτιάσονται τῶν νόσων αἰτίους εἶναι καὶ τῆς ἀποβολῆς τῶν ἀρχαίων σαρκῶν , ἀλλ’ οἳ ἂν αὐτοῖς τύχωσι τότε παρόντες καὶ συμβουλεύοντές τι , ὅταν δὴ αὐτοῖς ἥκῃ ἡ τότε πλησμονὴ νόσον φέρουσα συχνῷ ὕστερον χρόνῳ , ἅτε ἄνευ τοῦ ὑγιεινοῦ γεγονυῖα , τούτους αἰτιάσονται καὶ ψέξουσιν καὶ κακόν τι ποιήσουσιν , ἂν οἷοί τ’ ὦσι , τοὺς δὲ προτέρους ἐκείνους καὶ αἰτίους τῶν κακῶν ἐγκωμιάσουσιν . 
καὶ σὺ νῦν , ὦ Καλλίκλεις , ὁμοιότατον τούτῳ ἐργάζῃ · ἐγκωμιάζεις ἀνθρώπους , οἳ τούτους εἱστιάκασιν εὐωχοῦντες ὧν ἐπεθύμουν . 
καί φασι μεγάλην τὴν πόλιν πεποιηκέναι αὐτούς · ὅτι δὲ οἰδεῖ καὶ ὕπουλός ἐστιν δῑ ἐκείνους τοὺς παλαιούς , οὐκ αἰσθάνονται . 
ἄνευ γὰρ σωφροσύνης καὶ δικαιοσύνης λιμένων καὶ νεωρίων καὶ τειχῶν καὶ φόρων καὶ τοιούτων φλυαριῶν ἐμπεπλήκασι τὴν πόλιν · ὅταν οὖν ἔλθῃ ἡ καταβολὴ αὕτη τῆς ἀσθενείας , τοὺς τότε παρόντας αἰτιάσονται συμβούλους , Θεμιστοκλέα δὲ καὶ Κίμωνα καὶ Περικλέα ἐγκωμιάσουσιν , τοὺς αἰτίους τῶν κακῶν · σοῦ δὲ ἴσως ἐπιλήψονται , ἐὰν μὴ εὐλαβῇ , καὶ τοῦ ἐμοῦ ἑταίρου Ἀλκιβιάδου , ὅταν καὶ τὰ ἀρχαῖα προσαπολλύωσι πρὸς οἷς ἐκτήσαντο , οὐκ αἰτίων ὄντων τῶν κακῶν ἀλλ’ ἴσως συναιτίων . 
καίτοι ἔγωγε ἀνόητον πρᾶγμα καὶ νῦν ὁρῶ γιγνόμενον καὶ ἀκούω τῶν παλαιῶν ἀνδρῶν πέρι . 
αἰσθάνομαι γάρ , ὅταν ἡ πόλις τινὰ τῶν πολιτικῶν ἀνδρῶν μεταχειρίζηται ὡς ἀδικοῦντα , ἀγανακτούντων καὶ σχετλιαζόντων ὡς δεινὰ πάσχουσι · πολλὰ καὶ ἀγαθὰ τὴν πόλιν πεποιηκότες ἄρα ἀδίκως ὑπ’ αὐτῆς ἀπόλλυνται , ὡς ὁ τούτων λόγος . 
τὸ δὲ ὅλον ψεῦδός ἐστιν · προστάτης γὰρ πόλεως οὐδ’ ἂν εἷς ποτε ἀδίκως ἀπόλοιτο ὑπ’ αὐτῆς τῆς πόλεως ἧς προστατεῖ . 
κινδυνεύει γὰρ ταὐτὸν εἶναι , ὅσοι τε πολιτικοὶ προσποιοῦνται εἶναι καὶ ὅσοι σοφισταί . 
καὶ γὰρ οἱ σοφισταί , τἆλλα σοφοὶ ὄντες , τοῦτο ἄτοπον ἐργάζονται πρᾶγμα · φάσκοντες γὰρ ἀρετῆς διδάσκαλοι εἶναι πολλάκις κατηγοροῦσιν τῶν μαθητῶν ὡς ἀδικοῦσι σφᾶς [αὑτούς] , τούς τε μισθοὺς ἀποστεροῦντες καὶ ἄλλην χάριν οὐκ ἀποδιδόντες , εὖ παθόντες ὑπ’ αὐτῶν . 
καὶ τούτου τοῦ λόγου τί ἂν ἀλογώτερον εἴη πρᾶγμα , ἀνθρώπους ἀγαθοὺς καὶ δικαίους γενομένους , ἐξαιρεθέντας μὲν ἀδικίαν ὑπὸ τοῦ διδασκάλου , σχόντας δὲ δικαιοσύνην , ἀδικεῖν τούτῳ ᾧ οὐκ ἔχουσιν ; 
οὐ δοκεῖ σοι τοῦτο ἄτοπον εἶναι , ὦ ἑταῖρε ; 
ὡς ἀληθῶς δημηγορεῖν με ἠνάγκασας , ὦ Καλλίκλεις , οὐκ ἐθέλων ἀποκρίνεσθαι . 
Καλλίκλης σὺ δ’ οὐκ ἂν οἷός τ’ εἴης λέγειν , εἰ μή τίς σοι ἀποκρίνοιτο ; 
Σωκράτης ἔοικά γε · νῦν γοῦν συχνοὺς τείνω τῶν λόγων , ἐπειδή μοι οὐκ ἐθέλεις ἀποκρίνεσθαι . 
ἀλλ’ , ὠγαθέ , εἰπὲ πρὸς Φιλίου , οὐ δοκεῖ σοι ἄλογον εἶναι ἀγαθὸν φάσκοντα πεποιηκέναι τινὰ μέμφεσθαι τούτῳ ὅτι ὑφ’ ἑαυτοῦ ἀγαθὸς γεγονώς τε καὶ ὢν ἔπειτα πονηρός ἐστιν ; 
Καλλίκλης ἔμοιγε δοκεῖ . 
Σωκράτης οὐκοῦν ἀκούεις τοιαῦτα λεγόντων τῶν φασκόντων παιδεύειν ἀνθρώπους εἰς ἀρετήν ; 
Καλλίκλης ἔγωγε · ἀλλὰ τί ἂν λέγοις ἀνθρώπων πέρι οὐδενὸς ἀξίων ; 
Σωκράτης τί δ’ ἂν περὶ ἐκείνων λέγοις , οἳ φάσκοντες προεστάναι τῆς πόλεως καὶ ἐπιμελεῖσθαι ὅπως ὡς βελτίστη ἔσται , πάλιν αὐτῆς κατηγοροῦσιν , ὅταν τύχωσιν , ὡς πονηροτάτης ; 
οἴει τι διαφέρειν τούτους ἐκείνων ; 
ταὐτόν , ὦ μακάρῑ , ἐστὶν σοφιστὴς καὶ ῥήτωρ , ἢ ἐγγύς τι καὶ παραπλήσιον , ὥσπερ ἐγὼ ἔλεγον πρὸς Πῶλον · σὺ δὲ δῑ ἄγνοιαν τὸ μὲν πάγκαλόν τι οἴει εἶναι , τὴν ῥητορικήν , τοῦ δὲ καταφρονεῖς . 
τῇ δὲ ἀληθείᾳ κάλλιόν ἐστιν σοφιστικὴ ῥητορικῆς ὅσῳπερ νομοθετικὴ δικαστικῆς καὶ γυμναστικὴ ἰατρικῆς · μόνοις δ’ ἔγωγε καὶ ᾤμην τοῖς δημηγόροις τε καὶ σοφισταῖς οὐκ ἐγχωρεῖν μέμφεσθαι τούτῳ τῷ πράγματι ὃ αὐτοὶ παιδεύουσιν , ὡς πονηρόν ἐστιν εἰς σφᾶς , ἢ τῷ αὐτῷ λόγῳ τούτῳ ἅμα καὶ ἑαυτῶν κατηγορεῖν ὅτι οὐδὲν ὠφελήκασιν οὕς φασιν ὠφελεῖν . 
οὐχ οὕτως ἔχει ; 
Καλλίκλης πάνυ γε . 
Σωκράτης καὶ προέσθαι γε δήπου τὴν εὐεργεσίαν ἄνευ μισθοῦ , ὡς τὸ εἰκός , μόνοις τούτοις ἐνεχώρει , εἴπερ ἀληθῆ ἔλεγον . 
ἄλλην μὲν γὰρ εὐεργεσίαν τις εὐεργετηθείς , οἷον ταχὺς γενόμενος διὰ παιδοτρίβην , ἴσως ἂν ἀποστερήσειε τὴν χάριν , εἰ προοῖτο αὐτῷ ὁ παιδοτρίβης καὶ μὴ συνθέμενος αὐτῷ μισθὸν ὅτι μάλιστα ἅμα μεταδιδοὺς τοῦ τάχους λαμβάνοι τὸ ἀργύριον · οὐ γὰρ δὴ τῇ βραδυτῆτι οἶμαι ἀδικοῦσιν οἱ ἄνθρωποι , ἀλλ’ ἀδικίᾳ · ἦ γάρ ; 
Καλλίκλης ναί . 
Σωκράτης οὐκοῦν εἴ τις αὐτὸ τοῦτο ἀφαιρεῖ , τὴν ἀδικίαν , οὐδὲν δεινὸν αὐτῷ μήποτε ἀδικηθῇ , ἀλλὰ μόνῳ ἀσφαλὲς ταύτην τὴν εὐεργεσίαν προέσθαι , εἴπερ τῷ ὄντι δύναιτό τις ἀγαθοὺς ποιεῖν . 
οὐχ οὕτω ; 
Καλλίκλης φημί . 
Σωκράτης διὰ ταῦτ’ ἄρα , ὡς ἔοικε , τὰς μὲν ἄλλας συμβουλὰς συμβουλεύειν λαμβάνοντα ἀργύριον , οἷον οἰκοδομίας πέρι ἢ τῶν ἄλλων τεχνῶν , οὐδὲν αἰσχρόν . 
Καλλίκλης ἔοικέ γε . 
Σωκράτης περὶ δέ γε ταύτης τῆς πράξεως , ὅντιν’ ἄν τις τρόπον ὡς βέλτιστος εἴη καὶ ἄριστα τὴν αὑτοῦ οἰκίαν διοικοῖ ἢ πόλιν , αἰσχρὸν νενόμισται μὴ φάναι συμβουλεύειν , ἐὰν μή τις αὐτῷ ἀργύριον διδῷ . 
ἦ γάρ ; 
Καλλίκλης ναί . 
Σωκράτης δῆλον γὰρ ὅτι τοῦτο αἴτιόν ἐστιν , ὅτι μόνη αὕτη τῶν εὐεργεσιῶν τὸν εὖ παθόντα ἐπιθυμεῖν ποιεῖ ἀντ’ εὖ ποιεῖν , ὥστε καλὸν δοκεῖ τὸ σημεῖον εἶναι , εἰ εὖ ποιήσας ταύτην τὴν εὐεργεσίαν ἀντ’ εὖ πείσεται · εἰ δὲ μή , οὔ . 
ἔστι ταῦτα οὕτως ἔχοντα ; 
Καλλίκλης ἔστιν . 
Σωκράτης ἐπὶ ποτέραν οὖν με παρακαλεῖς τὴν θεραπείαν τῆς πόλεως , διόρισόν μοι · τὴν τοῦ διαμάχεσθαι Ἀθηναίοις ὅπως ὡς βέλτιστοι ἔσονται , ὡς ἰατρόν , ἢ ὡς διακονήσοντα καὶ πρὸς χάριν ὁμιλήσοντα ; 
τἀληθῆ μοι εἰπέ , ὦ Καλλίκλεις · δίκαιος γὰρ εἶ , ὥσπερ ἤρξω παρρησιάζεσθαι πρὸς ἐμέ , διατελεῖν ἃ νοεῖς λέγων . 
καὶ νῦν εὖ καὶ γενναίως εἰπέ . 
Καλλίκλης λέγω τοίνυν ὅτι ὡς διακονήσοντα . 
Σωκράτης κολακεύσοντα ἄρα με , ὦ γενναιότατε , παρακαλεῖς . 
Καλλίκλης εἴ σοι Μυσόν γε ἥδιον καλεῖν , ὦ Σώκρατες · ὡς εἰ μὴ ταῦτά γε ποιήσεις— 
Σωκράτης μὴ εἴπῃς ὃ πολλάκις εἴρηκας , ὅτι ἀποκτενεῖ με ὁ βουλόμενος , ἵνα μὴ αὖ καὶ ἐγὼ εἴπω , ὅτι Πονηρός γε ὢν ἀγαθὸν ὄντα · μηδ’ ὅτι ἀφαιρήσεται ἐάν τι ἔχω , ἵνα μὴ αὖ ἐγὼ εἴπω ὅτι ἀλλ’ ἀφελόμενος οὐχ ἕξει ὅτι χρήσεται αὐτοῖς , ἀλλ’ ὥσπερ με ἀδίκως ἀφείλετο , οὕτως καὶ λαβὼν ἀδίκως χρήσεται , εἰ δὲ ἀδίκως , αἰσχρῶς , εἰ δὲ αἰσχρῶς , κακῶς . 
Καλλίκλης ὥς μοι δοκεῖς , ὦ Σώκρατες , πιστεύειν μηδ’ ἂν ἓν τούτων παθεῖν , ὡς οἰκῶν ἐκποδὼν καὶ οὐκ ἂν εἰσαχθεὶς εἰς δικαστήριον ὑπὸ πάνυ ἴσως μοχθηροῦ ἀνθρώπου καὶ φαύλου . 
Σωκράτης ἀνόητος ἄρα εἰμί , ὦ Καλλίκλεις , ὡς ἀληθῶς , εἰ μὴ οἴομαι ἐν τῇδε τῇ πόλει ὁντινοῦν ἂν ὅτι τύχοι , τοῦτο παθεῖν . 
τόδε μέντοι εὖ οἶδ’ ὅτι , ἐάνπερ εἰσίω εἰς δικαστήριον περὶ τούτων τινὸς κινδυνεύων , ὃ σὺ λέγεις , πονηρός τίς μ’ ἔσται ὁ εἰσάγων—οὐδεὶς γὰρ ἂν χρηστὸς μὴ ἀδικοῦντ’ ἄνθρωπον εἰσαγάγοι—καὶ οὐδέν γε ἄτοπον εἰ ἀποθάνοιμι . 
βούλει σοι εἴπω δῑ ὅτι ταῦτα προσδοκῶ ; 
Καλλίκλης πάνυ γε . 
Σωκράτης οἶμαι μετ’ ὀλίγων Ἀθηναίων , ἵνα μὴ εἴπω μόνος , ἐπιχειρεῖν τῇ ὡς ἀληθῶς πολιτικῇ τέχνῃ καὶ πράττειν τὰ πολιτικὰ μόνος τῶν νῦν · ἅτε οὖν οὐ πρὸς χάριν λέγων τοὺς λόγους οὓς λέγω ἑκάστοτε , ἀλλὰ πρὸς τὸ βέλτιστον , οὐ πρὸς τὸ ἥδιστον , καὶ οὐκ ἐθέλων ποιεῖν ἃ σὺ παραινεῖς , τὰ κομψὰ ταῦτα , οὐχ ἕξω ὅτι λέγω ἐν τῷ δικαστηρίῳ . 
ὁ αὐτὸς δέ μοι ἥκει λόγος ὅνπερ πρὸς Πῶλον ἔλεγον · κρινοῦμαι γὰρ ὡς ἐν παιδίοις ἰατρὸς ἂν κρίνοιτο κατηγοροῦντος ὀψοποιοῦ . 
σκόπει γάρ , τί ἂν ἀπολογοῖτο ὁ τοιοῦτος ἄνθρωπος ἐν τούτοις ληφθείς , εἰ αὐτοῦ κατηγοροῖ τις λέγων ὅτι “ὦ παῖδες , πολλὰ ὑμᾶς καὶ κακὰ ὅδε εἴργασται ἀνὴρ καὶ αὐτούς , καὶ τοὺς νεωτάτους ὑμῶν διαφθείρει τέμνων τε καὶ κάων , καὶ ἰσχναίνων καὶ πνίγων ἀπορεῖν ποιεῖ , πικρότατα πώματα διδοὺς καὶ πεινῆν καὶ διψῆν ἀναγκάζων , οὐχ ὥσπερ ἐγὼ πολλὰ καὶ ἡδέα καὶ παντοδαπὰ ηὐώχουν ὑμᾶς · ” 
τί ἂν οἴει ἐν τούτῳ τῷ κακῷ ἀποληφθέντα ἰατρὸν ἔχειν εἰπεῖν ; 
ἢ εἰ εἴποι τὴν ἀλήθειαν , ὅτι “ταῦτα πάντα ἐγὼ ἐποίουν , ὦ παῖδες , ὑγιεινῶς , ” 
πόσον τι οἴει ἂν ἀναβοῆσαι τοὺς τοιούτους δικαστάς ; 
οὐ μέγα ; 
Καλλίκλης ἴσως · οἴεσθαί γε χρή . 
Σωκράτης οὐκοῦν οἴει ἐν πάσῃ ἀπορίᾳ ἂν αὐτὸν ἔχεσθαι ὅτι χρὴ εἰπεῖν ; 
Καλλίκλης πάνυ γε . 
Σωκράτης τοιοῦτον μέντοι καὶ ἐγὼ οἶδα ὅτι πάθος πάθοιμι ἂν εἰσελθὼν εἰς δικαστήριον . 
οὔτε γὰρ ἡδονὰς ἃς ἐκπεπόρικα ἕξω αὐτοῖς λέγειν , ἃς οὗτοι εὐεργεσίας καὶ ὠφελίας νομίζουσιν , ἐγὼ δὲ οὔτε τοὺς πορίζοντας ζηλῶ οὔτε οἷς πορίζεται · ἐάν τέ τίς με ἢ νεωτέρους φῇ διαφθείρειν ἀπορεῖν ποιοῦντα , ἢ τοὺς πρεσβυτέρους κακηγορεῖν λέγοντα πικροὺς λόγους ἢ ἰδίᾳ ἢ δημοσίᾳ , οὔτε τὸ ἀληθὲς ἕξω εἰπεῖν , ὅτι δικαίως πάντα ταῦτα ἐγὼ λέγω , καὶ πράττω τὸ ὑμέτερον δὴ τοῦτο , ὦ ἄνδρες δικασταί , οὔτε ἄλλο οὐδέν · ὥστε ἴσως , ὅτι ἂν τύχω , τοῦτο πείσομαι . 
Καλλίκλης δοκεῖ οὖν σοι , ὦ Σώκρατες , καλῶς ἔχειν ἄνθρωπος ἐν πόλει οὕτως διακείμενος καὶ ἀδύνατος ὢν ἑαυτῷ βοηθεῖν ; 
Σωκράτης εἰ ἐκεῖνό γε ἓν αὐτῷ ὑπάρχοι , ὦ Καλλίκλεις , ὃ σὺ πολλάκις ὡμολόγησας · εἰ βεβοηθηκὼς εἴη αὑτῷ , μήτε περὶ ἀνθρώπους μήτε περὶ θεοὺς ἄδικον μηδὲν μήτε εἰρηκὼς μήτε εἰργασμένος . 
αὕτη γὰρ τῆς βοηθείας ἑαυτῷ πολλάκις ἡμῖν ὡμολόγηται κρατίστη εἶναι . 
εἰ μὲν οὖν ἐμέ τις ἐξελέγχοι ταύτην τὴν βοήθειαν ἀδύνατον ὄντα ἐμαυτῷ καὶ ἄλλῳ βοηθεῖν , αἰσχυνοίμην ἂν καὶ ἐν πολλοῖς καὶ ἐν ὀλίγοις ἐξελεγχόμενος καὶ μόνος ὑπὸ μόνου , καὶ εἰ διὰ ταύτην τὴν ἀδυναμίαν ἀποθνῄσκοιμι , ἀγανακτοίην ἄν · εἰ δὲ κολακικῆς ῥητορικῆς ἐνδείᾳ τελευτῴην ἔγωγε , εὖ οἶδα ὅτι ῥᾳδίως ἴδοις ἄν με φέροντα τὸν θάνατον . 
αὐτὸ μὲν γὰρ τὸ ἀποθνῄσκειν οὐδεὶς φοβεῖται , ὅστις μὴ παντάπασιν ἀλόγιστός τε καὶ ἄνανδρός ἐστιν , τὸ δὲ ἀδικεῖν φοβεῖται · πολλῶν γὰρ ἀδικημάτων γέμοντα τὴν ψυχὴν εἰς Ἅιδου ἀφικέσθαι πάντων ἔσχατον κακῶν ἐστιν . 
εἰ δὲ βούλει , σοὶ ἐγώ , ὡς τοῦτο οὕτως ἔχει , ἐθέλω λόγον λέξαι . 
Καλλίκλης ἀλλ’ ἐπείπερ γε καὶ τἆλλα ἐπέρανας , καὶ τοῦτο πέρανον . 
Σωκράτης ἄκουε δή , φασί , μάλα καλοῦ λόγου , ὃν σὺ μὲν ἡγήσῃ μῦθον , ὡς ἐγὼ οἶμαι , ἐγὼ δὲ λόγον · ὡς ἀληθῆ γὰρ ὄντα σοι λέξω ἃ μέλλω λέγειν . 
ὥσπερ γὰρ Ὅμηρος λέγει , διενείμαντο τὴν ἀρχὴν ὁ Ζεὺς καὶ ὁ Ποσειδῶν καὶ ὁ Πλούτων , ἐπειδὴ παρὰ τοῦ πατρὸς παρέλαβον . 
ἦν οὖν νόμος ὅδε περὶ ἀνθρώπων ἐπὶ Κρόνου , καὶ ἀεὶ καὶ νῦν ἔτι ἔστιν ἐν θεοῖς , τῶν ἀνθρώπων τὸν μὲν δικαίως τὸν βίον διελθόντα καὶ ὁσίως , ἐπειδὰν τελευτήσῃ , εἰς μακάρων νήσους ἀπιόντα οἰκεῖν ἐν πάσῃ εὐδαιμονίᾳ ἐκτὸς κακῶν , τὸν δὲ ἀδίκως καὶ ἀθέως εἰς τὸ τῆς τίσεώς τε καὶ δίκης δεσμωτήριον , ὃ δὴ Τάρταρον καλοῦσιν , ἰέναι . 
τούτων δὲ δικασταὶ ἐπὶ Κρόνου καὶ ἔτι νεωστὶ τοῦ Διὸς τὴν ἀρχὴν ἔχοντος ζῶντες ἦσαν ζώντων , ἐκείνῃ τῇ ἡμέρᾳ δικάζοντες ᾗ μέλλοιεν τελευτᾶν · κακῶς οὖν αἱ δίκαι ἐκρίνοντο . 
ὅ τε οὖν Πλούτων καὶ οἱ ἐπιμεληταὶ οἱ ἐκ μακάρων νήσων ἰόντες ἔλεγον πρὸς τὸν Δία ὅτι φοιτῷέν σφιν ἄνθρωποι ἑκατέρωσε ἀνάξιοι . 
εἶπεν οὖν ὁ Ζεύς · “ἀλλ’ ἐγώ , ” 
ἔφη , “παύσω τοῦτο γιγνόμενον . 
νῦν μὲν γὰρ κακῶς αἱ δίκαι δικάζονται . 
ἀμπεχόμενοι γάρ , ” 
ἔφη , “οἱ κρινόμενοι κρίνονται · ζῶντες γὰρ κρίνονται . 
πολλοὶ οὖν , ” 
ἦ δ’ ὅς , “ψυχὰς πονηρὰς ἔχοντες ἠμφιεσμένοι εἰσὶ σώματά τε καλὰ καὶ γένη καὶ πλούτους , καί , ἐπειδὰν ἡ κρίσις ᾖ , ἔρχονται αὐτοῖς πολλοὶ μάρτυρες , μαρτυρήσοντες ὡς δικαίως βεβιώκασιν · 
οἱ οὖν δικασταὶ ὑπό τε τούτων ἐκπλήττονται , καὶ ἅμα καὶ αὐτοὶ ἀμπεχόμενοι δικάζουσι , πρὸ τῆς ψυχῆς τῆς αὑτῶν ὀφθαλμοὺς καὶ ὦτα καὶ ὅλον τὸ σῶμα προκεκαλυμμένοι . 
ταῦτα δὴ αὐτοῖς πάντα ἐπίπροσθεν γίγνεται , καὶ τὰ αὑτῶν ἀμφιέσματα καὶ τὰ τῶν κρινομένων . 
πρῶτον μὲν οὖν , ” 
ἔφη , “παυστέον ἐστὶν προειδότας αὐτοὺς τὸν θάνατον · νῦν γὰρ προΐσασι . 
τοῦτο μὲν οὖν καὶ δὴ εἴρηται τῷ Προμηθεῖ ὅπως ἂν παύσῃ αὐτῶν . 
ἔπειτα γυμνοὺς κριτέον ἁπάντων τούτων · τεθνεῶτας γὰρ δεῖ κρίνεσθαι . 
καὶ τὸν κριτὴν δεῖ γυμνὸν εἶναι , τεθνεῶτα , αὐτῇ τῇ ψυχῇ αὐτὴν τὴν ψυχὴν θεωροῦντα ἐξαίφνης ἀποθανόντος ἑκάστου , ἔρημον πάντων τῶν συγγενῶν καὶ καταλιπόντα ἐπὶ τῆς γῆς πάντα ἐκεῖνον τὸν κόσμον , ἵνα δικαία ἡ κρίσις ᾖ . 
ἐγὼ μὲν οὖν ταῦτα ἐγνωκὼς πρότερος ἢ ὑμεῖς ἐποιησάμην δικαστὰς ὑεῖς ἐμαυτοῦ , δύο μὲν ἐκ τῆς Ἀσίας , Μίνω τε καὶ Ῥαδάμανθυν , ἕνα δὲ ἐκ τῆς Εὐρώπης , Αἰακόν · οὗτοι οὖν ἐπειδὰν τελευτήσωσι , δικάσουσιν ἐν τῷ λειμῶνι , ἐν τῇ τριόδῳ ἐξ ἧς φέρετον τὼ ὁδώ , ἡ μὲν εἰς μακάρων νήσους , ἡ δ’ εἰς Τάρταρον . 
καὶ τοὺς μὲν ἐκ τῆς Ἀσίας Ῥαδάμανθυς κρινεῖ , τοὺς δὲ ἐκ τῆς Εὐρώπης Αἰακός · Μίνῳ δὲ πρεσβεῖα δώσω ἐπιδιακρίνειν , ἐὰν ἀπορῆτόν τι τὼ ἑτέρω , ἵνα ὡς δικαιοτάτη ἡ κρίσις ᾖ περὶ τῆς πορείας τοῖς ἀνθρώποις.”ταῦτ’ ἔστιν , ὦ Καλλίκλεις , ἃ ἐγὼ ἀκηκοὼς πιστεύω ἀληθῆ εἶναι · καὶ ἐκ τούτων τῶν λόγων τοιόνδε τι λογίζομαι συμβαίνειν . 
ὁ θάνατος τυγχάνει ὤν , ὡς ἐμοὶ δοκεῖ , οὐδὲν ἄλλο ἢ δυοῖν πραγμάτοιν διάλυσις , τῆς ψυχῆς καὶ τοῦ σώματος , ἀπ’ ἀλλήλοιν · ἐπειδὰν δὲ διαλυθῆτον ἄρα ἀπ’ ἀλλήλοιν , οὐ πολὺ ἧττον ἑκάτερον αὐτοῖν ἔχει τὴν ἕξιν τὴν αὑτοῦ ἥνπερ καὶ ὅτε ἔζη ὁ ἄνθρωπος , τό τε σῶμα τὴν φύσιν τὴν αὑτοῦ καὶ τὰ θεραπεύματα καὶ τὰ παθήματα ἔνδηλα πάντα . 
οἷον εἴ τινος μέγα ἦν τὸ σῶμα φύσει ἢ τροφῇ ἢ ἀμφότερα ζῶντος , τούτου καὶ ἐπειδὰν ἀποθάνῃ ὁ νεκρὸς μέγας , καὶ εἰ παχύς , παχὺς καὶ ἀποθανόντος , καὶ τἆλλα οὕτως · καὶ εἰ αὖ ἐπετήδευε κομᾶν , κομήτης τούτου καὶ ὁ νεκρός . 
μαστιγίας αὖ εἴ τις ἦν καὶ ἴχνη εἶχε τῶν πληγῶν οὐλὰς ἐν τῷ σώματι ἢ ὑπὸ μαστίγων ἢ ἄλλων τραυμάτων ζῶν , καὶ τεθνεῶτος τὸ σῶμα ἔστιν ἰδεῖν ταῦτα ἔχον · ἢ κατεαγότα εἴ του ἦν μέλη ἢ διεστραμμένα ζῶντος , καὶ τεθνεῶτος ταὐτὰ ταῦτα ἔνδηλα . 
ἑνὶ δὲ λόγῳ , οἷος εἶναι παρεσκεύαστο τὸ σῶμα ζῶν , ἔνδηλα ταῦτα καὶ τελευτήσαντος ἢ πάντα ἢ τὰ πολλὰ ἐπί τινα χρόνον . 
ταὐτὸν δή μοι δοκεῖ τοῦτ’ ἄρα καὶ περὶ τὴν ψυχὴν εἶναι , ὦ Καλλίκλεις · ἔνδηλα πάντα ἐστὶν ἐν τῇ ψυχῇ , ἐπειδὰν γυμνωθῇ τοῦ σώματος , τά τε τῆς φύσεως καὶ τὰ παθήματα ἃ διὰ τὴν ἐπιτήδευσιν ἑκάστου πράγματος ἔσχεν ἐν τῇ ψυχῇ ὁ ἄνθρωπος . 
ἐπειδὰν οὖν ἀφίκωνται παρὰ τὸν δικαστήν , οἱ μὲν ἐκ τῆς Ἀσίας παρὰ τὸν Ῥαδάμανθυν , ὁ Ῥαδάμανθυς ἐκείνους ἐπιστήσας θεᾶται ἑκάστου τὴν ψυχήν , οὐκ εἰδὼς ὅτου ἐστίν , ἀλλὰ πολλάκις τοῦ μεγάλου βασιλέως ἐπιλαβόμενος ἢ ἄλλου ὁτουοῦν βασιλέως ἢ δυνάστου κατεῖδεν οὐδὲν ὑγιὲς ὂν τῆς ψυχῆς , ἀλλὰ διαμεμαστιγωμένην καὶ οὐλῶν μεστὴν ὑπὸ ἐπιορκιῶν καὶ ἀδικίας , ἃ ἑκάστη ἡ πρᾶξις αὐτοῦ ἐξωμόρξατο εἰς τὴν ψυχήν , καὶ πάντα σκολιὰ ὑπὸ ψεύδους καὶ ἀλαζονείας καὶ οὐδὲν εὐθὺ διὰ τὸ ἄνευ ἀληθείας τεθράφθαι · καὶ ὑπὸ ἐξουσίας καὶ τρυφῆς καὶ ὕβρεως καὶ ἀκρατίας τῶν πράξεων ἀσυμμετρίας τε καὶ αἰσχρότητος γέμουσαν τὴν ψυχὴν εἶδεν · ἰδὼν δὲ ἀτίμως ταύτην ἀπέπεμψεν εὐθὺ τῆς φρουρᾶς , οἷ μέλλει ἐλθοῦσα ἀνατλῆναι τὰ προσήκοντα πάθη . 
προσήκει δὲ παντὶ τῷ ἐν τιμωρίᾳ ὄντι , ὑπ’ ἄλλου ὀρθῶς τιμωρουμένῳ , ἢ βελτίονι γίγνεσθαι καὶ ὀνίνασθαι ἢ παραδείγματι τοῖς ἄλλοις γίγνεσθαι , ἵνα ἄλλοι ὁρῶντες πάσχοντα ἃ ἂν πάσχῃ φοβούμενοι βελτίους γίγνωνται . 
εἰσὶν δὲ οἱ μὲν ὠφελούμενοί τε καὶ δίκην διδόντες ὑπὸ θεῶν τε καὶ ἀνθρώπων οὗτοι οἳ ἂν ἰάσιμα ἁμαρτήματα ἁμάρτωσιν · ὅμως δὲ δῑ ἀλγηδόνων καὶ ὀδυνῶν γίγνεται αὐτοῖς ἡ ὠφελία καὶ ἐνθάδε καὶ ἐν Ἅιδου · οὐ γὰρ οἷόν τε ἄλλως ἀδικίας ἀπαλλάττεσθαι . 
οἳ δ’ ἂν τὰ ἔσχατα ἀδικήσωσι καὶ διὰ τὰ τοιαῦτα ἀδικήματα ἀνίατοι γένωνται , ἐκ τούτων τὰ παραδείγματα γίγνεται , καὶ οὗτοι αὐτοὶ μὲν οὐκέτι ὀνίνανται οὐδέν , ἅτε ἀνίατοι ὄντες , ἄλλοι δὲ ὀνίνανται οἱ τούτους ὁρῶντες διὰ τὰς ἁμαρτίας τὰ μέγιστα καὶ ὀδυνηρότατα καὶ φοβερώτατα πάθη πάσχοντας τὸν ἀεὶ χρόνον , ἀτεχνῶς παραδείγματα ἀνηρτημένους ἐκεῖ ἐν Ἅιδου ἐν τῷ δεσμωτηρίῳ , τοῖς ἀεὶ τῶν ἀδίκων ἀφικνουμένοις θεάματα καὶ νουθετήματα . 
ὧν ἐγώ φημι ἕνα καὶ Ἀρχέλαον ἔσεσθαι , εἰ ἀληθῆ λέγει πῶλος , καὶ ἄλλον ὅστις ἂν τοιοῦτος τύραννος ᾖ · οἶμαι δὲ καὶ τοὺς πολλοὺς εἶναι τούτων τῶν παραδειγμάτων ἐκ τυράννων καὶ βασιλέων καὶ δυναστῶν καὶ τὰ τῶν πόλεων πραξάντων γεγονότας · οὗτοι γὰρ διὰ τὴν ἐξουσίαν μέγιστα καὶ ἀνοσιώτατα ἁμαρτήματα ἁμαρτάνουσι . 
μαρτυρεῖ δὲ τούτοις καὶ Ὅμηρος · βασιλέας γὰρ καὶ δυνάστας ἐκεῖνος πεποίηκεν τοὺς ἐν Ἅιδου τὸν ἀεὶ χρόνον τιμωρουμένους , Τάνταλον καὶ Σίσυφον καὶ Τιτυόν · Θερσίτην δέ , καὶ εἴ τις ἄλλος πονηρὸς ἦν ἰδιώτης , οὐδεὶς πεποίηκεν μεγάλαις τιμωρίαις συνεχόμενον ὡς ἀνίατον—οὐ γὰρ οἶμαι ἐξῆν αὐτῷ · διὸ καὶ εὐδαιμονέστερος ἦν ἢ οἷς ἐξῆν—ἀλλὰ γάρ , ὦ Καλλίκλεις , ἐκ τῶν δυναμένων εἰσὶ καὶ οἱ σφόδρα πονηροὶ γιγνόμενοι ἄνθρωποι · οὐδὲν μὴν κωλύει καὶ ἐν τούτοις ἀγαθοὺς ἄνδρας ἐγγίγνεσθαι , καὶ σφόδρα γε ἄξιον ἄγασθαι τῶν γιγνομένων · χαλεπὸν γάρ , ὦ Καλλίκλεις , καὶ πολλοῦ ἐπαίνου ἄξιον ἐν μεγάλῃ ἐξουσίᾳ τοῦ ἀδικεῖν γενόμενον δικαίως διαβιῶναι . 
ὀλίγοι δὲ γίγνονται οἱ τοιοῦτοι · ἐπεὶ καὶ ἐνθάδε καὶ ἄλλοθι γεγόνασιν , οἶμαι δὲ καὶ ἔσονται καλοὶ κἀγαθοὶ ταύτην τὴν ἀρετὴν τὴν τοῦ δικαίως διαχειρίζειν ἃ ἄν τις ἐπιτρέπῃ · εἷς δὲ καὶ πάνυ ἐλλόγιμος γέγονεν καὶ εἰς τοὺς ἄλλους Ἕλληνας , Ἀριστείδης ὁ Λυσιμάχου · οἱ δὲ πολλοί , ὦ ἄριστε , κακοὶ γίγνονται τῶν δυναστῶν . 
ὅπερ οὖν ἔλεγον , ἐπειδὰν ὁ Ῥαδάμανθυς ἐκεῖνος τοιοῦτόν τινα λάβῃ , ἄλλο μὲν περὶ αὐτοῦ οὐκ οἶδεν οὐδέν , οὔθ’ ὅστις οὔθ’ ὧντινων , ὅτι δὲ πονηρός τις · καὶ τοῦτο κατιδὼν ἀπέπεμψεν εἰς Τάρταρον , ἐπισημηνάμενος , ἐάντε ἰάσιμος ἐάντε ἀνίατος δοκῇ εἶναι · ὁ δὲ ἐκεῖσε ἀφικόμενος τὰ προσήκοντα πάσχει . 
ἐνίοτε δ’ ἄλλην εἰσιδὼν ὁσίως βεβιωκυῖαν καὶ μετ’ ἀληθείας , ἀνδρὸς ἰδιώτου ἢ ἄλλου τινός , μάλιστα μέν , ἔγωγέ φημι , ὦ Καλλίκλεις , φιλοσόφου τὰ αὑτοῦ πράξαντος καὶ οὐ πολυπραγμονήσαντος ἐν τῷ βίῳ , ἠγάσθη τε καὶ ἐς μακάρων νήσους ἀπέπεμψε . 
ταὐτὰ δὲ ταῦτα καὶ ὁ Αἰακός—ἑκάτερος τούτων ῥάβδον ἔχων δικάζει—ὁ δὲ Μίνως ἐπισκοπῶν κάθηται , μόνος ἔχων χρυσοῦν σκῆπτρον , ὥς φησιν Ὀδυσσεὺς ὁ Ὁμήρου ἰδεῖν αὐτὸν—χρύσεον σκῆπτρον ἔχοντα , θεμιστεύοντα νέκυσσιν.ηομ . 
οδ . 
11.569ἐγὼ μὲν οὖν , ὦ Καλλίκλεις , ὑπό τε τούτων τῶν λόγων πέπεισμαι , καὶ σκοπῶ ὅπως ἀποφανοῦμαι τῷ κριτῇ ὡς ὑγιεστάτην τὴν ψυχήν · χαίρειν οὖν ἐάσας τὰς τιμὰς τὰς τῶν πολλῶν ἀνθρώπων , τὴν ἀλήθειαν ἀσκῶν πειράσομαι τῷ ὄντι ὡς ἂν δύνωμαι βέλτιστος ὢν καὶ ζῆν καὶ ἐπειδὰν ἀποθνῄσκω ἀποθνῄσκειν . 
παρακαλῶ δὲ καὶ τοὺς ἄλλους πάντας ἀνθρώπους , καθ’ ὅσον δύναμαι , καὶ δὴ καὶ σὲ ἀντιπαρακαλῶ ἐπὶ τοῦτον τὸν βίον καὶ τὸν ἀγῶνα τοῦτον , ὃν ἐγώ φημι ἀντὶ πάντων τῶν ἐνθάδε ἀγώνων εἶναι , καὶ ὀνειδίζω σοι ὅτι οὐχ οἷός τ’ ἔσῃ σαυτῷ βοηθῆσαι , ὅταν ἡ δίκη σοι ᾖ καὶ ἡ κρίσις ἣν νυνδὴ ἐγὼ ἔλεγον , ἀλλὰ ἐλθὼν παρὰ τὸν δικαστήν , τὸν τῆς Αἰγίνης ὑόν , ἐπειδάν σου ἐπιλαβόμενος ἄγῃ , χασμήσῃ καὶ ἰλιγγιάσεις οὐδὲν ἧττον ἢ ἐγὼ ἐνθάδε σὺ ἐκεῖ , καί σε ἴσως τυπτήσει τις καὶ ἐπὶ κόρρης ἀτίμως καὶ πάντως προπηλακιεῖ.τάχα δ’ οὖν ταῦτα μῦθός σοι δοκεῖ λέγεσθαι ὥσπερ γραὸς καὶ καταφρονεῖς αὐτῶν , καὶ οὐδέν γ’ ἂν ἦν θαυμαστὸν καταφρονεῖν τούτων , εἴ πῃ ζητοῦντες εἴχομεν αὐτῶν βελτίω καὶ ἀληθέστερα εὑρεῖν · νῦν δὲ ὁρᾷς ὅτι τρεῖς ὄντες ὑμεῖς , οἵπερ σοφώτατοί ἐστε τῶν νῦν Ἑλλήνων , σύ τε καὶ πῶλος καὶ 
Γοργίας , οὐκ ἔχετε ἀποδεῖξαι ὡς δεῖ ἄλλον τινὰ βίον ζῆν ἢ τοῦτον , ὅσπερ καὶ ἐκεῖσε φαίνεται συμφέρων . 
ἀλλ’ ἐν τοσούτοις λόγοις τῶν ἄλλων ἐλεγχομένων μόνος οὗτος ἠρεμεῖ ὁ λόγος , ὡς εὐλαβητέον ἐστὶν τὸ ἀδικεῖν μᾶλλον ἢ τὸ ἀδικεῖσθαι , καὶ παντὸς μᾶλλον ἀνδρὶ μελετητέον οὐ τὸ δοκεῖν εἶναι ἀγαθὸν ἀλλὰ τὸ εἶναι , καὶ ἰδίᾳ καὶ δημοσίᾳ · ἐὰν δέ τις κατά τι κακὸς γίγνηται , κολαστέος ἐστί , καὶ τοῦτο δεύτερον ἀγαθὸν μετὰ τὸ εἶναι δίκαιον , τὸ γίγνεσθαι καὶ κολαζόμενον διδόναι δίκην · καὶ πᾶσαν κολακείαν καὶ τὴν περὶ ἑαυτὸν καὶ τὴν περὶ τοὺς ἄλλους , καὶ περὶ ὀλίγους καὶ περὶ πολλούς , φευκτέον · καὶ τῇ ῥητορικῇ οὕτω χρηστέον ἐπὶ τὸ δίκαιον ἀεί , καὶ τῇ ἄλλῃ πάσῃ πράξει . 
ἐμοὶ οὖν πειθόμενος ἀκολούθησον ἐνταῦθα , οἷ ἀφικόμενος εὐδαιμονήσεις καὶ ζῶν καὶ τελευτήσας , ὡς ὁ λόγος σημαίνει . 
καὶ ἔασόν τινά σου καταφρονῆσαι ὡς ἀνοήτου καὶ προπηλακίσαι , ἐὰν βούληται , καὶ ναὶ μὰ Δία σύ γε θαρρῶν πατάξαι τὴν ἄτιμον ταύτην πληγήν · οὐδὲν γὰρ δεινὸν πείσῃ , ἐὰν τῷ ὄντι ᾖς καλὸς κἀγαθός , ἀσκῶν ἀρετήν . 
κἄπειτα οὕτω κοινῇ ἀσκήσαντες , τότε ἤδη , ἐὰν δοκῇ χρῆναι , ἐπιθησόμεθα τοῖς πολιτικοῖς , ἢ ὁποῖον ἄν τι ἡμῖν δοκῇ , τότε βουλευσόμεθα , βελτίους ὄντες βουλεύεσθαι ἢ νῦν . 
αἰσχρὸν γὰρ ἔχοντάς γε ὡς νῦν φαινόμεθα ἔχειν , ἔπειτα νεανιεύεσθαι ὡς τὶ ὄντας , οἷς οὐδέποτε ταὐτὰ δοκεῖ περὶ τῶν αὐτῶν , καὶ ταῦτα περὶ τῶν μεγίστων—εἰς τοσοῦτον ἥκομεν ἀπαιδευσίας—ὥσπερ οὖν ἡγεμόνι τῷ λόγῳ χρησώμεθα τῷ νῦν παραφανέντι , ὃς ἡμῖν σημαίνει ὅτι οὗτος ὁ τρόπος ἄριστος τοῦ βίου , καὶ τὴν δικαιοσύνην καὶ τὴν ἄλλην ἀρετὴν ἀσκοῦντας καὶ ζῆν καὶ τεθνάναι . 
τούτῳ οὖν ἑπώμεθα , καὶ τοὺς ἄλλους παρακαλῶμεν , μὴ ἐκείνῳ , ᾧ σὺ πιστεύων ἐμὲ παρακαλεῖς · ἔστι γὰρ οὐδενὸς ἄξιος ὦ Καλλίκλεις . 
Μένων 
ΜένωνΣωκράτησΠαῖς ΜένωνοσἌνυτος 
Μένων ἔχεις μοι εἰπεῖν , ὦ Σώκρατες , ἆρα διδακτὸν ἡ ἀρετή ; 
ἢ οὐ διδακτὸν ἀλλ’ ἀσκητόν ; 
ἢ οὔτε ἀσκητὸν οὔτε μαθητόν , ἀλλὰ φύσει παραγίγνεται τοῖς ἀνθρώποις ἢ ἄλλῳ τινὶ τρόπῳ ; 
Σωκράτης ὦ Μένων , πρὸ τοῦ μὲν Θετταλοὶ εὐδόκιμοι ἦσαν ἐν τοῖς Ἕλλησιν καὶ ἐθαυμάζοντο ἐφ’ ἱππικῇ τε καὶ πλούτῳ , νῦν δέ , ὡς ἐμοὶ δοκεῖ , καὶ ἐπὶ σοφίᾳ , καὶ οὐχ ἥκιστα οἱ τοῦ σοῦ ἑταίρου Ἀριστίππου πολῖται Λαρισαῖοι . 
τούτου δὲ ὑμῖν αἴτιός ἐστι Γοργίας · ἀφικόμενος γὰρ εἰς τὴν πόλιν ἐραστὰς ἐπὶ σοφίᾳ εἴληφεν Ἀλευαδῶν τε τοὺς πρώτους , ὧν ὁ σὸς ἐραστής ἐστιν Ἀρίστιππος , καὶ τῶν ἄλλων Θετταλῶν . 
καὶ δὴ καὶ τοῦτο τὸ ἔθος ὑμᾶς εἴθικεν , ἀφόβως τε καὶ μεγαλοπρεπῶς ἀποκρίνεσθαι ἐάν τίς τι ἔρηται , ὥσπερ εἰκὸς τοὺς εἰδότας , ἅτε καὶ αὐτὸς παρέχων αὑτὸν ἐρωτᾶν τῶν Ἑλλήνων τῷ βουλομένῳ ὅτι ἄν τις βούληται , καὶ οὐδενὶ ὅτῳ οὐκ ἀποκρινόμενος . 
ἐνθάδε δέ , ὦ φίλε Μένων , τὸ ἐναντίον περιέστηκεν · ὥσπερ αὐχμός τις τῆς σοφίας γέγονεν , καὶ κινδυνεύει ἐκ τῶνδε τῶν τόπων παρ’ ὑμᾶς οἴχεσθαι ἡ σοφία . 
εἰ γοῦν τινα ἐθέλεις οὕτως ἐρέσθαι τῶν ἐνθάδε , οὐδεὶς ὅστις οὐ γελάσεται καὶ ἐρεῖ · “ὦ ξένε , κινδυνεύω σοι δοκεῖν μακάριός τις εἶναι—ἀρετὴν γοῦν εἴτε διδακτὸν εἴθ’ ὅτῳ τρόπῳ παραγίγνεται εἰδέναι—ἐγὼ δὲ τοσοῦτον δέω εἴτε διδακτὸν εἴτε μὴ διδακτὸν εἰδέναι , ὥστ’ οὐδὲ αὐτὸ ὅτι ποτ’ ἐστὶ τὸ παράπαν ἀρετὴ τυγχάνω εἰδώς.” ἐγὼ οὖν καὶ αὐτός , ὦ Μένων , οὕτως ἔχω · συμπένομαι τοῖς πολίταις τούτου τοῦ πράγματος , καὶ ἐμαυτὸν καταμέμφομαι ὡς οὐκ εἰδὼς περὶ ἀρετῆς τὸ παράπαν · ὃ δὲ μὴ οἶδα τί ἐστιν , πῶς ἂν ὁποῖόν γέ τι εἰδείην ; 
ἢ δοκεῖ σοι οἷόν τε εἶναι , ὅστις Μένωνα μὴ γιγνώσκει τὸ παράπαν ὅστις ἐστίν , τοῦτον εἰδέναι εἴτε καλὸς εἴτε πλούσιος εἴτε καὶ γενναῖός ἐστιν , εἴτε καὶ τἀναντία τούτων ; 
δοκεῖ σοι οἷόν τ’ εἶναι ; 
Μένων οὐκ ἔμοιγε . 
ἀλλὰ σύ , ὦ Σώκρατες , ἀληθῶς οὐδ’ ὅτι ἀρετή ἐστιν οἶσθα , ἀλλὰ ταῦτα περὶ σοῦ καὶ οἴκαδε ἀπαγγέλλωμεν ; 
Σωκράτης μὴ μόνον γε , ὦ ἑταῖρε , ἀλλὰ καὶ ὅτι οὐδ’ ἄλλῳ πω ἐνέτυχον εἰδότι , ὡς ἐμοὶ δοκῶ . 
Μένων τί δέ ; 
Γοργίᾳ οὐκ ἐνέτυχες ὅτε ἐνθάδε ἦν ; 
Σωκράτης ἔγωγε . 
Μένων εἶτα οὐκ ἐδόκει σοι εἰδέναι ; 
Σωκράτης οὐ πάνυ εἰμὶ μνήμων , ὦ Μένων , ὥστε οὐκ ἔχω εἰπεῖν ἐν τῷ παρόντι πῶς μοι τότε ἔδοξεν . 
ἀλλ’ ἴσως ἐκεῖνός τε οἶδε , καὶ σὺ ἃ ἐκεῖνος ἔλεγε · ἀνάμνησον οὖν με πῶς ἔλεγεν . 
εἰ δὲ βούλει , αὐτὸς εἰπέ · δοκεῖ γὰρ δήπου σοὶ ἅπερ ἐκείνῳ . 
Μένων ἔμοιγε . 
Σωκράτης ἐκεῖνον μὲν τοίνυν ἐῶμεν , ἐπειδὴ καὶ ἄπεστιν · σὺ δὲ αὐτός , ὦ πρὸς θεῶν , Μένων , τί φὴ|ς ἀρετὴν εἶναι ; 
εἶπον καὶ μὴ φθονήσῃς , ἵνα εὐτυχέστατον ψεῦσμα ἐψευσμένος ὦ , ἂν φανῇς σὺ μὲν εἰδὼς καὶ Γοργίας , ἐγὼ δὲ εἰρηκὼς μηδενὶ πώποτε εἰδότι ἐντετυχηκέναι . 
Μένων ἀλλ’ οὐ χαλεπόν , ὦ Σώκρατες , εἰπεῖν . 
πρῶτον μέν , εἰ βούλει ἀνδρὸς ἀρετήν , ῥᾴδιον , ὅτι αὕτη ἐστὶν ἀνδρὸς ἀρετή , ἱκανὸν εἶναι τὰ τῆς πόλεως πράττειν , καὶ πράττοντα τοὺς μὲν φίλους εὖ ποιεῖν , τοὺς δ’ ἐχθροὺς κακῶς , καὶ αὐτὸν εὐλαβεῖσθαι μηδὲν τοιοῦτον παθεῖν . 
εἰ δὲ βούλει γυναικὸς ἀρετήν , οὐ χαλεπὸν διελθεῖν , ὅτι δεῖ αὐτὴν τὴν οἰκίαν εὖ οἰκεῖν , σῴζουσάν τε τὰ ἔνδον καὶ κατήκοον οὖσαν τοῦ ἀνδρός . 
καὶ ἄλλη ἐστὶν παιδὸς ἀρετή , καὶ θηλείας καὶ ἄρρενος , καὶ πρεσβυτέρου ἀνδρός , εἰ μὲν βούλει , ἐλευθέρου , εἰ δὲ βούλει , δούλου . 
καὶ ἄλλαι πάμπολλαι ἀρεταί εἰσιν , ὥστε οὐκ ἀπορία εἰπεῖν ἀρετῆς πέρι ὅτι ἐστίν · καθ’ ἑκάστην γὰρ τῶν πράξεων καὶ τῶν ἡλικιῶν πρὸς ἕκαστον ἔργον ἑκάστῳ ἡμῶν ἡ ἀρετή ἐστιν , ὡσαύτως δὲ οἶμαι , ὦ Σώκρατες , καὶ ἡ κακία . 
Σωκράτης πολλῇ γέ τινι εὐτυχίᾳ ἔοικα κεχρῆσθαι , ὦ Μένων , εἰ μίαν ζητῶν ἀρετὴν σμῆνός τι ἀνηύρηκα ἀρετῶν παρὰ σοὶ κείμενον . 
ἀτάρ , ὦ Μένων , κατὰ ταύτην τὴν εἰκόνα τὴν περὶ τὰ σμήνη , εἴ μου ἐρομένου μελίττης περὶ οὐσίας ὅτι ποτ’ ἐστίν , πολλὰς καὶ παντοδαπὰς ἔλεγες αὐτὰς εἶναι , τί ἂν ἀπεκρίνω μοι , εἴ σε ἠρόμην · “ἆρα τούτῳ φὴ|ς πολλὰς καὶ παντοδαπὰς εἶναι καὶ διαφερούσας ἀλλήλων , τῷ μελίττας εἶναι ; 
ἢ τούτῳ μὲν οὐδὲν διαφέρουσιν , ἄλλῳ δέ τῳ , οἷον ἢ κάλλει ἢ μεγέθει ἢ ἄλλῳ τῳ τῶν τοιούτων ; ” 
εἰπέ , τί ἂν ἀπεκρίνω οὕτως ἐρωτηθείς ; 
Μένων τοῦτ’ ἔγωγε , ὅτι οὐδὲν διαφέρουσιν , ᾗ μέλιτται εἰσίν , ἡ ἑτέρα τῆς ἑτέρας . 
Σωκράτης εἰ οὖν εἶπον μετὰ ταῦτα · “τοῦτο τοίνυν μοι αὐτὸ εἰπέ , ὦ Μένων · ᾧ οὐδὲν διαφέρουσιν ἀλλὰ ταὐτόν εἰσιν ἅπασαι , τί τοῦτο φὴ|ς εἶναι ; ” 
εἶχες δήπου ἄν τί μοι εἰπεῖν ; 
Μένων ἔγωγε . 
Σωκράτης οὕτω δὴ καὶ περὶ τῶν ἀρετῶν · κἂν εἰ πολλαὶ καὶ παντοδαπαί εἰσιν , ἕν γέ τι εἶδος ταὐτὸν ἅπασαι ἔχουσιν δῑ ὃ εἰσὶν ἀρεταί , εἰς ὃ καλῶς που ἔχει ἀποβλέψαντα τὸν ἀποκρινόμενον τῷ ἐρωτήσαντι ἐκεῖνο δηλῶσαι , ὃ τυγχάνει οὖσα ἀρετή · ἢ οὐ μανθάνεις ὅτι λέγω ; 
Μένων δοκῶ γέ μοι μανθάνειν · οὐ μέντοι ὡς βούλομαί γέ πω κατέχω τὸ ἐρωτώμενον . 
Σωκράτης πότερον δὲ περὶ ἀρετῆς μόνον σοι οὕτω δοκεῖ , ὦ Μένων , ἄλλη μὲν ἀνδρὸς εἶναι , ἄλλη δὲ γυναικὸς καὶ τῶν ἄλλων , ἢ καὶ περὶ ὑγιείας καὶ περὶ μεγέθους καὶ περὶ ἰσχύος ὡσαύτως ; 
ἄλλη μὲν ἀνδρὸς δοκεῖ σοι εἶναι ὑγίεια , ἄλλη δὲ γυναικός ; 
ἢ ταὐτὸν πανταχοῦ εἶδός ἐστιν , ἐάνπερ ὑγίεια ᾖ , ἐάντε ἐν ἀνδρὶ ἐάντε ἐν ἄλλῳ ὁτῳοῦν ᾖ ; 
Μένων ἡ αὐτή μοι δοκεῖ ὑγίειά γε εἶναι καὶ ἀνδρὸς καὶ γυναικός . 
Σωκράτης οὐκοῦν καὶ μέγεθος καὶ ἰσχύς ; 
ἐάνπερ ἰσχυρὰ γυνὴ ᾖ , τῷ αὐτῷ εἴδει καὶ τῇ αὐτῇ ἰσχύϊ ἰσχυρὰ ἔσται ; 
τὸ γὰρ τῇ αὐτῇ τοῦτο λέγω · οὐδὲν διαφέρει πρὸς τὸ ἰσχὺς εἶναι ἡ ἰσχύς , ἐάντε ἐν ἀνδρὶ ᾖ ἐάντε ἐν γυναικί . 
ἢ δοκεῖ τί σοι διαφέρειν ; 
Μένων οὐκ ἔμοιγε . 
Σωκράτης ἡ δὲ ἀρετὴ πρὸς τὸ ἀρετὴ εἶναι διοίσει τι , ἐάντε ἐν παιδὶ ᾖ ἐάντε ἐν πρεσβύτῃ , ἐάντε ἐν γυναικὶ ἐάντε ἐν ἀνδρί ; 
Μένων ἔμοιγέ πως δοκεῖ , ὦ Σώκρατες , τοῦτο οὐκέτι ὅμοιον εἶναι τοῖς ἄλλοις τούτοις . 
Σωκράτης τί δέ ; 
οὐκ ἀνδρὸς μὲν ἀρετὴν ἔλεγες πόλιν εὖ διοικεῖν , γυναικὸς δὲ οἰκίαν ; 
Μένων ἔγωγε . 
Σωκράτης ἆρ’ οὖν οἷόν τε εὖ διοικεῖν ἢ πόλιν ἢ οἰκίαν ἢ ἄλλο ὁτιοῦν , μὴ σωφρόνως καὶ δικαίως διοικοῦντα ; 
Μένων οὐ δῆτα . 
Σωκράτης οὐκοῦν ἄνπερ δικαίως καὶ σωφρόνως διοικῶσιν , δικαιοσύνῃ καὶ σωφροσύνῃ διοικήσουσιν ; 
Μένων ἀνάγκη . 
Σωκράτης τῶν αὐτῶν ἄρα ἀμφότεροι δέονται , εἴπερ μέλλουσιν ἀγαθοὶ εἶναι , καὶ ἡ γυνὴ καὶ ὁ ἀνήρ , δικαιοσύνης καὶ σωφροσύνης . 
Μένων φαίνονται . 
Σωκράτης τί δὲ παῖς καὶ πρεσβύτης ; 
μῶν ἀκόλαστοι ὄντες καὶ ἄδικοι ἀγαθοὶ ἄν ποτε γένοιντο ; 
Μένων οὐ δῆτα . 
Σωκράτης ἀλλὰ σώφρονες καὶ δίκαιοι ; 
Μένων ναί . 
Σωκράτης πάντες ἄρ’ ἄνθρωποι τῷ αὐτῷ τρόπῳ ἀγαθοί εἰσιν · τῶν αὐτῶν γὰρ τυχόντες ἀγαθοὶ γίγνονται . 
Μένων ἔοικε . 
Σωκράτης οὐκ ἂν δήπου , εἴ γε μὴ ἡ αὐτὴ ἀρετὴ ἦν αὐτῶν , τῷ αὐτῷ ἂν τρόπῳ ἀγαθοὶ ἦσαν . 
Μένων οὐ δῆτα . 
Σωκράτης ἐπειδὴ τοίνυν ἡ αὐτὴ ἀρετὴ πάντων ἐστίν , πειρῶ εἰπεῖν καὶ ἀναμνησθῆναι τί αὐτό φησι Γοργίας εἶναι καὶ σὺ μετ’ ἐκείνου . 
Μένων τί ἄλλο γ’ ἢ ἄρχειν οἷόν τ’ εἶναι τῶν ἀνθρώπων ; 
εἴπερ ἕν γέ τι ζητεῖς κατὰ πάντων . 
Σωκράτης ἀλλὰ μὴν ζητῶ γε . 
ἀλλ’ ἆρα καὶ παιδὸς ἡ αὐτὴ ἀρετή , ὦ Μένων , καὶ δούλου , ἄρχειν οἵω τε εἶναι τοῦ δεσπότου , καὶ δοκεῖ σοι ἔτι ἂν δοῦλος εἶναι ὁ ἄρχων ; 
Μένων οὐ πάνυ μοι δοκεῖ , ὦ Σώκρατες . 
Σωκράτης οὐ γὰρ εἰκός , ὦ ἄριστε · ἔτι γὰρ καὶ τόδε σκόπει . 
ἄρχειν φὴ|ς οἷόν τ’ εἶναι . 
οὐ προσθήσομεν αὐτόσε τὸ δικαίως , ἀδίκως δὲ μή ; 
Μένων οἶμαι ἔγωγε · ἡ γὰρ δικαιοσύνη , ὦ Σώκρατες , ἀρετή ἐστιν . 
Σωκράτης πότερον ἀρετή , ὦ Μένων , ἢ ἀρετή τις ; 
Μένων πῶς τοῦτο λέγεις ; 
Σωκράτης ὡς περὶ ἄλλου ὁτουοῦν . 
οἷον , εἰ βούλει , στρογγυλότητος πέρι εἴποιμ’ ἂν ἔγωγε ὅτι σχῆμά τί ἐστιν , οὐχ οὕτως ἁπλῶς ὅτι σχῆμα . 
διὰ ταῦτα δὲ οὕτως ἂν εἴποιμι , ὅτι καὶ ἄλλα ἔστι σχήματα . 
Μένων ὀρθῶς γε λέγων σύ , ἐπεὶ καὶ ἐγὼ λέγω οὐ μόνον δικαιοσύνην ἀλλὰ καὶ ἄλλας εἶναι ἀρετάς . 
Σωκράτης τίνας ταύτας ; 
εἰπέ . 
οἷον καὶ ἐγώ σοι εἴποιμι ἂν καὶ ἄλλα σχήματα , εἴ με κελεύοις · καὶ σὺ οὖν ἐμοὶ εἰπὲ ἄλλας ἀρετάς . 
Μένων ἡ ἀνδρεία τοίνυν ἔμοιγε δοκεῖ ἀρετὴ εἶναι καὶ σωφροσύνη καὶ σοφία καὶ μεγαλοπρέπεια καὶ ἄλλαι πάμπολλαι . 
Σωκράτης πάλιν , ὦ Μένων , ταὐτὸν πεπόνθαμεν · πολλὰς αὖ ηὑρήκαμεν ἀρετὰς μίαν ζητοῦντες , ἄλλον τρόπον ἢ νυνδή · τὴν δὲ μίαν , ἣ διὰ πάντων τούτων ἐστίν , οὐ δυνάμεθα ἀνευρεῖν . 
Μένων οὐ γὰρ δύναμαί πω , ὦ Σώκρατες , ὡς σὺ ζητεῖς , μίαν ἀρετὴν λαβεῖν κατὰ πάντων , ὥσπερ ἐν τοῖς ἄλλοις . 
Σωκράτης εἰκότως γε · ἀλλ’ ἐγὼ προθυμήσομαι , ἐὰν οἷός τ’ ὦ , ἡμᾶς προβιβάσαι . 
μανθάνεις γάρ που ὅτι οὑτωσὶ ἔχει περὶ παντός · εἴ τίς σε ἀνέροιτο τοῦτο ὃ νυνδὴ ἐγὼ ἔλεγον , “τί ἐστιν σχῆμα , ὦ Μένων ; ” 
εἰ αὐτῷ εἶπες ὅτι στρογγυλότης , εἴ σοι εἶπεν ἅπερ ἐγώ , “πότερον σχῆμα ἡ στρογγυλότης ἐστὶν ἢ σχῆμά τι ; ” 
εἶπες δήπου ἂν ὅτι σχῆμά τι . 
Μένων πάνυ γε . 
Σωκράτης οὐκοῦν διὰ ταῦτα , ὅτι καὶ ἄλλα ἔστιν σχήματα ; 
Μένων ναί . 
Σωκράτης καὶ εἴ γε προσανηρώτα σε ὁποῖα , ἔλεγες ἄν ; 
Μένων ἔγωγε . 
Σωκράτης καὶ αὖ εἰ περὶ χρώματος ὡσαύτως ἀνήρετο ὅτι ἐστίν , καὶ εἰπόντος σου ὅτι τὸ λευκόν , μετὰ ταῦτα ὑπέλαβεν ὁ ἐρωτῶν · “πότερον τὸ λευκὸν χρῶμά ἐστιν ἢ χρῶμά τι ; ” 
εἶπες ἂν ὅτι χρῶμά τι , διότι καὶ ἄλλα τυγχάνει ὄντα ; 
Μένων ἔγωγε . 
Σωκράτης καὶ εἴ γέ σε ἐκέλευε λέγειν ἄλλα χρώματα , ἔλεγες ἂν ἄλλα , ἃ οὐδὲν ἧττον τυγχάνει ὄντα χρώματα τοῦ λευκοῦ ; 
Μένων ναί . 
Σωκράτης εἰ οὖν ὥσπερ ἐγὼ μετῄει τὸν λόγον , καὶ ἔλεγεν ὅτι “ἀεὶ εἰς πολλὰ ἀφικνούμεθα , ἀλλὰ μή μοι οὕτως , ἀλλ’ ἐπειδὴ τὰ πολλὰ ταῦτα ἑνί τινι προσαγορεύεις ὀνόματι , καὶ φὴ|ς οὐδὲν αὐτῶν ὅτι οὐ σχῆμα εἶναι , καὶ ταῦτα καὶ ἐναντία ὄντα ἀλλήλοις , ὅτι ἐστὶν τοῦτο ὃ οὐδὲν ἧττον κατέχει τὸ στρογγύλον ἢ τὸ εὐθύ , ὃ δὴ ὀνομάζεις σχῆμα καὶ οὐδὲν μᾶλλον φὴ|ς τὸ στρογγύλον σχῆμα εἶναι ἢ τὸ εὐθύ ; ” 
ἢ οὐχ οὕτω λέγεις ; 
Μένων ἔγωγε . 
Σωκράτης ἆρ’ οὖν , ὅταν οὕτω λέγῃς , τότε οὐδὲν μᾶλλον φὴ|ς τὸ στρογγύλον εἶναι στρογγύλον ἢ εὐθύ , οὐδὲ τὸ εὐθὺ εὐθὺ ἢ στρογγύλον ; 
Μένων οὐ δήπου , ὦ Σώκρατες . 
Σωκράτης ἀλλὰ μὴν σχῆμά γε οὐδὲν μᾶλλον φὴ|ς εἶναι τὸ στρογγύλον τοῦ εὐθέος , οὐδὲ τὸ ἕτερον τοῦ ἑτέρου . 
Μένων ἀληθῆ λέγεις . 
Σωκράτης τί ποτε οὖν τοῦτο οὗ τοῦτο ὄνομά ἐστιν , τὸ σχῆμα ; 
πειρῶ λέγειν . 
εἰ οὖν τῷ ἐρωτῶντι οὕτως ἢ περὶ σχήματος ἢ χρώματος εἶπες ὅτι “ἀλλ’ οὐδὲ μανθάνω ἔγωγε ὅτι βούλει , ὦ ἄνθρωπε , οὐδὲ οἶδα ὅτι λέγεις , ” 
ἴσως ἂν ἐθαύμασε καὶ εἶπεν · “οὐ μανθάνεις ὅτι ζητῶ τὸ ἐπὶ πᾶσιν τούτοις ταὐτόν ; ” 
ἢ οὐδὲ ἐπὶ τούτοις , ὦ Μένων , ἔχοις ἂν εἰπεῖν , εἴ τίς σε ἐρωτῴη · “τί ἐστιν ἐπὶ τῷ στρογγύλῳ καὶ εὐθεῖ καὶ ἐπὶ τοῖς ἄλλοις , ἃ δὴ σχήματα καλεῖς , ταὐτὸν ἐπὶ πᾶσιν ; ” 
πειρῶ εἰπεῖν , ἵνα καὶ γένηταί σοι μελέτη πρὸς τὴν περὶ τῆς ἀρετῆς ἀπόκρισιν . 
Μένων μή , ἀλλὰ σύ , ὦ Σώκρατες , εἰπέ . 
Σωκράτης βούλει σοι χαρίσωμαι ; 
Μένων πάνυ γε . 
Σωκράτης ἐθελήσεις οὖν καὶ σὺ ἐμοὶ εἰπεῖν περὶ τῆς ἀρετῆς ; 
Μένων ἔγωγε . 
Σωκράτης προθυμητέον τοίνυν · ἄξιον γάρ . 
Μένων πάνυ μὲν οὖν . 
Σωκράτης φέρε δή , πειρώμεθά σοι εἰπεῖν τί ἐστιν σχῆμα . 
σκόπει οὖν εἰ τόδε ἀποδέχῃ αὐτὸ εἶναι · ἔστω γὰρ δὴ ἡμῖν τοῦτο σχῆμα , ὃ μόνον τῶν ὄντων τυγχάνει χρώματι ἀεὶ ἑπόμενον . 
ἱκανῶς σοι , ἢ ἄλλως πως ζητεῖς ; 
ἐγὼ γὰρ κἂν οὕτως ἀγαπῴην εἴ μοι ἀρετὴν εἴποις . 
Μένων ἀλλὰ τοῦτό γε εὔηθες , ὦ Σώκρατες . 
Σωκράτης πῶς λέγεις ; 
Μένων ὅτι σχῆμά πού ἐστιν κατὰ τὸν σὸν λόγον ὃ ἀεὶ χρόᾳ ἕπεται . 
εἶεν · εἰ δὲ δὴ τὴν χρόαν τις μὴ φαίη εἰδέναι , ἀλλὰ ὡσαύτως ἀποροῖ ὥσπερ περὶ τοῦ σχήματος , τί ἂν οἴει σοι ἀποκεκρίσθαι ; 
Σωκράτης τἀληθῆ ἔγωγε · καὶ εἰ μέν γε τῶν σοφῶν τις εἴη καὶ ἐριστικῶν τε καὶ ἀγωνιστικῶν ὁ ἐρόμενος , εἴποιμ’ ἂν αὐτῷ ὅτι “ἐμοὶ μὲν εἴρηται · εἰ δὲ μὴ ὀρθῶς λέγω , σὸν ἔργον λαμβάνειν λόγον καὶ ἐλέγχειν.” 
εἰ δὲ ὥσπερ ἐγώ τε καὶ σὺ νυνὶ φίλοι ὄντες βούλοιντο ἀλλήλοις διαλέγεσθαι , δεῖ δὴ πρᾳότερόν πως καὶ διαλεκτικώτερον ἀποκρίνεσθαι . 
ἔστι δὲ ἴσως τὸ διαλεκτικώτερον μὴ μόνον τἀληθῆ ἀποκρίνεσθαι , ἀλλὰ καὶ δῑ ἐκείνων ὧν ἂν προσομολογῇ εἰδέναι ὁ ἐρωτώμενος . 
πειράσομαι δὴ καὶ ἐγώ σοι οὕτως εἰπεῖν . 
λέγε γάρ μοι · τελευτὴν καλεῖς τι ; 
τοιόνδε λέγω οἷον πέρας καὶ ἔσχατον—πάντα ταῦτα ταὐτόν τι λέγω · ἴσως δ’ ἂν ἡμῖν Πρόδικος διαφέροιτο , ἀλλὰ σύ γέ που καλεῖς πεπεράνθαι τι καὶ τετελευτηκέναι—τὸ τοιοῦτον βούλομαι λέγειν , οὐδὲν ποικίλον . 
Μένων ἀλλὰ καλῶ , καὶ οἶμαι μανθάνειν ὃ λέγεις . 
Σωκράτης τί δ’ ; 
ἐπίπεδον καλεῖς τι , καὶ ἕτερον αὖ στερεόν , οἷον ταῦτα τὰ ἐν ταῖς γεωμετρίαις ; 
Μένων ἔγωγε καλῶ . 
Σωκράτης ἤδη τοίνυν ἂν μάθοις μου ἐκ τούτων σχῆμα ὃ λέγω . 
κατὰ γὰρ παντὸς σχήματος τοῦτο λέγω , εἰς ὃ τὸ στερεὸν περαίνει , τοῦτ’ εἶναι σχῆμα · ὅπερ ἂν συλλαβὼν εἴποιμι στερεοῦ πέρας σχῆμα εἶναι . 
Μένων τὸ δὲ χρῶμα τί λέγεις , ὦ Σώκρατες ; 
Σωκράτης ὑβριστής γ’ εἶ , ὦ Μένων · ἀνδρὶ πρεσβύτῃ πράγματα προστάττεις ἀποκρίνεσθαι , αὐτὸς δὲ οὐκ ἐθέλεις ἀναμνησθεὶς εἰπεῖν ὅτι ποτε λέγει Γοργίας ἀρετὴν εἶναι . 
Μένων ἀλλ’ ἐπειδάν μοι σὺ τοῦτ’ εἴπῃς , ὦ Σώκρατες , ἐρῶ σοι . 
Σωκράτης κἂν κατακεκαλυμμένος τις γνοίη , ὦ Μένων , διαλεγομένου σου , ὅτι καλὸς εἶ καὶ ἐρασταί σοι ἔτι εἰσίν . 
Μένων τί δή ; 
Σωκράτης ὅτι οὐδὲν ἀλλ’ ἢ ἐπιτάττεις ἐν τοῖς λόγοις , ὅπερ ποιοῦσιν οἱ τρυφῶντες , ἅτε τυραννεύοντες ἕως ἂν ἐν ὥρᾳ ὦσιν , καὶ ἅμα ἐμοῦ ἴσως κατέγνωκας ὅτι εἰμὶ ἥττων τῶν καλῶν · χαριοῦμαι οὖν σοι καὶ ἀποκρινοῦμαι . 
Μένων πάνυ μὲν οὖν χάρισαι . 
Σωκράτης βούλει οὖν σοι κατὰ Γοργίαν ἀποκρίνωμαι , ᾗ ἂν σὺ μάλιστα ἀκολουθήσαις ; 
Μένων βούλομαι · πῶς γὰρ οὔ ; 
Σωκράτης οὐκοῦν λέγετε ἀπορροάς τινας τῶν ὄντων κατὰ Ἐμπεδοκλέα ; 
Μένων σφόδρα γε . 
Σωκράτης καὶ πόρους εἰς οὓς καὶ δῑ ὧν αἱ ἀπορροαὶ πορεύονται ; 
Μένων πάνυ γε . 
Σωκράτης καὶ τῶν ἀπορροῶν τὰς μὲν ἁρμόττειν ἐνίοις τῶν πόρων , τὰς δὲ ἐλάττους ἢ μείζους εἶναι ; 
Μένων ἔστι ταῦτα . 
Σωκράτης οὐκοῦν καὶ ὄψιν καλεῖς τι ; 
Μένων ἔγωγε . 
Σωκράτης ἐκ τούτων δὴ “σύνες ὅ τοι λέγω , ” 
ἔφη Πίνδαρος . 
ἔστιν γὰρ χρόα ἀπορροὴ σχημάτων ὄψει σύμμετρος καὶ αἰσθητός . 
Μένων ἄριστά μοι δοκεῖς , ὦ Σώκρατες , ταύτην τὴν ἀπόκρισιν εἰρηκέναι . 
Σωκράτης ἴσως γάρ σοι κατὰ συνήθειαν εἴρηται · καὶ ἅμα οἶμαι ἐννοεῖς ὅτι ἔχοις ἂν ἐξ αὐτῆς εἰπεῖν καὶ φωνὴν ὃ ἔστι , καὶ ὀσμὴν καὶ ἄλλα πολλὰ τῶν τοιούτων . 
Μένων πάνυ μὲν οὖν . 
Σωκράτης τραγικὴ γάρ ἐστιν , ὦ Μένων , ἡ ἀπόκρισις , ὥστε ἀρέσκει σοι μᾶλλον ἢ ἡ περὶ τοῦ σχήματος . 
Μένων ἔμοιγε . 
Σωκράτης ἀλλ’ οὐκ ἔστιν , ὦ παῖ Ἀλεξιδήμου , ὡς ἐγὼ ἐμαυτὸν πείθω , ἀλλ’ ἐκείνη βελτίων · οἶμαι δὲ οὐδ’ ἂν σοὶ δόξαι , εἰ μή , ὥσπερ χθὲς ἔλεγες , ἀναγκαῖόν σοι ἀπιέναι πρὸ τῶν μυστηρίων , ἀλλ’ εἰ περιμείναις τε καὶ μυηθείης . 
Μένων ἀλλὰ περιμένοιμ’ ἄν , ὦ Σώκρατες , εἴ μοι πολλὰ τοιαῦτα λέγοις . 
Σωκράτης ἀλλὰ μὴν προθυμίας γε οὐδὲν ἀπολείψω , καὶ σοῦ ἕνεκα καὶ ἐμαυτοῦ , λέγων τοιαῦτα · ἀλλ’ ὅπως μὴ οὐχ οἷός τ’ ἔσομαι πολλὰ τοιαῦτα λέγειν . 
ἀλλ’ ἴθι δὴ πειρῶ καὶ σὺ ἐμοὶ τὴν ὑπόσχεσιν ἀποδοῦναι , κατὰ ὅλου εἰπὼν ἀρετῆς πέρι ὅτι ἐστίν , καὶ παῦσαι πολλὰ ποιῶν ἐκ τοῦ ἑνός , ὅπερ φασὶ τοὺς συντρίβοντάς τι ἑκάστοτε οἱ σκώπτοντες , ἀλλὰ ἐάσας ὅλην καὶ ὑγιῆ εἰπὲ τί ἐστιν ἀρετή . 
τὰ δέ γε παραδείγματα παρ’ ἐμοῦ εἴληφας . 
Μένων δοκεῖ τοίνυν μοι , ὦ Σώκρατες , ἀρετὴ εἶναι , καθάπερ ὁ ποιητὴς λέγει , “χαίρειν τε καλοῖσι καὶ δύνασθαι · ” 
καὶ ἐγὼ τοῦτο λέγω ἀρετήν , ἐπιθυμοῦντα τῶν καλῶν δυνατὸν εἶναι πορίζεσθαι . 
Σωκράτης ἆρα λέγεις τὸν τῶν καλῶν ἐπιθυμοῦντα ἀγαθῶν ἐπιθυμητὴν εἶναι ; 
Μένων μάλιστά γε . 
Σωκράτης ἆρα ὡς ὄντων τινῶν οἳ τῶν κακῶν ἐπιθυμοῦσιν , ἑτέρων δὲ οἳ τῶν ἀγαθῶν ; 
οὐ πάντες , ὤριστε , δοκοῦσί σοι τῶν ἀγαθῶν ἐπιθυμεῖν ; 
Μένων οὐκ ἔμοιγε . 
Σωκράτης ἀλλά τινες τῶν κακῶν ; 
Μένων ναί . 
Σωκράτης οἰόμενοι τὰ κακὰ ἀγαθὰ εἶναι , λέγεις , ἢ καὶ γιγνώσκοντες ὅτι κακά ἐστιν ὅμως ἐπιθυμοῦσιν αὐτῶν ; 
Μένων ἀμφότερα ἔμοιγε δοκοῦσιν . 
Σωκράτης ἦ γὰρ δοκεῖ τίς σοι , ὦ Μένων , γιγνώσκων τὰ κακὰ ὅτι κακά ἐστιν ὅμως ἐπιθυμεῖν αὐτῶν ; 
Μένων μάλιστα . 
Σωκράτης τί ἐπιθυμεῖν λέγεις ; 
ἦ γενέσθαι αὐτῷ ; 
Μένων γενέσθαι · τί γὰρ ἄλλο ; 
Σωκράτης πότερον ἡγούμενος τὰ κακὰ ὠφελεῖν ἐκεῖνον ᾧ ἂν γένηται , ἢ γιγνώσκων τὰ κακὰ ὅτι βλάπτει ᾧ ἂν παρῇ ; 
Μένων εἰσὶ μὲν οἳ ἡγούμενοι τὰ κακὰ ὠφελεῖν , εἰσὶν δὲ καὶ οἳ γιγνώσκοντες ὅτι βλάπτει . 
Σωκράτης ἦ καὶ δοκοῦσί σοι γιγνώσκειν τὰ κακὰ ὅτι κακά ἐστιν οἱ ἡγούμενοι τὰ κακὰ ὠφελεῖν ; 
Μένων οὐ πάνυ μοι δοκεῖ τοῦτό γε . 
Σωκράτης οὐκοῦν δῆλον ὅτι οὗτοι μὲν οὐ τῶν κακῶν ἐπιθυμοῦσιν , οἱ ἀγνοοῦντες αὐτά , ἀλλὰ ἐκείνων ἃ ᾤοντο ἀγαθὰ εἶναι , ἔστιν δὲ ταῦτά γε κακά · ὥστε οἱ ἀγνοοῦντες αὐτὰ καὶ οἰόμενοι ἀγαθὰ εἶναι δῆλον ὅτι τῶν ἀγαθῶν ἐπιθυμοῦσιν . 
ἢ οὔ ; 
Μένων κινδυνεύουσιν οὗτοί γε . 
Σωκράτης τί δέ ; 
οἱ τῶν κακῶν μὲν ἐπιθυμοῦντες , ὡς φὴ|ς σύ , ἡγούμενοι δὲ τὰ κακὰ βλάπτειν ἐκεῖνον ᾧ ἂν γίγνηται , γιγνώσκουσιν δήπου ὅτι βλαβήσονται ὑπ’ αὐτῶν ; 
Μένων ἀνάγκη . 
Σωκράτης ἀλλὰ τοὺς βλαπτομένους οὗτοι οὐκ οἴονται ἀθλίους εἶναι καθ’ ὅσον βλάπτονται ; 
Μένων καὶ τοῦτο ἀνάγκη . 
Σωκράτης τοὺς δὲ ἀθλίους οὐ κακοδαίμονας ; 
Μένων οἶμαι ἔγωγε . 
Σωκράτης ἔστιν οὖν ὅστις βούλεται ἄθλιος καὶ κακοδαίμων εἶναι ; 
Μένων οὔ μοι δοκεῖ , ὦ Σώκρατες . 
Σωκράτης οὐκ ἄρα βούλεται , ὦ Μένων , τὰ κακὰ οὐδείς , εἴπερ μὴ βούλεται τοιοῦτος εἶναι . 
τί γὰρ ἄλλο ἐστὶν ἄθλιον εἶναι ἢ ἐπιθυμεῖν τε τῶν κακῶν καὶ κτᾶσθαι ; 
Μένων κινδυνεύεις ἀληθῆ λέγειν , ὦ Σώκρατες · καὶ οὐδεὶς βούλεσθαι τὰ κακά . 
Σωκράτης οὐκοῦν νυνδὴ ἔλεγες ὅτι ἔστιν ἡ ἀρετὴ βούλεσθαί τε τἀγαθὰ καὶ δύνασθαι ; 
Μένων εἶπον γάρ . 
Σωκράτης οὐκοῦν τοῦ λεχθέντος τὸ μὲν βούλεσθαι πᾶσιν ὑπάρχει , καὶ ταύτῃ γε οὐδὲν ὁ ἕτερος τοῦ ἑτέρου βελτίων ; 
Μένων φαίνεται . 
Σωκράτης ἀλλὰ δῆλον ὅτι εἴπερ ἐστὶ βελτίων ἄλλος ἄλλου , κατὰ τὸ δύνασθαι ἂν εἴη ἀμείνων . 
Μένων πάνυ γε . 
Σωκράτης τοῦτ’ ἔστιν ἄρα , ὡς ἔοικε , κατὰ τὸν σὸν λόγον ἀρετή , δύναμις τοῦ πορίζεσθαι τἀγαθά . 
Μένων παντάπασί μοι δοκεῖ , ὦ Σώκρατες , οὕτως ἔχειν ὡς σὺ νῦν ὑπολαμβάνεις . 
Σωκράτης ἴδωμεν δὴ καὶ τοῦτο εἰ ἀληθὲς λέγεις · ἴσως γὰρ ἂν εὖ λέγοις . 
τἀγαθὰ φὴ|ς οἷόν τ’ εἶναι πορίζεσθαι ἀρετὴν εἶναι ; 
Μένων ἔγωγε . 
Σωκράτης ἀγαθὰ δὲ καλεῖς οὐχὶ οἷον ὑγίειάν τε καὶ πλοῦτον ; 
Μένων καὶ χρυσίον λέγω καὶ ἀργύριον κτᾶσθαι καὶ τιμὰς ἐν πόλει καὶ ἀρχάς . 
Σωκράτης μὴ ἄλλ’ ἄττα λέγεις τἀγαθὰ ἢ τὰ τοιαῦτα ; 
Μένων οὔκ , ἀλλὰ πάντα λέγω τὰ τοιαῦτα . 
Σωκράτης εἶεν · χρυσίον δὲ δὴ καὶ ἀργύριον πορίζεσθαι ἀρετή ἐστιν , ὥς φησι Μένων ὁ τοῦ μεγάλου βασιλέως πατρικὸς ξένος . 
πότερον προστιθεῖς τούτῳ τῷ πόρῳ , ὦ Μένων , τὸ δικαίως καὶ ὁσίως , ἢ οὐδέν σοι διαφέρει , ἀλλὰ κἂν ἀδίκως τις αὐτὰ πορίζηται , ὁμοίως σὺ αὐτὰ ἀρετὴν καλεῖς ; 
Μένων οὐ δήπου , ὦ Σώκρατες . 
Σωκράτης ἀλλὰ κακίαν . 
Μένων πάντως δήπου . 
Σωκράτης δεῖ ἄρα , ὡς ἔοικε , τούτῳ τῷ πόρῳ δικαιοσύνην ἢ σωφροσύνην ἢ ὁσιότητα προσεῖναι , ἢ ἄλλο τι μόριον ἀρετῆς · εἰ δὲ μή , οὐκ ἔσται ἀρετή , καίπερ ἐκπορίζουσα τἀγαθά . 
Μένων πῶς γὰρ ἄνευ τούτων ἀρετὴ γένοιτ’ ἄν ; 
Σωκράτης τὸ δὲ μὴ ἐκπορίζειν χρυσίον καὶ ἀργύριον , ὅταν μὴ δίκαιον ᾖ , μήτε αὑτῷ μήτε ἄλλῳ , οὐκ ἀρετὴ καὶ αὕτη ἐστὶν ἡ ἀπορία ; 
Μένων φαίνεται . 
Σωκράτης οὐδὲν ἄρα μᾶλλον ὁ πόρος τῶν τοιούτων ἀγαθῶν ἢ ἡ ἀπορία ἀρετὴ ἂν εἴη , ἀλλά , ὡς ἔοικεν , ὃ μὲν ἂν μετὰ δικαιοσύνης γίγνηται , ἀρετὴ ἔσται , ὃ δ’ ἂν ἄνευ πάντων τῶν τοιούτων , κακία . 
Μένων δοκεῖ μοι ἀναγκαῖον εἶναι ὡς λέγεις . 
Σωκράτης οὐκοῦν τούτων ἕκαστον ὀλίγον πρότερον μόριον ἀρετῆς ἔφαμεν εἶναι , τὴν δικαιοσύνην καὶ σωφροσύνην καὶ πάντα τὰ τοιαῦτα ; 
Μένων ναί . 
Σωκράτης εἶτα , ὦ Μένων , παίζεις πρός με ; 
Μένων τί δή , ὦ Σώκρατες ; 
Σωκράτης ὅτι ἄρτι ἐμοῦ δεηθέντος σου μὴ καταγνύναι μηδὲ κερματίζειν τὴν ἀρετήν , καὶ δόντος παραδείγματα καθ’ ἃ δέοι ἀποκρίνεσθαι , τούτου μὲν ἠμέλησας , λέγεις δέ μοι ὅτι ἀρετή ἐστιν οἷόν τ’ εἶναι τἀγαθὰ πορίζεσθαι μετὰ δικαιοσύνης · τοῦτο δὲ φὴ|ς μόριον ἀρετῆς εἶναι ; 
Μένων ἔγωγε . 
Σωκράτης οὐκοῦν συμβαίνει ἐξ ὧν σὺ ὁμολογεῖς , τὸ μετὰ μορίου ἀρετῆς πράττειν ὅτι ἂν πράττῃ , τοῦτο ἀρετὴν εἶναι · τὴν γὰρ δικαιοσύνην μόριον φὴ|ς ἀρετῆς εἶναι , καὶ ἕκαστα τούτων . 
τί οὖν δὴ τοῦτο λέγω ; 
ὅτι ἐμοῦ δεηθέντος ὅλον εἰπεῖν τὴν ἀρετήν , αὐτὴν μὲν πολλοῦ δεῖς εἰπεῖν ὅτι ἐστίν , πᾶσαν δὲ φὴ|ς πρᾶξιν ἀρετὴν εἶναι , ἐάνπερ μετὰ μορίου ἀρετῆς πράττηται , ὥσπερ εἰρηκὼς ὅτι ἀρετή ἐστιν τὸ ὅλον καὶ ἤδη γνωσομένου ἐμοῦ , καὶ ἐὰν σὺ κατακερματίζῃς αὐτὴν κατὰ μόρια . 
δεῖται οὖν σοι πάλιν ἐξ ἀρχῆς , ὡς ἐμοὶ δοκεῖ , τῆς αὐτῆς ἐρωτήσεως , ὦ φίλε Μένων , τί ἐστιν ἀρετή , εἰ μετὰ μορίου ἀρετῆς πᾶσα πρᾶξις ἀρετὴ ἂν εἴη ; 
τοῦτο γάρ ἐστιν λέγειν , ὅταν λέγῃ τις , ὅτι πᾶσα ἡ μετὰ δικαιοσύνης πρᾶξις ἀρετή ἐστιν . 
ἢ οὐ δοκεῖ σοι πάλιν δεῖσθαι τῆς αὐτῆς ἐρωτήσεως , ἀλλ’ οἴει τινὰ εἰδέναι μόριον ἀρετῆς ὅτι ἐστίν , αὐτὴν μὴ εἰδότα ; 
Μένων οὐκ ἔμοιγε δοκεῖ . 
Σωκράτης εἰ γὰρ καὶ μέμνησαι , ὅτ’ ἐγώ σοι ἄρτι ἀπεκρινάμην περὶ τοῦ σχήματος , ἀπεβάλλομέν που τὴν τοιαύτην ἀπόκρισιν τὴν διὰ τῶν ἔτι ζητουΜένων καὶ μήπω ὡμολογηΜένων ἐπιχειροῦσαν ἀποκρίνεσθαι . 
Μένων καὶ ὀρθῶς γε ἀπεβάλλομεν , ὦ Σώκρατες . 
Σωκράτης μὴ τοίνυν , ὦ ἄριστε , μηδὲ σὺ ἔτι ζητουμένης ἀρετῆς ὅλης ὅτι ἐστὶν οἴου διὰ τῶν ταύτης μορίων ἀποκρινόμενος δηλώσειν αὐτὴν ὁτῳοῦν , ἢ ἄλλο ὁτιοῦν τούτῳ τῷ αὐτῷ τρόπῳ λέγων , ἀλλὰ πάλιν τῆς αὐτῆς δεήσεσθαι ἐρωτήσεως , τίνος ὄντος ἀρετῆς λέγεις ἃ λέγεις · ἢ οὐδέν σοι δοκῶ λέγειν ; 
Μένων ἔμοιγε δοκεῖς ὀρθῶς λέγειν . 
Σωκράτης ἀπόκριναι τοίνυν πάλιν ἐξ ἀρχῆς · τί φὴ|ς ἀρετὴν εἶναι καὶ σὺ καὶ ὁ ἑταῖρός σου ; 
Μένων ὦ Σώκρατες , ἤκουον μὲν ἔγωγε πρὶν καὶ συγγενέσθαι σοι ὅτι σὺ οὐδὲν ἄλλο ἢ αὐτός τε ἀπορεῖς καὶ τοὺς ἄλλους ποιεῖς ἀπορεῖν · καὶ νῦν , ὥς γέ μοι δοκεῖς , γοητεύεις με καὶ φαρμάττεις καὶ ἀτεχνῶς κατεπᾴδεις , ὥστε μεστὸν ἀπορίας γεγονέναι . 
καὶ δοκεῖς μοι παντελῶς , εἰ δεῖ τι καὶ σκῶψαι , ὁμοιότατος εἶναι τό τε εἶδος καὶ τἆλλα ταύτῃ τῇ πλατείᾳ νάρκῃ τῇ θαλαττίᾳ · καὶ γὰρ αὕτη τὸν ἀεὶ πλησιάζοντα καὶ ἁπτόμενον ναρκᾶν ποιεῖ , καὶ σὺ δοκεῖς μοι νῦν ἐμὲ τοιοῦτόν τι πεποιηκέναι , [ναρκᾶν] · ἀληθῶς γὰρ ἔγωγε καὶ τὴν ψυχὴν καὶ τὸ στόμα ναρκῶ , καὶ οὐκ ἔχω ὅτι ἀποκρίνωμαί σοι . 
καίτοι μυριάκις γε περὶ ἀρετῆς παμπόλλους λόγους εἴρηκα καὶ πρὸς πολλούς , καὶ πάνυ εὖ , ὥς γε ἐμαυτῷ ἐδόκουν · νῦν δὲ οὐδ’ ὅτι ἐστὶν τὸ παράπαν ἔχω εἰπεῖν . 
καί μοι δοκεῖς εὖ βουλεύεσθαι οὐκ ἐκπλέων ἐνθένδε οὐδ’ ἀποδημῶν · εἰ γὰρ ξένος ἐν ἄλλῃ πόλει τοιαῦτα ποιοῖς , τάχ’ ἂν ὡς γόης ἀπαχθείης . 
Σωκράτης πανοῦργος εἶ , ὦ Μένων , καὶ ὀλίγου ἐξηπάτησάς με . 
Μένων τί μάλιστα , ὦ Σώκρατες ; 
Σωκράτης γιγνώσκω οὗ ἕνεκά με ᾔκασας . 
Μένων τίνος δὴ οἴει ; 
Σωκράτης ἵνα σε ἀντεικάσω . 
ἐγὼ δὲ τοῦτο οἶδα περὶ πάντων τῶν καλῶν , ὅτι χαίρουσιν εἰκαζόμενοι—λυσιτελεῖ γὰρ αὐτοῖς · καλαὶ γὰρ οἶμαι τῶν καλῶν καὶ αἱ εἰκόνες—ἀλλ’ οὐκ ἀντεικάσομαί σε . 
ἐγὼ δέ , εἰ μὲν ἡ νάρκη αὐτὴ ναρκῶσα οὕτω καὶ τοὺς ἄλλους ποιεῖ ναρκᾶν , ἔοικα αὐτῇ · εἰ δὲ μή , οὔ . 
οὐ γὰρ εὐπορῶν αὐτὸς τοὺς ἄλλους ποιῶ ἀπορεῖν , ἀλλὰ παντὸς μᾶλλον αὐτὸς ἀπορῶν οὕτως καὶ τοὺς ἄλλους ποιῶ ἀπορεῖν . 
καὶ νῦν περὶ ἀρετῆς ὃ ἔστιν ἐγὼ μὲν οὐκ οἶδα , σὺ μέντοι ἴσως πρότερον μὲν ᾔδησθα πρὶν ἐμοῦ ἅψασθαι , νῦν μέντοι ὅμοιος εἶ οὐκ εἰδότι . 
ὅμως δὲ ἐθέλω μετὰ σοῦ σκέψασθαι καὶ συζητῆσαι ὅτι ποτέ ἐστιν . 
Μένων καὶ τίνα τρόπον ζητήσεις , ὦ Σώκρατες , τοῦτο ὃ μὴ οἶσθα τὸ παράπαν ὅτι ἐστίν ; 
ποῖον γὰρ ὧν οὐκ οἶσθα προθέμενος ζητήσεις ; 
ἢ εἰ καὶ ὅτι μάλιστα ἐντύχοις αὐτῷ , πῶς εἴσῃ ὅτι τοῦτό ἐστιν ὃ σὺ οὐκ ᾔδησθα ; 
Σωκράτης μανθάνω οἷον βούλει λέγειν , ὦ Μένων . 
ὁρᾷς τοῦτον ὡς ἐριστικὸν λόγον κατάγεις , ὡς οὐκ ἄρα ἔστιν ζητεῖν ἀνθρώπῳ οὔτε ὃ οἶδε οὔτε ὃ μὴ οἶδε ; 
οὔτε γὰρ ἂν ὅ γε οἶδεν ζητοῖ—οἶδεν γάρ , καὶ οὐδὲν δεῖ τῷ γε τοιούτῳ ζητήσεως—οὔτε ὃ μὴ οἶδεν—οὐδὲ γὰρ οἶδεν ὅτι ζητήσει . 
Μένων οὐκοῦν καλῶς σοι δοκεῖ λέγεσθαι ὁ λόγος οὗτος , ὦ Σώκρατες ; 
Σωκράτης οὐκ ἔμοιγε . 
Μένων ἔχεις λέγειν ὅπῃ ; 
Σωκράτης ἔγωγε · ἀκήκοα γὰρ ἀνδρῶν τε καὶ γυναικῶν σοφῶν περὶ τὰ θεῖα πράγματα— 
Μένων τίνα λόγον λεγόντων ; 
Σωκράτης ἀληθῆ , ἔμοιγε δοκεῖν , καὶ καλόν . 
Μένων τίνα τοῦτον , καὶ τίνες οἱ λέγοντες ; 
Σωκράτης οἱ μὲν λέγοντές εἰσι τῶν ἱερέων τε καὶ τῶν ἱερειῶν ὅσοις μεμέληκε περὶ ὧν μεταχειρίζονται λόγον οἵοις τ’ εἶναι διδόναι · λέγει δὲ καὶ Πίνδαρος καὶ ἄλλοι πολλοὶ τῶν ποιητῶν ὅσοι θεῖοί εἰσιν . 
ἃ δὲ λέγουσιν , ταυτί ἐστιν · ἀλλὰ σκόπει εἴ σοι δοκοῦσιν ἀληθῆ λέγειν . 
φασὶ γὰρ τὴν ψυχὴν τοῦ ἀνθρώπου εἶναι ἀθάνατον , καὶ τοτὲ μὲν τελευτᾶν—ὃ δὴ ἀποθνῄσκειν καλοῦσι—τοτὲ δὲ πάλιν γίγνεσθαι , ἀπόλλυσθαι δ’ οὐδέποτε · δεῖν δὴ διὰ ταῦτα ὡς ὁσιώτατα διαβιῶναι τὸν βίον · οἷσιν γὰρ ἂν—Φερσεφόνα ποινὰν παλαιοῦ πένθεοσδέξεται , εἰς τὸν ὕπερθεν ἅλιον κείνων ἐνάτῳ ἔτεϊἀνδιδοῖ ψυχὰς πάλιν , πινδ . 
φρ . 
133 βεργκ ἐκ τᾶν βασιλῆες ἀγαυοὶκαὶ σθένει κραιπνοὶ σοφίᾳ τε μέγιστοιἄνδρες αὔξοντ’ · ἐς δὲ τὸν λοιπὸν χρόνον ἥρωες ἁγνοὶπρὸς ἀνθρώπων καλεῦνται.ἅτε οὖν ἡ ψυχὴ ἀθάνατός τε οὖσα καὶ πολλάκις γεγονυῖα , καὶ ἑωρακυῖα καὶ τὰ ἐνθάδε καὶ τὰ ἐν Ἅιδου καὶ πάντα χρήματα , οὐκ ἔστιν ὅτι οὐ μεμάθηκεν · ὥστε οὐδὲν θαυμαστὸν καὶ περὶ ἀρετῆς καὶ περὶ ἄλλων οἷόν τ’ εἶναι αὐτὴν ἀναμνησθῆναι , ἅ γε καὶ πρότερον ἠπίστατο . 
ἅτε γὰρ τῆς φύσεως ἁπάσης συγγενοῦς οὔσης , καὶ μεμαθηκυίας τῆς ψυχῆς ἅπαντα , οὐδὲν κωλύει ἓν μόνον ἀναμνησθέντα—ὃ δὴ μάθησιν καλοῦσιν ἄνθρωποι—τἆλλα πάντα αὐτὸν ἀνευρεῖν , ἐάν τις ἀνδρεῖος ᾖ καὶ μὴ ἀποκάμνῃ ζητῶν · τὸ γὰρ ζητεῖν ἄρα καὶ τὸ μανθάνειν ἀνάμνησις ὅλον ἐστίν . 
οὔκουν δεῖ πείθεσθαι τούτῳ τῷ ἐριστικῷ λόγῳ · οὗτος μὲν γὰρ ἂν ἡμᾶς ἀργοὺς ποιήσειεν καὶ ἔστιν τοῖς μαλακοῖς τῶν ἀνθρώπων ἡδὺς ἀκοῦσαι , ὅδε δὲ ἐργατικούς τε καὶ ζητητικοὺς ποιεῖ · ᾧ ἐγὼ πιστεύων ἀληθεῖ εἶναι ἐθέλω μετὰ σοῦ ζητεῖν ἀρετὴ ὅτι ἐστίν . 
Μένων ναί , ὦ Σώκρατες · ἀλλὰ πῶς λέγεις τοῦτο , ὅτι οὐ μανθάνομεν , ἀλλὰ ἣν καλοῦμεν μάθησιν ἀνάμνησίς ἐστιν ; 
ἔχεις με τοῦτο διδάξαι ὡς οὕτως ἔχει ; 
Σωκράτης καὶ ἄρτι εἶπον , ὦ Μένων , ὅτι πανοῦργος εἶ , καὶ νῦν ἐρωτᾷς εἰ ἔχω σε διδάξαι , ὃς οὔ φημι διδαχὴν εἶναι ἀλλ’ ἀνάμνησιν , ἵνα δὴ εὐθὺς φαίνωμαι αὐτὸς ἐμαυτῷ τἀναντία λέγων . 
Μένων οὐ μὰ τὸν Δία , ὦ Σώκρατες , οὐ πρὸς τοῦτο βλέψας εἶπον , ἀλλ’ ὑπὸ τοῦ ἔθους · ἀλλ’ εἴ πώς μοι ἔχεις ἐνδείξασθαι ὅτι ἔχει ὥσπερ λέγεις , ἔνδειξαι . 
Σωκράτης ἀλλ’ ἔστι μὲν οὐ ῥᾴδιον , ὅμως δὲ ἐθέλω προθυμηθῆναι σοῦ ἕνεκα . 
ἀλλά μοι προσκάλεσον τῶν πολλῶν ἀκολούθων τουτωνὶ τῶν σαυτοῦ ἕνα , ὅντινα βούλει , ἵνα ἐν τούτῳ σοι ἐπιδείξωμαι . 
Μένων πάνυ γε . 
δεῦρο πρόσελθε . 
Σωκράτης 
Ἕλλην μέν ἐστι καὶ ἑλληνίζει ; 
Μένων πάνυ γε σφόδρα , οἰκογενής γε . 
Σωκράτης πρόσεχε δὴ τὸν νοῦν ὁπότερ’ ἄν σοι φαίνηται , ἢ ἀναμιμνῃσκόμενος ἢ μανθάνων παρ’ ἐμοῦ . 
Μένων ἀλλὰ προσέξω . 
Σωκράτης εἰπὲ δή μοι , ὦ παῖ , γιγνώσκεις τετράγωνον χωρίον ὅτι τοιοῦτόν ἐστιν ; 
Παῖς ἔγωγε . 
Σωκράτης ἔστιν οὖν τετράγωνον χωρίον ἴσας ἔχον τὰς γραμμὰς ταύτας πάσας , τέτταρας οὔσας ; 
Παῖς πάνυ γε . 
Σωκράτης οὐ καὶ ταυτασὶ τὰς διὰ μέσου ἐστὶν ἴσας ἔχον ; 
Παῖς ναί . 
Σωκράτης οὐκοῦν εἴη ἂν τοιοῦτον χωρίον καὶ μεῖζον καὶ ἔλαττον ; 
Παῖς πάνυ γε . 
Σωκράτης εἰ οὖν εἴη αὕτη ἡ πλευρὰ δυοῖν ποδοῖν καὶ αὕτη δυοῖν , πόσων ἂν εἴη ποδῶν τὸ ὅλον ; 
ὧδε δὲ σκόπει · εἰ ἦν ταύτῃ δυοῖν ποδοῖν , ταύτῃ δὲ ἑνὸς ποδὸς μόνον , ἄλλο τι ἅπαξ ἂν ἦν δυοῖν ποδοῖν τὸ χωρίον ; 
Παῖς ναί . 
Σωκράτης ἐπειδὴ δὲ δυοῖν ποδοῖν καὶ ταύτῃ , ἄλλο τι ἢ δὶς δυοῖν γίγνεται ; 
Παῖς γίγνεται . 
Σωκράτης δυοῖν ἄρα δὶς γίγνεται ποδῶν ; 
Παῖς ναί . 
Σωκράτης πόσοι οὖν εἰσιν οἱ δύο δὶς πόδες ; 
λογισάμενος εἰπέ . 
Παῖς τέτταρες , ὦ Σώκρατες . 
Σωκράτης οὐκοῦν γένοιτ’ ἂν τούτου τοῦ χωρίου ἕτερον διπλάσιον , τοιοῦτον δέ , ἴσας ἔχον πάσας τὰς γραμμὰς ὥσπερ τοῦτο ; 
Παῖς ναί . 
Σωκράτης πόσων οὖν ἔσται ποδῶν ; 
Παῖς ὀκτώ . 
Σωκράτης φέρε δή , πειρῶ μοι εἰπεῖν πηλίκη τις ἔσται ἐκείνου ἡ γραμμὴ ἑκάστη . 
ἡ μὲν γὰρ τοῦδε δυοῖν ποδοῖν · τί δὲ ἡ ἐκείνου τοῦ διπλασίου ; 
Παῖς δῆλον δή , ὦ Σώκρατες , ὅτι διπλασία . 
Σωκράτης ὁρᾷς , ὦ Μένων , ὡς ἐγὼ τοῦτον οὐδὲν διδάσκω , ἀλλ’ ἐρωτῶ πάντα ; 
καὶ νῦν οὗτος οἴεται εἰδέναι ὁποία ἐστὶν ἀφ’ ἧς τὸ ὀκτώπουν χωρίον γενήσεται · ἢ οὐ δοκεῖ σοι ; 
Μένων ἔμοιγε . 
Σωκράτης οἶδεν οὖν ; 
Μένων οὐ δῆτα . 
Σωκράτης οἴεται δέ γε ἀπὸ τῆς διπλασίας ; 
Μένων ναί . 
Σωκράτης θεῶ δὴ αὐτὸν ἀναμιμνῃσκόμενον ἐφεξῆς , ὡς δεῖ ἀναμιμνῄσκεσθαι.σὺ δέ μοι λέγε · ἀπὸ τῆς διπλασίας γραμμῆς φὴ|ς τὸ διπλάσιον χωρίον γίγνεσθαι ; 
τοιόνδε λέγω , μὴ ταύτῃ μὲν μακρόν , τῇ δὲ βραχύ , ἀλλὰ ἴσον πανταχῇ ἔστω ὥσπερ τουτί , διπλάσιον δὲ τούτου , ὀκτώπουν · ἀλλ’ ὅρα εἰ ἔτι σοι ἀπὸ τῆς διπλασίας δοκεῖ ἔσεσθαι . 
Παῖς ἔμοιγε . 
Σωκράτης οὐκοῦν διπλασία αὕτη ταύτης γίγνεται , ἂν ἑτέραν τοσαύτην προσθῶμεν ἐνθένδε ; 
Παῖς πάνυ γε . 
Σωκράτης ἀπὸ ταύτης δή , φῄς , ἔσται τὸ ὀκτώπουν χωρίον , ἂν τέτταρες τοσαῦται γένωνται ; 
Παῖς ναί . 
Σωκράτης ἀναγραψώμεθα δὴ ἀπ’ αὐτῆς ἴσας τέτταρας . 
ἄλλο τι ἢ τουτὶ ἂν εἴη ὃ φὴ|ς τὸ ὀκτώπουν εἶναι ; 
Παῖς πάνυ γε . 
Σωκράτης οὐκοῦν ἐν αὐτῷ ἐστιν ταυτὶ τέτταρα , ὧν ἕκαστον ἴσον τούτῳ ἐστὶν τῷ τετράποδι ; 
Παῖς ναί . 
Σωκράτης πόσον οὖν γίγνεται ; 
οὐ τετράκις τοσοῦτον ; 
Παῖς πῶς δ’ οὔ ; 
Σωκράτης διπλάσιον οὖν ἐστιν τὸ τετράκις τοσοῦτον ; 
Παῖς οὐ μὰ Δία . 
Σωκράτης ἀλλὰ ποσαπλάσιον ; 
Παῖς τετραπλάσιον . 
Σωκράτης ἀπὸ τῆς διπλασίας ἄρα , ὦ παῖ , οὐ διπλάσιον ἀλλὰ τετραπλάσιον γίγνεται χωρίον . 
Παῖς ἀληθῆ λέγεις . 
Σωκράτης τεττάρων γὰρ τετράκις ἐστὶν ἑκκαίδεκα . 
οὐχί ; 
Παῖς ναί . 
Σωκράτης ὀκτώπουν δ’ ἀπὸ ποίας γραμμῆς ; 
οὐχὶ ἀπὸ μὲν ταύτης τετραπλάσιον ; 
Παῖς φημί . 
Σωκράτης τετράπουν δὲ ἀπὸ τῆς ἡμισέας ταυτησὶ τουτί ; 
Παῖς ναί . 
Σωκράτης εἶεν · τὸ δὲ ὀκτώπουν οὐ τοῦδε μὲν διπλάσιόν ἐστιν , τούτου δὲ ἥμισυ ; < 
Παῖς ναί.> 
Σωκράτης οὐκ ἀπὸ μὲν μείζονος ἔσται ἢ τοσαύτης γραμμῆς , ἀπὸ ἐλάττονος δὲ ἢ τοσησδί ; 
ἢ οὔ ; 
Παῖς ἔμοιγε δοκεῖ οὕτω . 
Σωκράτης καλῶς · τὸ γάρ σοι δοκοῦν τοῦτο ἀποκρίνου . 
καί μοι λέγε · οὐχ ἥδε μὲν δυοῖν ποδοῖν ἦν , ἡ δὲ τεττάρων ; 
Παῖς ναί . 
Σωκράτης δεῖ ἄρα τὴν τοῦ ὀκτώποδος χωρίου γραμμὴν μείζω μὲν εἶναι τῆσδε τῆς δίποδος , ἐλάττω δὲ τῆς τετράποδος . 
Παῖς δεῖ . 
Σωκράτης πειρῶ δὴ λέγειν πηλίκην τινὰ φὴ|ς αὐτὴν εἶναι . 
Παῖς τρίποδα . 
Σωκράτης οὐκοῦν ἄνπερ τρίπους ᾖ , τὸ ἥμισυ ταύτης προσληψόμεθα καὶ ἔσται τρίπους ; 
δύο μὲν γὰρ οἵδε , ὁ δὲ εἷς · καὶ ἐνθένδε ὡσαύτως δύο μὲν οἵδε , ὁ δὲ εἷς · καὶ γίγνεται τοῦτο τὸ χωρίον ὃ φῄς . 
Παῖς ναί . 
Σωκράτης οὐκοῦν ἂν ᾖ τῇδε τριῶν καὶ τῇδε τριῶν , τὸ ὅλον χωρίον τριῶν τρὶς ποδῶν γίγνεται ; 
Παῖς φαίνεται . 
Σωκράτης τρεῖς δὲ τρὶς πόσοι εἰσὶ πόδες ; 
Παῖς ἐννέα . 
Σωκράτης ἔδει δὲ τὸ διπλάσιον πόσων εἶναι ποδῶν ; 
Παῖς ὀκτώ . 
Σωκράτης οὐδ’ ἄρ’ ἀπὸ τῆς τρίποδός πω τὸ ὀκτώπουν χωρίον γίγνεται . 
Παῖς οὐ δῆτα . 
Σωκράτης ἀλλ’ ἀπὸ ποίας ; 
πειρῶ ἡμῖν εἰπεῖν ἀκριβῶς · καὶ εἰ μὴ βούλει ἀριθμεῖν , ἀλλὰ δεῖξον ἀπὸ ποίας . 
Παῖς ἀλλὰ μὰ τὸν Δία , ὦ Σώκρατες , ἔγωγε οὐκ οἶδα . 
Σωκράτης ἐννοεῖς αὖ , ὦ Μένων , οὗ ἐστιν ἤδη βαδίζων ὅδε τοῦ ἀναμιμνῄσκεσθαι ; 
ὅτι τὸ μὲν πρῶτον ᾔδει μὲν οὔ , ἥτις ἐστὶν ἡ τοῦ ὀκτώποδος χωρίου γραμμή , ὥσπερ οὐδὲ νῦν πω οἶδεν , ἀλλ’ οὖν ᾤετό γ’ αὐτὴν τότε εἰδέναι , καὶ θαρραλέως ἀπεκρίνετο ὡς εἰδώς , καὶ οὐχ ἡγεῖτο ἀπορεῖν · νῦν δὲ ἡγεῖται ἀπορεῖν ἤδη , καὶ ὥσπερ οὐκ οἶδεν , οὐδ’ οἴεται εἰδέναι . 
Μένων ἀληθῆ λέγεις . 
Σωκράτης οὐκοῦν νῦν βέλτιον ἔχει περὶ τὸ πρᾶγμα ὃ οὐκ ᾔδει ; 
Μένων καὶ τοῦτό μοι δοκεῖ . 
Σωκράτης ἀπορεῖν οὖν αὐτὸν ποιήσαντες καὶ ναρκᾶν ὥσπερ ἡ νάρκη , μῶν τι ἐβλάψαμεν ; 
Μένων οὐκ ἔμοιγε δοκεῖ . 
Σωκράτης προὔργου γοῦν τι πεποιήκαμεν , ὡς ἔοικε , πρὸς τὸ ἐξευρεῖν ὅπῃ ἔχει · νῦν μὲν γὰρ καὶ ζητήσειεν ἂν ἡδέως οὐκ εἰδώς , τότε δὲ ῥᾳδίως ἂν καὶ πρὸς πολλοὺς καὶ πολλάκις ᾤετ’ ἂν εὖ λέγειν περὶ τοῦ διπλασίου χωρίου , ὡς δεῖ διπλασίαν τὴν γραμμὴν ἔχειν μήκει . 
Μένων ἔοικεν . 
Σωκράτης οἴει οὖν ἂν αὐτὸν πρότερον ἐπιχειρῆσαι ζητεῖν ἢ μανθάνειν τοῦτο ὃ ᾤετο εἰδέναι οὐκ εἰδώς , πρὶν εἰς ἀπορίαν κατέπεσεν ἡγησάμενος μὴ εἰδέναι , καὶ ἐπόθησεν τὸ εἰδέναι ; 
Μένων οὔ μοι δοκεῖ , ὦ Σώκρατες . 
Σωκράτης ὤνητο ἄρα ναρκήσας ; 
Μένων δοκεῖ μοι . 
Σωκράτης σκέψαι δὴ ἐκ ταύτης τῆς ἀπορίας ὅτι καὶ ἀνευρήσει ζητῶν μετ’ ἐμοῦ , οὐδὲν ἀλλ’ ἢ ἐρωτῶντος ἐμοῦ καὶ οὐ διδάσκοντος · 
φύλαττε δὲ ἄν που εὕρῃς με διδάσκοντα καὶ διεξιόντα αὐτῷ , ἀλλὰ μὴ τὰς τούτου δόξας ἀνερωτῶντα.λέγε γάρ μοι σύ · οὐ τὸ μὲν τετράπουν τοῦτο ἡμῖν ἐστι χωρίον ; 
μανθάνεις ; 
Παῖς ἔγωγε . 
Σωκράτης ἕτερον δὲ αὐτῷ προσθεῖμεν ἂν τουτὶ ἴσον ; 
Παῖς ναί . 
Σωκράτης καὶ τρίτον τόδε ἴσον ἑκατέρῳ τούτων ; 
Παῖς ναί . 
Σωκράτης οὐκοῦν προσαναπληρωσαίμεθ’ ἂν τὸ ἐν τῇ γωνίᾳ τόδε ; 
Παῖς πάνυ γε . 
Σωκράτης ἄλλο τι οὖν γένοιτ’ ἂν τέτταρα ἴσα χωρία τάδε ; 
Παῖς ναί . 
Σωκράτης τί οὖν ; 
τὸ ὅλον τόδε ποσαπλάσιον τοῦδε γίγνεται ; 
Παῖς τετραπλάσιον . 
Σωκράτης ἔδει δέ γε διπλάσιον ἡμῖν γενέσθαι · ἢ οὐ μέμνησαι ; 
Παῖς πάνυ γε . 
Σωκράτης οὐκοῦν ἐστιν αὕτη γραμμὴ ἐκ γωνίας εἰς γωνίαν 
[τινὰ] 
τέμνουσα δίχα ἕκαστον τούτων τῶν χωρίων ; 
Παῖς ναί . 
Σωκράτης οὐκοῦν τέτταρες αὗται γίγνονται γραμμαὶ ἴσαι , περιέχουσαι τουτὶ τὸ χωρίον ; 
Παῖς γίγνονται γάρ . 
Σωκράτης σκόπει δή · πηλίκον τί ἐστιν τοῦτο τὸ χωρίον ; 
Παῖς οὐ μανθάνω . 
Σωκράτης οὐχὶ τεττάρων ὄντων τούτων ἥμισυ ἑκάστου ἑκάστη ἡ γραμμὴ ἀποτέτμηκεν ἐντός ; 
ἢ οὔ ; 
Παῖς ναί . 
Σωκράτης πόσα οὖν τηλικαῦτα ἐν τούτῳ ἔνεστιν ; 
Παῖς τέτταρα . 
Σωκράτης πόσα δὲ ἐν τῷδε ; 
Παῖς δύο . 
Σωκράτης τὰ δὲ τέτταρα τοῖν δυοῖν τί ἐστιν ; 
Παῖς διπλάσια . 
Σωκράτης τόδε οὖν ποσάπουν γίγνεται ; 
Παῖς ὀκτώπουν . 
Σωκράτης ἀπὸ ποίας γραμμῆς ; 
Παῖς ἀπὸ ταύτης . 
Σωκράτης ἀπὸ τῆς ἐκ γωνίας εἰς γωνίαν τεινούσης τοῦ τετράποδος ; 
Παῖς ναί . 
Σωκράτης καλοῦσιν δέ γε ταύτην διάμετρον οἱ σοφισταί · ὥστ’ εἰ ταύτῃ διάμετρος ὄνομα , ἀπὸ τῆς διαμέτρου ἄν , ὡς σὺ φῄς , ὦ παῖ Μένωνος , γίγνοιτ’ ἂν τὸ διπλάσιον χωρίον . 
Παῖς πάνυ μὲν οὖν , ὦ Σώκρατες . 
Σωκράτης τί σοι δοκεῖ , ὦ Μένων ; 
ἔστιν ἥντινα δόξαν οὐχ αὑτοῦ οὗτος ἀπεκρίνατο ; 
Μένων οὔκ , ἀλλ’ ἑαυτοῦ . 
Σωκράτης καὶ μὴν οὐκ ᾔδει γε , ὡς ἔφαμεν ὀλίγον πρότερον . 
Μένων ἀληθῆ λέγεις . 
Σωκράτης ἐνῆσαν δέ γε αὐτῷ αὗται αἱ δόξαι · ἢ οὔ ; 
Μένων ναί . 
Σωκράτης τῷ οὐκ εἰδότι ἄρα περὶ ὧν ἂν μὴ εἰδῇ ἔνεισιν ἀληθεῖς δόξαι περὶ τούτων ὧν οὐκ οἶδε ; 
Μένων φαίνεται . 
Σωκράτης καὶ νῦν μέν γε αὐτῷ ὥσπερ ὄναρ ἄρτι ἀνακεκίνηνται αἱ δόξαι αὗται · εἰ δὲ αὐτόν τις ἀνερήσεται πολλάκις τὰ αὐτὰ ταῦτα καὶ πολλαχῇ , οἶσθ’ ὅτι τελευτῶν οὐδενὸς ἧττον ἀκριβῶς ἐπιστήσεται περὶ τούτων . 
Μένων ἔοικεν . 
Σωκράτης οὐκοῦν οὐδενὸς διδάξαντος ἀλλ’ ἐρωτήσαντος ἐπιστήσεται , ἀναλαβὼν αὐτὸς ἐξ αὑτοῦ τὴν ἐπιστήμην ; 
Μένων ναί . 
Σωκράτης τὸ δὲ ἀναλαμβάνειν αὐτὸν ἐν αὑτῷ ἐπιστήμην οὐκ ἀναμιμνῄσκεσθαί ἐστιν ; 
Μένων πάνυ γε . 
Σωκράτης ἆρ’ οὖν οὐ τὴν ἐπιστήμην , ἣν νῦν οὗτος ἔχει , ἤτοι ἔλαβέν ποτε ἢ ἀεὶ εἶχεν ; 
Μένων ναί . 
Σωκράτης οὐκοῦν εἰ μὲν ἀεὶ εἶχεν , ἀεὶ καὶ ἦν ἐπιστήμων · εἰ δὲ ἔλαβέν ποτε , οὐκ ἂν ἔν γε τῷ νῦν βίῳ εἰληφὼς εἴη . 
ἢ δεδίδαχέν τις τοῦτον γεωμετρεῖν ; 
οὗτος γὰρ ποιήσει περὶ πάσης γεωμετρίας ταὐτὰ ταῦτα , καὶ τῶν ἄλλων μαθημάτων ἁπάντων . 
ἔστιν οὖν ὅστις τοῦτον πάντα δεδίδαχεν ; 
δίκαιος γάρ που εἶ εἰδέναι , ἄλλως τε ἐπειδὴ ἐν τῇ σῇ οἰκίᾳ γέγονεν καὶ τέθραπται . 
Μένων ἀλλ’ οἶδα ἔγωγε ὅτι οὐδεὶς πώποτε ἐδίδαξεν . 
Σωκράτης ἔχει δὲ ταύτας τὰς δόξας , ἢ οὐχί ; 
Μένων ἀνάγκη , ὦ Σώκρατες , φαίνεται . 
Σωκράτης εἰ δὲ μὴ ἐν τῷ νῦν βίῳ λαβών , οὐκ ἤδη τοῦτο δῆλον , ὅτι ἐν ἄλλῳ τινὶ χρόνῳ εἶχε καὶ ἐμεμαθήκει ; 
Μένων φαίνεται . 
Σωκράτης οὐκοῦν οὗτός γέ ἐστιν ὁ χρόνος ὅτ’ οὐκ ἦν ἄνθρωπος ; 
Μένων ναί . 
Σωκράτης εἰ οὖν ὅν τ’ ἂν ᾖ χρόνον καὶ ὃν ἂν μὴ ᾖ ἄνθρωπος , ἐνέσονται αὐτῷ ἀληθεῖς δόξαι , αἳ ἐρωτήσει ἐπεγερθεῖσαι ἐπιστῆμαι γίγνονται , ἆρ’ οὖν τὸν ἀεὶ χρόνον μεμαθηκυῖα ἔσται ἡ ψυχὴ αὐτοῦ ; 
δῆλον γὰρ ὅτι τὸν πάντα χρόνον ἔστιν ἢ οὐκ ἔστιν ἄνθρωπος . 
Μένων φαίνεται . 
Σωκράτης οὐκοῦν εἰ ἀεὶ ἡ ἀλήθεια ἡμῖν τῶν ὄντων ἐστὶν ἐν τῇ ψυχῇ , ἀθάνατος ἂν ἡ ψυχὴ εἴη , ὥστε θαρροῦντα χρὴ ὃ μὴ τυγχάνεις ἐπιστάμενος νῦν—τοῦτο δ’ ἐστὶν ὃ μὴ μεμνημένος—ἐπιχειρεῖν ζητεῖν καὶ ἀναμιμνῄσκεσθαι ; 
Μένων εὖ μοι δοκεῖς λέγειν , ὦ Σώκρατες , οὐκ οἶδ’ ὅπως . 
Σωκράτης καὶ γὰρ ἐγὼ ἐμοί , ὦ Μένων . 
καὶ τὰ μέν γε ἄλλα οὐκ ἂν πάνυ ὑπὲρ τοῦ λόγου διισχυρισαίμην · ὅτι δ’ οἰόμενοι δεῖν ζητεῖν ἃ μή τις οἶδεν βελτίους ἂν εἶμεν καὶ ἀνδρικώτεροι καὶ ἧττον ἀργοὶ ἢ εἰ οἰοίμεθα ἃ μὴ ἐπιστάμεθα μηδὲ δυνατὸν εἶναι εὑρεῖν μηδὲ δεῖν ζητεῖν , περὶ τούτου πάνυ ἂν διαμαχοίμην , εἰ οἷός τε εἴην , καὶ λόγῳ καὶ ἔργῳ . 
Μένων καὶ τοῦτο μέν γε δοκεῖς μοι εὖ λέγειν , ὦ Σώκρατες . 
Σωκράτης βούλει οὖν , ἐπειδὴ ὁμονοοῦμεν ὅτι ζητητέον περὶ οὗ μή τις οἶδεν , ἐπιχειρήσωμεν κοινῇ ζητεῖν τί ποτ’ ἐστὶν ἀρετή ; 
Μένων πάνυ μὲν οὖν . 
οὐ μέντοι , ὦ Σώκρατες , ἀλλ’ ἔγωγε ἐκεῖνο ἂν ἥδιστα , ὅπερ ἠρόμην τὸ πρῶτον , καὶ σκεψαίμην καὶ ἀκούσαιμι , πότερον ὡς διδακτῷ ὄντι αὐτῷ δεῖ ἐπιχειρεῖν , ἢ ὡς φύσει ἢ ὡς τίνι ποτὲ τρόπῳ παραγιγνομένης τοῖς ἀνθρώποις τῆς ἀρετῆς . 
Σωκράτης ἀλλ’ εἰ μὲν ἐγὼ ἦρχον , ὦ Μένων , μὴ μόνον ἐμαυτοῦ ἀλλὰ καὶ σοῦ , οὐκ ἂν ἐσκεψάμεθα πρότερον εἴτε διδακτὸν εἴτε οὐ διδακτὸν ἡ ἀρετή , πρὶν ὅτι ἐστὶν πρῶτον ἐζητήσαμεν αὐτό · ἐπειδὴ δὲ σὺ σαυτοῦ μὲν οὐδ’ ἐπιχειρεῖς ἄρχειν , ἵνα δὴ ἐλεύθερος ᾖς , ἐμοῦ δὲ ἐπιχειρεῖς τε ἄρχειν καὶ ἄρχεις , συγχωρήσομαί σοι—τί γὰρ χρὴ ποιεῖν ; 
—ἔοικεν οὖν σκεπτέον εἶναι ποῖόν τί ἐστιν ὃ μήπω ἴσμεν ὅτι ἐστίν . 
εἰ μή τι οὖν ἀλλὰ σμικρόν γέ μοι τῆς ἀρχῆς χάλασον , καὶ συγχώρησον ἐξ ὑποθέσεως αὐτὸ σκοπεῖσθαι , εἴτε διδακτόν ἐστιν εἴτε ὁπωσοῦν . 
λέγω δὲ τὸ ἐξ ὑποθέσεως ὧδε , ὥσπερ οἱ γεωμέτραι πολλάκις σκοποῦνται , ἐπειδάν τις ἔρηται αὐτούς , οἷον περὶ χωρίου , εἰ οἷόν τε ἐς τόνδε τὸν κύκλον τόδε τὸ χωρίον τρίγωνον ἐνταθῆναι , εἴποι ἄν τις ὅτι “οὔπω οἶδα εἰ ἔστιν τοῦτο τοιοῦτον , ἀλλ’ ὥσπερ μέν τινα ὑπόθεσιν προὔργου οἶμαι ἔχειν πρὸς τὸ πρᾶγμα τοιάνδε · εἰ μέν ἐστιν τοῦτο τὸ χωρίον τοιοῦτον οἷον παρὰ τὴν δοθεῖσαν αὐτοῦ γραμμὴν παρατείναντα ἐλλείπειν τοιούτῳ χωρίῳ οἷον ἂν αὐτὸ τὸ παρατεταμένον ᾖ , ἄλλο τι συμβαίνειν μοι δοκεῖ , καὶ ἄλλο αὖ , εἰ ἀδύνατόν ἐστιν ταῦτα παθεῖν . 
ὑποθέμενος οὖν ἐθέλω εἰπεῖν σοι τὸ συμβαῖνον περὶ τῆς ἐντάσεως αὐτοῦ εἰς τὸν κύκλον , εἴτε ἀδύνατον εἴτε μή.” 
οὕτω δὴ καὶ περὶ ἀρετῆς ἡμεῖς , ἐπειδὴ οὐκ ἴσμεν οὔθ’ ὅτι ἐστὶν οὔθ’ ὁποῖόν τι , ὑποθέμενοι αὐτὸ σκοπῶμεν εἴτε διδακτὸν εἴτε οὐ διδακτόν ἐστιν , ὧδε λέγοντες · εἰ ποῖόν τί ἐστιν τῶν περὶ τὴν ψυχὴν ὄντων ἀρετή , διδακτὸν ἂν εἴη ἢ οὐ διδακτόν ; 
πρῶτον μὲν δὴ εἰ ἔστιν ἀλλοῖον ἢ οἷον ἐπιστήμη , ἆρα διδακτὸν ἢ οὔ , ἢ ὃ νυνδὴ ἐλέγομεν , ἀναμνηστόν—διαφερέτω δὲ μηδὲν ἡμῖν ὁποτέρῳ ἂν τῷ ὀνόματι χρώμεθα—ἀλλ’ ἆρα διδακτόν ; 
ἢ τοῦτό γε παντὶ δῆλον , ὅτι οὐδὲν ἄλλο διδάσκεται ἄνθρωπος ἢ ἐπιστήμην ; 
Μένων ἔμοιγε δοκεῖ . 
Σωκράτης εἰ δέ γ’ ἐστὶν ἐπιστήμη τις ἡ ἀρετή , δῆλον ὅτι διδακτὸν ἂν εἴη . 
Μένων πῶς γὰρ οὔ ; 
Σωκράτης τούτου μὲν ἄρα ταχὺ ἀπηλλάγμεθα , ὅτι τοιοῦδε μὲν ὄντος διδακτόν , τοιοῦδε δ’ οὔ . 
Μένων πάνυ γε . 
Σωκράτης τὸ δὴ μετὰ τοῦτο , ὡς ἔοικε , δεῖ σκέψασθαι πότερόν ἐστιν ἐπιστήμη ἡ ἀρετὴ ἢ ἀλλοῖον ἐπιστήμης . 
Μένων ἔμοιγε δοκεῖ τοῦτο μετὰ τοῦτο σκεπτέον εἶναι . 
Σωκράτης τί δὲ δή ; 
ἄλλο τι ἢ ἀγαθὸν αὐτό φαμεν εἶναι τὴν ἀρετήν , καὶ αὕτη ἡ ὑπόθεσις μένει ἡμῖν , ἀγαθὸν αὐτὸ εἶναι ; 
Μένων πάνυ μὲν οὖν . 
Σωκράτης οὐκοῦν εἰ μέν τί ἐστιν ἀγαθὸν καὶ ἄλλο χωριζόμενον ἐπιστήμης , τάχ’ ἂν εἴη ἡ ἀρετὴ οὐκ ἐπιστήμη τις · εἰ δὲ μηδέν ἐστιν ἀγαθὸν ὃ οὐκ ἐπιστήμη περιέχει , ἐπιστήμην ἄν τιν’ αὐτὸ ὑποπτεύοντες εἶναι ὀρθῶς ὑποπτεύοιμεν . 
Μένων ἔστι ταῦτα . 
Σωκράτης καὶ μὴν ἀρετῇ γ’ ἐσμὲν ἀγαθοί ; 
Μένων ναί . 
Σωκράτης εἰ δὲ ἀγαθοί , ὠφέλιμοι · πάντα γὰρ τἀγαθὰ ὠφέλιμα . 
οὐχί ; 
Μένων ναί . 
Σωκράτης καὶ ἡ ἀρετὴ δὴ ὠφέλιμόν ἐστιν ; 
Μένων ἀνάγκη ἐκ τῶν ὡμολογηΜένων . 
Σωκράτης σκεψώμεθα δὴ καθ’ ἕκαστον ἀναλαμβάνοντες ποῖά ἐστιν ἃ ἡμᾶς ὠφελεῖ . 
ὑγίεια , φαμέν , καὶ ἰσχὺς καὶ κάλλος καὶ πλοῦτος δή · ταῦτα λέγομεν καὶ τὰ τοιαῦτα ὠφέλιμα . 
οὐχί ; 
Μένων ναί . 
Σωκράτης ταὐτὰ δὲ ταῦτά φαμεν ἐνίοτε καὶ βλάπτειν · ἢ σὺ ἄλλως φὴ|ς ἢ οὕτως ; 
Μένων οὐκ , ἀλλ’ οὕτως . 
Σωκράτης σκόπει δή , ὅταν τί ἑκάστου τούτων ἡγῆται , ὠφελεῖ ἡμᾶς , καὶ ὅταν τί , βλάπτει ; 
ἆρ’ οὐχ ὅταν μὲν ὀρθὴ χρῆσις , ὠφελεῖ , ὅταν δὲ μή , βλάπτει ; 
Μένων πάνυ γε . 
Σωκράτης ἔτι τοίνυν καὶ τὰ κατὰ τὴν ψυχὴν σκεψώμεθα . 
σωφροσύνην τι καλεῖς καὶ δικαιοσύνην καὶ ἀνδρείαν καὶ εὐμαθίαν καὶ μνήμην καὶ μεγαλοπρέπειαν καὶ πάντα τὰ τοιαῦτα ; 
Μένων ἔγωγε . 
Σωκράτης σκόπει δή , τούτων ἅττα σοι δοκεῖ μὴ ἐπιστήμη εἶναι ἀλλ’ ἄλλο ἐπιστήμης , εἰ οὐχὶ τοτὲ μὲν βλάπτει , τοτὲ δὲ ὠφελεῖ ; 
οἷον ἀνδρεία , εἰ μὴ ἔστι φρόνησις ἡ ἀνδρεία ἀλλ’ οἷον θάρρος τι · οὐχ ὅταν μὲν ἄνευ νοῦ θαρρῇ ἄνθρωπος , βλάπτεται , ὅταν δὲ σὺν νῷ , ὠφελεῖται ; 
Μένων ναί . 
Σωκράτης οὐκοῦν καὶ σωφροσύνη ὡσαύτως καὶ εὐμαθία · μετὰ μὲν νοῦ καὶ μανθανόμενα καὶ καταρτυόμενα ὠφέλιμα , ἄνευ δὲ νοῦ βλαβερά ; 
Μένων πάνυ σφόδρα . 
Σωκράτης οὐκοῦν συλλήβδην πάντα τὰ τῆς ψυχῆς ἐπιχειρήματα καὶ καρτερήματα ἡγουμένης μὲν φρονήσεως εἰς εὐδαιμονίαν τελευτᾷ , ἀφροσύνης δ’ εἰς τοὐναντίον ; 
Μένων ἔοικεν . 
Σωκράτης εἰ ἄρα ἀρετὴ τῶν ἐν τῇ ψυχῇ τί ἐστιν καὶ ἀναγκαῖον αὐτῷ ὠφελίμῳ εἶναι , φρόνησιν αὐτὸ δεῖ εἶναι , ἐπειδήπερ πάντα τὰ κατὰ τὴν ψυχὴν αὐτὰ μὲν καθ’ αὑτὰ οὔτε ὠφέλιμα οὔτε βλαβερά ἐστιν , προσγενομένης δὲ φρονήσεως ἢ ἀφροσύνης βλαβερά τε καὶ ὠφέλιμα γίγνεται . 
κατὰ δὴ τοῦτον τὸν λόγον ὠφέλιμόν γε οὖσαν τὴν ἀρετὴν φρόνησιν δεῖ τιν’ εἶναι . 
Μένων ἔμοιγε δοκεῖ . 
Σωκράτης καὶ μὲν δὴ καὶ τἆλλα ἃ νυνδὴ ἐλέγομεν , πλοῦτόν τε καὶ τὰ τοιαῦτα , τοτὲ μὲν ἀγαθὰ τοτὲ δὲ βλαβερὰ εἶναι , ἆρα οὐχ ὥσπερ τῇ ἄλλῃ ψυχῇ ἡ φρόνησις ἡγουμένη ὠφέλιμα τὰ τῆς ψυχῆς ἐποίει , ἡ δὲ ἀφροσύνη βλαβερά , οὕτως αὖ καὶ τούτοις ἡ ψυχὴ ὀρθῶς μὲν χρωμένη καὶ ἡγουμένη ὠφέλιμα αὐτὰ ποιεῖ , μὴ ὀρθῶς δὲ βλαβερά ; 
Μένων πάνυ γε . 
Σωκράτης ὀρθῶς δέ γε ἡ ἔμφρων ἡγεῖται , ἡμαρτημένως δ’ ἡ ἄφρων ; 
Μένων ἔστι ταῦτα . 
Σωκράτης οὐκοῦν οὕτω δὴ κατὰ πάντων εἰπεῖν ἔστιν , τῷ ἀνθρώπῳ τὰ μὲν ἄλλα πάντα εἰς τὴν ψυχὴν ἀνηρτῆσθαι , τὰ δὲ τῆς ψυχῆς αὐτῆς εἰς φρόνησιν , εἰ μέλλει ἀγαθὰ εἶναι · καὶ τούτῳ τῷ λόγῳ φρόνησις ἂν εἴη τὸ ὠφέλιμον · φαμὲν δὲ τὴν ἀρετὴν ὠφέλιμον εἶναι ; 
Μένων πάνυ γε . 
Σωκράτης φρόνησιν ἄρα φαμὲν ἀρετὴν εἶναι , ἤτοι σύμπασαν ἢ μέρος τι ; 
Μένων δοκεῖ μοι καλῶς λέγεσθαι , ὦ Σώκρατες , τὰ λεγόμενα . 
Σωκράτης οὐκοῦν εἰ ταῦτα οὕτως ἔχει , οὐκ ἂν εἶεν φύσει οἱ ἀγαθοί . 
Μένων οὔ μοι δοκεῖ . 
Σωκράτης καὶ γὰρ ἄν που καὶ τόδ’ ἦν · εἰ φύσει οἱ ἀγαθοὶ ἐγίγνοντο , ἦσάν που ἂν ἡμῖν οἳ ἐγίγνωσκον τῶν νέων τοὺς ἀγαθοὺς τὰς φύσεις , οὓς ἡμεῖς ἂν παραλαβόντες ἐκείνων ἀποφηνάντων ἐφυλάττομεν ἂν ἐν ἀκροπόλει , κατασημηνάμενοι πολὺ μᾶλλον ἢ τὸ χρυσίον , ἵνα μηδεὶς αὐτοὺς διέφθειρεν , ἀλλ’ ἐπειδὴ ἀφίκοιντο εἰς τὴν ἡλικίαν , χρήσιμοι γίγνοιντο ταῖς πόλεσι . 
Μένων εἰκός γέ τοι , ὦ Σώκρατες . 
Σωκράτης ἆρ’ οὖν ἐπειδὴ οὐ φύσει οἱ ἀγαθοὶ ἀγαθοὶ γίγνονται , ἆρα μαθήσει ; 
Μένων δοκεῖ μοι ἤδη ἀναγκαῖον εἶναι · καὶ δῆλον , ὦ Σώκρατες , κατὰ τὴν ὑπόθεσιν , εἴπερ ἐπιστήμη ἐστὶν ἀρετή , ὅτι διδακτόν ἐστιν . 
Σωκράτης ἴσως νὴ Δία · ἀλλὰ μὴ τοῦτο οὐ καλῶς ὡμολογήσαμεν ; 
Μένων καὶ μὴν ἐδόκει γε ἄρτι καλῶς λέγεσθαι . 
Σωκράτης ἀλλὰ μὴ οὐκ ἐν τῷ ἄρτι μόνον δέῃ αὐτὸ δοκεῖν καλῶς λέγεσθαι , ἀλλὰ καὶ ἐν τῷ νῦν καὶ ἐν τῷ ἔπειτα , εἰ μέλλει τι αὐτοῦ ὑγιὲς εἶναι . 
Μένων τί οὖν δή ; 
πρὸς τί βλέπων δυσχεραίνεις αὐτὸ καὶ ἀπιστεῖς μὴ οὐκ ἐπιστήμη ᾖ ἡ ἀρετή ; 
Σωκράτης ἐγώ σοι ἐρῶ , ὦ Μένων . 
τὸ μὲν γὰρ διδακτὸν αὐτὸ εἶναι , εἴπερ ἐπιστήμη ἐστίν , οὐκ ἀνατίθεμαι μὴ οὐ καλῶς λέγεσθαι · ὅτι δὲ οὐκ ἔστιν ἐπιστήμη , σκέψαι ἐάν σοι δοκῶ εἰκότως ἀπιστεῖν . 
τόδε γάρ μοι εἰπέ · εἰ ἔστιν διδακτὸν ὁτιοῦν πρᾶγμα , μὴ μόνον ἀρετή , οὐκ ἀναγκαῖον αὐτοῦ καὶ διδασκάλους καὶ μαθητὰς εἶναι ; 
Μένων ἔμοιγε δοκεῖ . 
Σωκράτης οὐκοῦν τοὐναντίον αὖ , οὗ μήτε διδάσκαλοι μήτε μαθηταὶ εἶεν , καλῶς ἂν αὐτὸ εἰκάζοντες εἰκάζοιμεν μὴ διδακτὸν εἶναι ; 
Μένων ἔστι ταῦτα · ἀλλ’ ἀρετῆς διδάσκαλοι οὐ δοκοῦσί σοι εἶναι ; 
Σωκράτης πολλάκις γοῦν ζητῶν εἴ τινες εἶεν αὐτῆς διδάσκαλοι , πάντα ποιῶν οὐ δύναμαι εὑρεῖν . 
καίτοι μετὰ πολλῶν γε ζητῶ , καὶ τούτων μάλιστα οὓς ἂν οἴωμαι ἐμπειροτάτους εἶναι τοῦ πράγματος . 
καὶ δὴ καὶ νῦν , ὦ Μένων , εἰς καλὸν ἡμῖν Ἄνυτος ὅδε παρεκαθέζετο , ᾧ μεταδῶμεν τῆς ζητήσεως . 
εἰκότως δ’ ἂν μεταδοῖμεν · Ἄνυτος γὰρ ὅδε πρῶτον μέν ἐστι πατρὸς πλουσίου τε καὶ σοφοῦ Ἀνθεμίωνος , ὃς ἐγένετο πλούσιος οὐκ ἀπὸ τοῦ αὐτομάτου οὐδὲ δόντος τινός , ὥσπερ ὁ νῦν νεωστὶ εἰληφὼς τὰ Πολυκράτους χρήματα Ἰσμηνίας ὁ Θηβαῖος , ἀλλὰ τῇ αὑτοῦ σοφίᾳ κτησάμενος καὶ ἐπιμελείᾳ , ἔπειτα καὶ τὰ ἄλλα οὐχ ὑπερήφανος δοκῶν εἶναι πολίτης οὐδὲ ὀγκώδης τε καὶ ἐπαχθής , ἀλλὰ κόσμιος καὶ εὐσταλὴς ἀνήρ · ἔπειτα τοῦτον εὖ ἔθρεψεν καὶ ἐπαίδευσεν , ὡς δοκεῖ Ἀθηναίων τῷ πλήθει · αἱροῦνται γοῦν αὐτὸν ἐπὶ τὰς μεγίστας ἀρχάς . 
δίκαιον δὴ μετὰ τοιούτων ζητεῖν ἀρετῆς πέρι διδασκάλους , εἴτ’ εἰσὶν εἴτε μή , καὶ οἵτινες . 
σὺ οὖν ἡμῖν , ὦ Ἄνυτε , συζήτησον , ἐμοί τε καὶ τῷ σαυτοῦ ξένῳ Μένωνι τῷδε , περὶ τούτου τοῦ πράγματος τίνες ἂν εἶεν διδάσκαλοι . 
ὧδε δὲ σκέψαι · εἰ βουλοίμεθα Μένωνα τόνδε ἀγαθὸν ἰατρὸν γενέσθαι , παρὰ τίνας ἂν αὐτὸν πέμποιμεν διδασκάλους ; 
ἆρ’ οὐ παρὰ τοὺς ἰατρούς ; 
Ἄνυτος πάνυ γε . 
Σωκράτης τί δ’ εἰ σκυτοτόμον ἀγαθὸν βουλοίμεθα γενέσθαι , ἆρ’ οὐ παρὰ τοὺς σκυτοτόμους ; 
Ἄνυτος ναί . 
Σωκράτης καὶ τἆλλα οὕτως ; 
Ἄνυτος πάνυ γε . 
Σωκράτης ὧδε δή μοι πάλιν περὶ τῶν αὐτῶν εἰπέ . 
παρὰ τοὺς ἰατρούς , φαμέν , πέμποντες τόνδε καλῶς ἂν ἐπέμπομεν , βουλόμενοι ἰατρὸν γενέσθαι · ἆρ’ ὅταν τοῦτο λέγωμεν , τόδε λέγομεν , ὅτι παρὰ τούτους πέμποντες αὐτὸν σωφρονοῖμεν ἄν , τοὺς ἀντιποιουμένους τε τῆς τέχνης μᾶλλον ἢ τοὺς μή , καὶ τοὺς μισθὸν πραττομένους ἐπ’ αὐτῷ τούτῳ , ἀποφήναντας αὑτοὺς διδασκάλους τοῦ βουλομένου ἰέναι τε καὶ μανθάνειν ; 
ἆρ’ οὐ πρὸς ταῦτα βλέψαντες καλῶς ἂν πέμποιμεν ; 
Ἄνυτος ναί . 
Σωκράτης οὐκοῦν καὶ περὶ αὐλήσεως καὶ τῶν ἄλλων τὰ αὐτὰ ταῦτα ; 
πολλὴ ἄνοιά ἐστι βουλομένους αὐλητήν τινα ποιῆσαι παρὰ μὲν τοὺς ὑπισχνουμένους διδάξειν τὴν τέχνην καὶ μισθὸν πραττομένους μὴ ἐθέλειν πέμπειν , ἄλλοις δέ τισιν πράγματα παρέχειν , ζητοῦντα μανθάνειν παρὰ τούτων , οἳ μήτε προσποιοῦνται διδάσκαλοι εἶναι μήτ’ ἔστιν αὐτῶν μαθητὴς μηδεὶς τούτου τοῦ μαθήματος ὃ ἡμεῖς ἀξιοῦμεν μανθάνειν παρ’ αὐτῶν ὃν ἂν πέμπωμεν . 
οὐ πολλή σοι δοκεῖ ἀλογία εἶναι ; 
Ἄνυτος ναὶ μὰ Δία ἔμοιγε , καὶ ἀμαθία γε πρός . 
Σωκράτης καλῶς λέγεις . 
νῦν τοίνυν ἔξεστί σε μετ’ ἐμοῦ κοινῇ βουλεύεσθαι περὶ τοῦ ξένου τουτουῒ Μένωνος . 
οὗτος γάρ , ὦ Ἄνυτε , πάλαι λέγει πρός με ὅτι ἐπιθυμεῖ ταύτης τῆς σοφίας καὶ ἀρετῆς ᾗ οἱ ἄνθρωποι τάς τε οἰκίας καὶ τὰς πόλεις καλῶς διοικοῦσι , καὶ τοὺς γονέας τοὺς αὑτῶν θεραπεύουσι , καὶ πολίτας καὶ ξένους ὑποδέξασθαί τε καὶ ἀποπέμψαι ἐπίστανται ἀξίως ἀνδρὸς ἀγαθοῦ . 
ταύτην οὖν τὴν ἀρετὴν σκόπει παρὰ τίνας ἂν πέμποντες αὐτὸν ὀρθῶς πέμποιμεν . 
ἢ δῆλον δὴ κατὰ τὸν ἄρτι λόγον ὅτι παρὰ τούτους τοὺς ὑπισχνουμένους ἀρετῆς διδασκάλους εἶναι καὶ ἀποφήναντας αὑτοὺς κοινοὺς τῶν Ἑλλήνων τῷ βουλομένῳ μανθάνειν , μισθὸν τούτου ταξαμένους τε καὶ πραττομένους ; 
Ἄνυτος καὶ τίνας λέγεις τούτους , ὦ Σώκρατες ; 
Σωκράτης οἶσθα δήπου καὶ σὺ ὅτι οὗτοί εἰσιν οὓς οἱ ἄνθρωποι καλοῦσι σοφιστάς . 
Ἄνυτος 
Ἡράκλεις , εὐφήμει , ὦ Σώκρατες . 
μηδένα τῶν γ’ ἐμῶν μήτε οἰκείων μήτε φίλων , μήτε ἀστὸν μήτε ξένον , τοιαύτη μανία λάβοι , ὥστε παρὰ τούτους ἐλθόντα λωβηθῆναι , ἐπεὶ οὗτοί γε φανερά ἐστι λώβη τε καὶ διαφθορὰ τῶν συγγιγνοΜένων . 
Σωκράτης πῶς λέγεις , ὦ Ἄνυτε ; 
οὗτοι ἄρα μόνοι τῶν ἀντιποιουΜένων τι ἐπίστασθαι εὐεργετεῖν τοσοῦτον τῶν ἄλλων διαφέρουσιν , ὅσον οὐ μόνον οὐκ ὠφελοῦσιν , ὥσπερ οἱ ἄλλοι , ὅτι ἄν τις αὐτοῖς παραδῷ , ἀλλὰ καὶ τὸ ἐναντίον διαφθείρουσιν ; 
καὶ τούτων φανερῶς χρήματα ἀξιοῦσι πράττεσθαι ; 
ἐγὼ μὲν οὖν οὐκ ἔχω ὅπως σοι πιστεύσω · οἶδα γὰρ ἄνδρα ἕνα Πρωταγόραν πλείω χρήματα κτησάμενον ἀπὸ ταύτης τῆς σοφίας ἢ Φειδίαν τε , ὃς οὕτω περιφανῶς καλὰ ἔργα ἠργάζετο , καὶ ἄλλους δέκα τῶν ἀνδριαντοποιῶν . 
καίτοι τέρας λέγεις εἰ οἱ μὲν τὰ ὑποδήματα ἐργαζόμενοι τὰ παλαιὰ καὶ τὰ ἱμάτια ἐξακούμενοι οὐκ ἂν δύναιντο λαθεῖν τριάκονθ’ ἡμέρας μοχθηρότερα ἀποδιδόντες ἢ παρέλαβον τὰ ἱμάτιά τε καὶ ὑποδήματα , ἀλλ’ εἰ τοιαῦτα ποιοῖεν , ταχὺ ἂν τῷ λιμῷ ἀποθάνοιεν , Πρωταγόρας δὲ ἄρα ὅλην τὴν Ἑλλάδα ἐλάνθανεν διαφθείρων τοὺς συγγιγνομένους καὶ μοχθηροτέρους ἀποπέμπων ἢ παρελάμβανεν πλέον ἢ τετταράκοντα ἔτη— 
οἶμαι γὰρ αὐτὸν ἀποθανεῖν ἐγγὺς καὶ ἑβδομήκοντα ἔτη γεγονότα , τετταράκοντα δὲ ἐν τῇ τέχνῃ ὄντα—καὶ ἐν ἅπαντι τῷ χρόνῳ τούτῳ ἔτι εἰς τὴν ἡμέραν ταυτηνὶ εὐδοκιμῶν οὐδὲν πέπαυται , καὶ οὐ μόνον Πρωταγόρας , ἀλλὰ καὶ ἄλλοι πάμπολλοι , οἱ μὲν πρότερον γεγονότες ἐκείνου , οἱ δὲ καὶ νῦν ἔτι ὄντες . 
πότερον δὴ οὖν φῶμεν κατὰ τὸν σὸν λόγον εἰδότας αὐτοὺς ἐξαπατᾶν καὶ λωβᾶσθαι τοὺς νέους , ἢ λεληθέναι καὶ ἑαυτούς ; 
καὶ οὕτω μαίνεσθαι ἀξιώσομεν τούτους , οὓς ἔνιοί φασι σοφωτάτους ἀνθρώπων εἶναι ; 
Ἄνυτος πολλοῦ γε δέουσι μαίνεσθαι , ὦ Σώκρατες , ἀλλὰ πολὺ μᾶλλον οἱ τούτοις διδόντες ἀργύριον τῶν νέων , τούτων δ’ ἔτι μᾶλλον οἱ τούτοις ἐπιτρέποντες , οἱ προσήκοντες , πολὺ δὲ μάλιστα πάντων αἱ πόλεις , ἐῶσαι αὐτοὺς εἰσαφικνεῖσθαι καὶ οὐκ ἐξελαύνουσαι , εἴτε τις ξένος ἐπιχειρεῖ τοιοῦτόν τι ποιεῖν εἴτε ἀστός . 
Σωκράτης πότερον δέ , ὦ Ἄνυτε , ἠδίκηκέ τίς σε τῶν σοφιστῶν , ἢ τί οὕτως αὐτοῖς χαλεπὸς εἶ ; 
Ἄνυτος οὐδὲ μὰ Δία ἔγωγε συγγέγονα πώποτε αὐτῶν οὐδενί , οὐδ’ ἂν ἄλλον ἐάσαιμι τῶν ἐμῶν οὐδένα . 
Σωκράτης ἄπειρος ἄρ’ εἶ παντάπασι τῶν ἀνδρῶν ; 
Ἄνυτος καὶ εἴην γε . 
Σωκράτης πῶς οὖν ἄν , ὦ δαιμόνιε , εἰδείης περὶ τούτου τοῦ πράγματος , εἴτε τι ἀγαθὸν ἔχει ἐν αὑτῷ εἴτε φλαῦρον , οὗ παντάπασιν ἄπειρος εἴης ; 
Ἄνυτος ῥᾳδίως · τούτους γοῦν οἶδα οἵ εἰσιν , εἴτ’ οὖν ἄπειρος αὐτῶν εἰμι εἴτε μή . 
Σωκράτης μάντις εἶ ἴσως , ὦ Ἄνυτε · ἐπεὶ ὅπως γε ἄλλως οἶσθα τούτων πέρι , ἐξ ὧν αὐτὸς λέγεις θαυμάζοιμ’ ἄν . 
ἀλλὰ γὰρ οὐ τούτους ἐπιζητοῦμεν τίνες εἰσίν , παρ’ οὓς ἂν 
Μένων ἀφικόμενος μοχθηρὸς γένοιτο—οὗτοι μὲν γάρ , εἰ σὺ βούλει , ἔστων οἱ σοφισταί—ἀλλὰ δὴ ἐκείνους εἰπὲ ἡμῖν , καὶ τὸν πατρικὸν τόνδε ἑταῖρον εὐεργέτησον φράσας αὐτῷ παρὰ τίνας ἀφικόμενος ἐν τοσαύτῃ πόλει τὴν ἀρετὴν ἣν νυνδὴ ἐγὼ διῆλθον γένοιτ’ ἂν ἄξιος λόγου . 
Ἄνυτος τί δὲ αὐτῷ οὐ σὺ ἔφρασας ; 
Σωκράτης ἀλλ’ οὓς μὲν ἐγὼ ᾤμην διδασκάλους τούτων εἶναι , εἶπον , ἀλλὰ τυγχάνω οὐδὲν λέγων , ὡς σὺ φῄς · καὶ ἴσως τὶ λέγεις . 
ἀλλὰ σὺ δὴ ἐν τῷ μέρει αὐτῷ εἰπὲ παρὰ τίνας ἔλθῃ Ἀθηναίων · εἰπὲ ὄνομα ὅτου βούλει . 
Ἄνυτος τί δὲ ἑνὸς ἀνθρώπου ὄνομα δεῖ ἀκοῦσαι ; 
ὅτῳ γὰρ ἂν ἐντύχῃ Ἀθηναίων τῶν καλῶν κἀγαθῶν , οὐδεὶς ἔστιν ὃς οὐ βελτίω αὐτὸν ποιήσει ἢ οἱ σοφισταί , ἐάνπερ ἐθέλῃ πείθεσθαι . 
Σωκράτης πότερον δὲ οὗτοι οἱ καλοὶ κἀγαθοὶ ἀπὸ τοῦ αὐτομάτου ἐγένοντο τοιοῦτοι , παρ’ οὐδενὸς μαθόντες ὅμως μέντοι ἄλλους διδάσκειν οἷοί τε ὄντες ταῦτα ἃ αὐτοὶ οὐκ ἔμαθον ; 
Ἄνυτος καὶ τούτους ἔγωγε ἀξιῶ παρὰ τῶν προτέρων μαθεῖν , ὄντων καλῶν κἀγαθῶν · ἢ οὐ δοκοῦσί σοι πολλοὶ καὶ ἀγαθοὶ γεγονέναι ἐν τῇδε τῇ πόλει ἄνδρες ; 
Σωκράτης ἔμοιγε , ὦ Ἄνυτε , καὶ εἶναι δοκοῦσιν ἐνθάδε ἀγαθοὶ τὰ πολιτικά , καὶ γεγονέναι ἔτι οὐχ ἧττον ἢ εἶναι · ἀλλὰ μῶν καὶ διδάσκαλοι ἀγαθοὶ γεγόνασιν τῆς αὑτῶν ἀρετῆς ; 
τοῦτο γάρ ἐστιν περὶ οὗ ὁ λόγος ἡμῖν τυγχάνει ὤν · οὐκ εἰ εἰσὶν ἀγαθοὶ ἢ μὴ ἄνδρες ἐνθάδε , οὐδ’ εἰ γεγόνασιν ἐν τῷ πρόσθεν , ἀλλ’ εἰ διδακτόν ἐστιν ἀρετὴ πάλαι σκοποῦμεν . 
τοῦτο δὲ σκοποῦντες τόδε σκοποῦμεν , ἆρα οἱ ἀγαθοὶ ἄνδρες καὶ τῶν νῦν καὶ τῶν προτέρων ταύτην τὴν ἀρετὴν ἣν αὐτοὶ ἀγαθοὶ ἦσαν ἠπίσταντο καὶ ἄλλῳ παραδοῦναι , ἢ οὐ παραδοτὸν τοῦτο ἀνθρώπῳ οὐδὲ παραληπτὸν ἄλλῳ παρ’ ἄλλου · τοῦτ’ ἔστιν ὃ πάλαι ζητοῦμεν ἐγώ τε καὶ Μένων . 
ὧδε οὖν σκόπει ἐκ τοῦ σαυτοῦ λόγου · Θεμιστοκλέα οὐκ ἀγαθὸν ἂν φαίης ἄνδρα γεγονέναι ; 
Ἄνυτος ἔγωγε , πάντων γε μάλιστα . 
Σωκράτης οὐκοῦν καὶ διδάσκαλον ἀγαθόν , εἴπερ τις ἄλλος τῆς αὑτοῦ ἀρετῆς διδάσκαλος ἦν , κἀκεῖνον εἶναι ; 
Ἄνυτος οἶμαι ἔγωγε , εἴπερ ἐβούλετό γε . 
Σωκράτης ἀλλ’ , οἴει , οὐκ ἂν ἐβουλήθη ἄλλους τέ τινας καλοὺς κἀγαθοὺς γενέσθαι , μάλιστα δέ που τὸν ὑὸν τὸν αὑτοῦ ; 
ἢ οἴει αὐτὸν φθονεῖν αὐτῷ καὶ ἐξεπίτηδες οὐ παραδιδόναι τὴν ἀρετὴν ἣν αὐτὸς ἀγαθὸς ἦν ; 
ἢ οὐκ ἀκήκοας ὅτι Θεμιστοκλῆς Κλεόφαντον τὸν ὑὸν ἱππέα μὲν ἐδιδάξατο ἀγαθόν ; 
ἐπέμενεν γοῦν ἐπὶ τῶν ἵππων ὀρθὸς ἑστηκώς , καὶ ἠκόντιζεν ἀπὸ τῶν ἵππων ὀρθός , καὶ ἄλλα πολλὰ καὶ θαυμαστὰ ἠργάζετο ἃ ἐκεῖνος αὐτὸν ἐπαιδεύσατο καὶ ἐποίησε σοφόν , ὅσα διδασκάλων ἀγαθῶν εἴχετο · ἢ ταῦτα οὐκ ἀκήκοας τῶν πρεσβυτέρων ; 
Ἄνυτος ἀκήκοα . 
Σωκράτης οὐκ ἂν ἄρα τήν γε φύσιν τοῦ ὑέος αὐτοῦ ᾐτιάσατ’ ἄν τις εἶναι κακήν . 
Ἄνυτος ἴσως οὐκ ἄν . 
Σωκράτης τί δὲ τόδε ; 
ὡς Κλεόφαντος ὁ Θεμιστοκλέους ἀνὴρ ἀγαθὸς καὶ σοφὸς ἐγένετο ἅπερ ὁ πατὴρ αὐτοῦ , ἤδη του ἀκήκοας ἢ νεωτέρου ἢ πρεσβυτέρου ; 
Ἄνυτος οὐ δῆτα . 
Σωκράτης ἆρ’ οὖν ταῦτα μὲν οἰόμεθα βούλεσθαι αὐτὸν τὸν αὑτοῦ ὑὸν παιδεῦσαι , ἣν δὲ αὐτὸς σοφίαν ἦν σοφός , οὐδὲν τῶν γειτόνων βελτίω ποιῆσαι , εἴπερ ἦν γε διδακτὸν ἡ ἀρετή ; 
Ἄνυτος ἴσως μὰ Δί’ οὔ . 
Σωκράτης οὗτος μὲν δή σοι τοιοῦτος διδάσκαλος ἀρετῆς , ὃν καὶ σὺ ὁμολογεῖς ἐν τοῖς ἄριστον τῶν προτέρων εἶναι · ἄλλον δὲ δὴ σκεψώμεθα , Ἀριστείδην τὸν Λυσιμάχου · ἢ τοῦτον οὐχ ὁμολογεῖς ἀγαθὸν γεγονέναι ; 
Ἄνυτος ἔγωγε , πάντως δήπου . 
Σωκράτης οὐκοῦν καὶ οὗτος τὸν ὑὸν τὸν αὑτοῦ Λυσίμαχον , ὅσα μὲν διδασκάλων εἴχετο , κάλλιστα Ἀθηναίων ἐπαίδευσε , ἄνδρα δὲ βελτίω δοκεῖ σοι ὁτουοῦν πεποιηκέναι ; 
τούτῳ γάρ που καὶ συγγέγονας καὶ ὁρᾷς οἷός ἐστιν . 
εἰ δὲ βούλει , 
Περικλέα , οὕτως μεγαλοπρεπῶς σοφὸν ἄνδρα , οἶσθ’ ὅτι δύο ὑεῖς ἔθρεψε , Πάραλον καὶ Ξάνθιππον ; 
Ἄνυτος ἔγωγε . 
Σωκράτης τούτους μέντοι , ὡς οἶσθα καὶ σύ , ἱππέας μὲν ἐδίδαξεν οὐδενὸς χείρους Ἀθηναίων , καὶ μουσικὴν καὶ ἀγωνίαν καὶ τἆλλα ἐπαίδευσεν ὅσα τέχνης ἔχεται οὐδενὸς χείρους · ἀγαθοὺς δὲ ἄρα ἄνδρας οὐκ ἐβούλετο ποιῆσαι ; 
δοκῶ μέν , ἐβούλετο , ἀλλὰ μὴ οὐκ ᾖ διδακτόν . 
ἵνα δὲ μὴ ὀλίγους οἴῃ καὶ τοὺς φαυλοτάτους Ἀθηναίων ἀδυνάτους γεγονέναι τοῦτο τὸ πρᾶγμα , ἐνθυμήθητι ὅτι Θουκυδίδης αὖ δύο ὑεῖς ἔθρεψεν , Μελησίαν καὶ Στέφανον , καὶ τούτους ἐπαίδευσεν τά τε ἄλλα εὖ καὶ ἐπάλαισαν κάλλιστα Ἀθηναίων—τὸν μὲν γὰρ Ξανθίᾳ ἔδωκε , τὸν δὲ Εὐδώρῳ · οὗτοι δέ που ἐδόκουν τῶν τότε κάλλιστα παλαίειν—ἢ οὐ μέμνησαι ; 
Ἄνυτος ἔγωγε , ἀκοῇ . 
Σωκράτης οὐκοῦν δῆλον ὅτι οὗτος οὐκ ἄν ποτε , οὗ μὲν ἔδει δαπανώμενον διδάσκειν , ταῦτα μὲν ἐδίδαξε τοὺς παῖδας τοὺς αὑτοῦ , οὗ δὲ οὐδὲν ἔδει ἀναλώσαντα ἀγαθοὺς ἄνδρας ποιῆσαι , ταῦτα δὲ οὐκ ἐδίδαξεν , εἰ διδακτὸν ἦν ; 
ἀλλὰ γὰρ ἴσως ὁ Θουκυδίδης φαῦλος ἦν , καὶ οὐκ ἦσαν αὐτῷ πλεῖστοι φίλοι Ἀθηναίων καὶ τῶν συμμάχων ; 
καὶ οἰκίας μεγάλης ἦν καὶ ἐδύνατο μέγα ἐν τῇ πόλει καὶ ἐν τοῖς ἄλλοις Ἕλλησιν , ὥστε εἴπερ ἦν τοῦτο διδακτόν , ἐξευρεῖν ἂν ὅστις ἔμελλεν αὐτοῦ τοὺς ὑεῖς ἀγαθοὺς ποιήσειν , ἢ τῶν ἐπιχωρίων τις ἢ τῶν ξένων , εἰ αὐτὸς μὴ ἐσχόλαζεν διὰ τὴν τῆς πόλεως ἐπιμέλειαν . 
ἀλλὰ γάρ , ὦ ἑταῖρε Ἄνυτε , μὴ οὐκ ᾖ διδακτὸν ἀρετή . 
Ἄνυτος ὦ Σώκρατες , ῥᾳδίως μοι δοκεῖς κακῶς λέγειν ἀνθρώπους . 
ἐγὼ μὲν οὖν ἄν σοι συμβουλεύσαιμι , εἰ ἐθέλεις ἐμοὶ πείθεσθαι , εὐλαβεῖσθαι · ὡς ἴσως μὲν καὶ ἐν ἄλλῃ πόλει ῥᾷόν ἐστιν κακῶς ποιεῖν ἀνθρώπους ἢ εὖ , ἐν τῇδε δὲ καὶ πάνυ · οἶμαι δὲ σὲ καὶ αὐτὸν εἰδέναι . 
Σωκράτης ὦ Μένων , Ἄνυτος μέν μοι δοκεῖ χαλεπαίνειν , καὶ οὐδὲν θαυμάζω · οἴεται γάρ με πρῶτον μὲν κακηγορεῖν τούτους τοὺς ἄνδρας , ἔπειτα ἡγεῖται καὶ αὐτὸς εἶναι εἷς τούτων . 
ἀλλ’ οὗτος μὲν ἐάν ποτε γνῷ οἷόν ἐστιν τὸ κακῶς λέγειν , παύσεται χαλεπαίνων , νῦν δὲ ἀγνοεῖ · σὺ δέ μοι εἰπέ , οὐ καὶ παρ’ ὑμῖν εἰσιν καλοὶ κἀγαθοὶ ἄνδρες ; 
Μένων πάνυ γε . 
Σωκράτης τί οὖν ; 
ἐθέλουσιν οὗτοι παρέχειν αὑτοὺς διδασκάλους τοῖς νέοις , καὶ ὁμολογεῖν διδάσκαλοί τε εἶναι καὶ διδακτὸν ἀρετήν ; 
Μένων οὐ μὰ τὸν Δία , ὦ Σώκρατες , ἀλλὰ τοτὲ μὲν ἂν αὐτῶν ἀκούσαις ὡς διδακτόν , τοτὲ δὲ ὡς οὔ . 
Σωκράτης φῶμεν οὖν τούτους διδασκάλους εἶναι τούτου τοῦ πράγματος , οἷς μηδὲ αὐτὸ τοῦτο ὁμολογεῖται ; 
Μένων οὔ μοι δοκεῖ , ὦ Σώκρατες . 
Σωκράτης τί δὲ δή ; 
οἱ σοφισταί σοι οὗτοι , οἵπερ μόνοι ἐπαγγέλλονται , δοκοῦσι διδάσκαλοι εἶναι ἀρετῆς ; 
Μένων καὶ Γοργίου μάλιστα , ὦ Σώκρατες , ταῦτα ἄγαμαι , ὅτι οὐκ ἄν ποτε αὐτοῦ τοῦτο ἀκούσαις ὑπισχνουμένου , ἀλλὰ καὶ τῶν ἄλλων καταγελᾷ , ὅταν ἀκούσῃ ὑπισχνουΜένων · ἀλλὰ λέγειν οἴεται δεῖν ποιεῖν δεινούς . 
Σωκράτης οὐδ’ ἄρα σοὶ δοκοῦσιν οἱ σοφισταὶ διδάσκαλοι εἶναι ; 
Μένων οὐκ ἔχω λέγειν , ὦ Σώκρατες . 
καὶ γὰρ αὐτὸς ὅπερ οἱ πολλοὶ πέπονθα · τοτὲ μέν μοι δοκοῦσιν , τοτὲ δὲ οὔ . 
Σωκράτης οἶσθα δὲ ὅτι οὐ μόνον σοί τε καὶ τοῖς ἄλλοις τοῖς πολιτικοῖς τοῦτο δοκεῖ τοτὲ μὲν εἶναι διδακτόν , τοτὲ δ’ οὔ , ἀλλὰ καὶ Θέογνιν τὸν ποιητὴν οἶσθ’ ὅτι ταὐτὰ ταῦτα λέγει ; 
Μένων ἐν ποίοις ἔπεσιν ; 
Σωκράτης ἐν τοῖς ἐλεγείοις , οὗ λέγει—καὶ παρὰ τοῖσιν πῖνε καὶ ἔσθιε , καὶ μετὰ τοῖσινἵζε , καὶ ἅνδανε τοῖς , ὧν μεγάλη δύναμις.ἐσθλῶν μὲν γὰρ ἄπ’ ἐσθλὰ διδάξεαι · ἢν δὲ κακοῖσιντηεογνις 33‐36 βεργκ συμμίσγῃς , ἀπολεῖς καὶ τὸν ἐόντα νόον . 
Μένων φαίνεταί γε . 
Σωκράτης ἐν ἄλλοις δέ γε ὀλίγον μεταβάς , —εἰ δ’ ἦν ποιητόν , φησί , καὶ ἔνθετον ἀνδρὶ νόημα , τηεογνις 434‐438 βεργκλέγει πως ὅτι—πολλοὺς ἂν μισθοὺς καὶ μεγάλους ἔφερονοὔ ποτ’ ἂν ἐξ ἀγαθοῦ πατρὸς ἔγεντο κακός , πειθόμενος μύθοισι σαόφροσιν . 
ἀλλὰ διδάσκωνοὔ ποτε ποιήσεις τὸν κακὸν ἄνδρ’ ἀγαθόν . 
Μένων φαίνεται . 
Σωκράτης ἔχεις οὖν εἰπεῖν ἄλλου ὁτουοῦν πράγματος , οὗ οἱ μὲν φάσκοντες διδάσκαλοι εἶναι οὐχ ὅπως ἄλλων διδάσκαλοι ὁμολογοῦνται , ἀλλ’ οὐδὲ αὐτοὶ ἐπίστασθαι , ἀλλὰ πονηροὶ εἶναι περὶ αὐτὸ τοῦτο τὸ πρᾶγμα οὗ φασι διδάσκαλοι εἶναι , οἱ δὲ ὁμολογούμενοι αὐτοὶ καλοὶ κἀγαθοὶ τοτὲ μέν φασιν αὐτὸ διδακτὸν εἶναι , τοτὲ δὲ οὔ ; 
τοὺς οὖν οὕτω τεταραγμένους περὶ ὁτουοῦν φαίης ἂν σὺ κυρίως διδασκάλους εἶναι ; 
Μένων μὰ Δί’ οὐκ ἔγωγε . 
Σωκράτης οὐκοῦν εἰ μήτε οἱ σοφισταὶ μήτε οἱ αὐτοὶ καλοὶ κἀγαθοὶ ὄντες διδάσκαλοί εἰσι τοῦ πράγματος , δῆλον ὅτι οὐκ ἂν ἄλλοι γε ; 
Μένων οὔ μοι δοκεῖ . 
Σωκράτης εἰ δέ γε μὴ διδάσκαλοι , οὐδὲ μαθηταί ; 
Μένων δοκεῖ μοι ἔχειν ὡς λέγεις . 
Σωκράτης ὡμολογήκαμεν δέ γε , πράγματος οὗ μήτε διδάσκαλοι μήτε μαθηταὶ εἶεν , τοῦτο μηδὲ διδακτὸν εἶναι ; 
Μένων ὡμολογήκαμεν . 
Σωκράτης οὐκοῦν ἀρετῆς οὐδαμοῦ φαίνονται διδάσκαλοι ; 
Μένων ἔστι ταῦτα . 
Σωκράτης εἰ δέ γε μὴ διδάσκαλοι , οὐδὲ μαθηταί ; 
Μένων φαίνεται οὕτως . 
Σωκράτης ἀρετὴ ἄρα οὐκ ἂν εἴη διδακτόν ; 
Μένων οὐκ ἔοικεν , εἴπερ ὀρθῶς ἡμεῖς ἐσκέμμεθα . 
ὥστε καὶ θαυμάζω δή , ὦ Σώκρατες , πότερόν ποτε οὐδ’ εἰσὶν ἀγαθοὶ ἄνδρες , ἢ τίς ἂν εἴη τρόπος τῆς γενέσεως τῶν ἀγαθῶν γιγνοΜένων . 
Σωκράτης κινδυνεύομεν , ὦ Μένων , ἐγώ τε καὶ σὺ φαῦλοί τινες εἶναι ἄνδρες , καὶ σέ τε Γοργίας οὐχ ἱκανῶς πεπαιδευκέναι καὶ ἐμὲ Πρόδικος . 
παντὸς μᾶλλον οὖν προσεκτέον τὸν νοῦν ἡμῖν αὐτοῖς , καὶ ζητητέον ὅστις ἡμᾶς ἑνί γέ τῳ τρόπῳ βελτίους ποιήσει · λέγω δὲ ταῦτα ἀποβλέψας πρὸς τὴν ἄρτι ζήτησιν , ὡς ἡμᾶς ἔλαθεν καταγελάστως ὅτι οὐ μόνον ἐπιστήμης ἡγουμένης ὀρθῶς τε καὶ εὖ τοῖς ἀνθρώποις πράττεται τὰ πράγματα , ᾗ ἴσως καὶ διαφεύγει ἡμᾶς τὸ γνῶναι τίνα ποτὲ τρόπον γίγνονται οἱ ἀγαθοὶ ἄνδρες . 
Μένων πῶς τοῦτο λέγεις , ὦ Σώκρατες ; 
Σωκράτης ὧδε · ὅτι μὲν τοὺς ἀγαθοὺς ἄνδρας δεῖ ὠφελίμους εἶναι , ὀρθῶς ὡμολογήκαμεν τοῦτό γε ὅτι οὐκ ἂν ἄλλως ἔχοι · ἦ γάρ ; 
Μένων ναί . 
Σωκράτης καὶ ὅτι γε ὠφέλιμοι ἔσονται , ἂν ὀρθῶς ἡμῖν ἡγῶνται τῶν πραγμάτων , καὶ τοῦτό που καλῶς ὡμολογοῦμεν ; 
Μένων ναί . 
Σωκράτης ὅτι δ’ οὐκ ἔστιν ὀρθῶς ἡγεῖσθαι , ἐὰν μὴ φρόνιμος ᾖ , τοῦτο ὅμοιοί ἐσμεν οὐκ ὀρθῶς ὡμολογηκόσιν . 
Μένων πῶς δὴ [ὀρθῶς] 
λέγεις ; 
Σωκράτης ἐγὼ ἐρῶ . 
<εἰ> 
εἰδὼς τὴν ὁδὸν τὴν εἰς Λάρισαν ἢ ὅποι βούλει ἄλλοσε βαδίζοι καὶ ἄλλοις ἡγοῖτο , ἄλλο τι ὀρθῶς ἂν καὶ εὖ ἡγοῖτο ; 
Μένων πάνυ γε . 
Σωκράτης τί δ’ εἴ τις ὀρθῶς μὲν δοξάζων ἥτις ἐστὶν ἡ ὁδός , ἐληλυθὼς δὲ μὴ μηδ’ ἐπιστάμενος , οὐ καὶ οὗτος ἂν ὀρθῶς ἡγοῖτο ; 
Μένων πάνυ γε . 
Σωκράτης καὶ ἕως γ’ ἄν που ὀρθὴν δόξαν ἔχῃ περὶ ὧν ὁ ἕτερος ἐπιστήμην , οὐδὲν χείρων ἡγεμὼν ἔσται , οἰόμενος μὲν ἀληθῆ , φρονῶν δὲ μή , τοῦ τοῦτο φρονοῦντος . 
Μένων οὐδὲν γάρ . 
Σωκράτης δόξα ἄρα ἀληθὴς πρὸς ὀρθότητα πράξεως οὐδὲν χείρων ἡγεμὼν φρονήσεως · καὶ τοῦτό ἐστιν ὃ νυνδὴ παρελείπομεν ἐν τῇ περὶ τῆς ἀρετῆς σκέψει ὁποῖόν τι εἴη , λέγοντες ὅτι φρόνησις μόνον ἡγεῖται τοῦ ὀρθῶς πράττειν · τὸ δὲ ἄρα καὶ δόξα ἦν ἀληθής . 
Μένων ἔοικέ γε . 
Σωκράτης οὐδὲν ἄρα ἧττον ὠφέλιμόν ἐστιν ὀρθὴ δόξα ἐπιστήμης . 
Μένων τοσούτῳ γε , ὦ Σώκρατες , ὅτι ὁ μὲν τὴν ἐπιστήμην ἔχων ἀεὶ ἂν ἐπιτυγχάνοι , ὁ δὲ τὴν ὀρθὴν δόξαν τοτὲ μὲν ἂν τυγχάνοι , τοτὲ δ’ οὔ . 
Σωκράτης πῶς λέγεις ; 
ὁ ἀεὶ ἔχων ὀρθὴν δόξαν οὐκ ἀεὶ ἂν τυγχάνοι , ἕωσπερ ὀρθὰ δοξάζοι ; 
Μένων ἀνάγκη μοι φαίνεται · ὥστε θαυμάζω , ὦ Σώκρατες , τούτου οὕτως ἔχοντος , ὅτι δή ποτε πολὺ τιμιωτέρα ἡ ἐπιστήμη τῆς ὀρθῆς δόξης , καὶ δῑ ὅτι τὸ μὲν ἕτερον , τὸ δὲ ἕτερόν ἐστιν αὐτῶν . 
Σωκράτης οἶσθα οὖν δῑ ὅτι θαυμάζεις , ἢ ἐγώ σοι εἴπω ; 
Μένων πάνυ γ’ εἰπέ . 
Σωκράτης ὅτι τοῖς Δαιδάλου ἀγάλμασιν οὐ προσέσχηκας τὸν νοῦν · ἴσως δὲ οὐδ’ ἔστιν παρ’ ὑμῖν . 
Μένων πρὸς τί δὲ δὴ τοῦτο λέγεις ; 
Σωκράτης ὅτι καὶ ταῦτα , ἐὰν μὲν μὴ δεδεμένα ᾖ , ἀποδιδράσκει καὶ δραπετεύει , ἐὰν δὲ δεδεμένα , παραμένει . 
Μένων τί οὖν δή ; 
Σωκράτης τῶν ἐκείνου ποιημάτων λελυμένον μὲν ἐκτῆσθαι οὐ πολλῆς τινος ἄξιόν ἐστι τιμῆς , ὥσπερ δραπέτην ἄνθρωπον —οὐ γὰρ παραμένει—δεδεμένον δὲ πολλοῦ ἄξιον · πάνυ γὰρ καλὰ τὰ ἔργα ἐστίν . 
πρὸς τί οὖν δὴ λέγω ταῦτα ; 
πρὸς τὰς δόξας τὰς ἀληθεῖς . 
καὶ γὰρ αἱ δόξαι αἱ ἀληθεῖς , ὅσον μὲν ἂν χρόνον παραμένωσιν , καλὸν τὸ χρῆμα καὶ πάντ’ ἀγαθὰ ἐργάζονται · πολὺν δὲ χρόνον οὐκ ἐθέλουσι παραμένειν , ἀλλὰ δραπετεύουσιν ἐκ τῆς ψυχῆς τοῦ ἀνθρώπου , ὥστε οὐ πολλοῦ ἄξιαί εἰσιν , ἕως ἄν τις αὐτὰς δήσῃ αἰτίας λογισμῷ . 
τοῦτο δ’ ἐστίν , ὦ Μένων ἑταῖρε , ἀνάμνησις , ὡς ἐν τοῖς πρόσθεν ἡμῖν ὡμολόγηται . 
ἐπειδὰν δὲ δεθῶσιν , πρῶτον μὲν ἐπιστῆμαι γίγνονται , ἔπειτα μόνιμοι · καὶ διὰ ταῦτα δὴ τιμιώτερον ἐπιστήμη ὀρθῆς δόξης ἐστίν , καὶ διαφέρει δεσμῷ ἐπιστήμη ὀρθῆς δόξης . 
Μένων νὴ τὸν Δία , ὦ Σώκρατες , ἔοικεν τοιούτῳ τινί . 
Σωκράτης καὶ μὴν καὶ ἐγὼ ὡς οὐκ εἰδὼς λέγω , ἀλλὰ εἰκάζων · ὅτι δέ ἐστίν τι ἀλλοῖον ὀρθὴ δόξα καὶ ἐπιστήμη , οὐ πάνυ μοι δοκῶ τοῦτο εἰκάζειν , ἀλλ’ εἴπερ τι ἄλλο φαίην ἂν εἰδέναι—ὀλίγα δ’ ἂν φαίην—ἓν δ’ οὖν καὶ τοῦτο ἐκείνων θείην ἂν ὧν οἶδα . 
Μένων καὶ ὀρθῶς γε , ὦ Σώκρατες , λέγεις . 
Σωκράτης τί δέ ; 
τόδε οὐκ ὀρθῶς , ὅτι ἀληθὴς δόξα ἡγουμένη τὸ ἔργον ἑκάστης τῆς πράξεως οὐδὲν χεῖρον ἀπεργάζεται ἢ ἐπιστήμη ; 
Μένων καὶ τοῦτο δοκεῖς μοι ἀληθῆ λέγειν . 
Σωκράτης οὐδὲν ἄρα ὀρθὴ δόξα ἐπιστήμης χεῖρον οὐδὲ ἧττον ὠφελίμη ἔσται εἰς τὰς πράξεις , οὐδὲ ἁνὴρ ὁ ἔχων ὀρθὴν δόξαν ἢ ὁ ἐπιστήμην . 
Μένων ἔστι ταῦτα . 
Σωκράτης καὶ μὴν ὅ γε ἀγαθὸς ἀνὴρ ὠφέλιμος ἡμῖν ὡμολόγηται εἶναι . 
Μένων ναί . 
Σωκράτης ἐπειδὴ τοίνυν οὐ μόνον δῑ ἐπιστήμην ἀγαθοὶ ἄνδρες ἂν εἶεν καὶ ὠφέλιμοι ταῖς πόλεσιν , εἴπερ εἶεν , ἀλλὰ καὶ δῑ ὀρθὴν δόξαν , τούτοιν δὲ οὐδέτερον φύσει ἐστὶν τοῖς ἀνθρώποις , οὔτε ἐπιστήμη οὔτε δόξα ἀληθής , †οὔτ’ ἐπίκτητα—ἢ δοκεῖ σοι φύσει ὁποτερονοῦν αὐτοῖν εἶναι ; 
Μένων οὐκ ἔμοιγε . 
Σωκράτης οὐκοῦν ἐπειδὴ οὐ φύσει , οὐδὲ οἱ ἀγαθοὶ φύσει εἶεν ἄν . 
Μένων οὐ δῆτα . 
Σωκράτης ἐπειδὴ δέ γε οὐ φύσει , ἐσκοποῦμεν τὸ μετὰ τοῦτο εἰ διδακτόν ἐστιν . 
Μένων ναί . 
Σωκράτης οὐκοῦν διδακτὸν ἔδοξεν εἶναι , εἰ φρόνησις ἡ ἀρετή ; 
Μένων ναί . 
Σωκράτης κἂν εἴ γε διδακτὸν εἴη , φρόνησις ἂν εἶναι ; 
Μένων πάνυ γε . 
Σωκράτης καὶ εἰ μέν γε διδάσκαλοι εἶεν , διδακτὸν ἂν εἶναι , μὴ ὄντων δὲ οὐ διδακτόν ; 
Μένων οὕτω . 
Σωκράτης ἀλλὰ μὴν ὡμολογήκαμεν μὴ εἶναι αὐτοῦ διδασκάλους ; 
Μένων ἔστι ταῦτα . 
Σωκράτης ὡμολογήκαμεν ἄρα μήτε διδακτὸν αὐτὸ μήτε φρόνησιν εἶναι ; 
Μένων πάνυ γε . 
Σωκράτης ἀλλὰ μὴν ἀγαθόν γε αὐτὸ ὁμολογοῦμεν εἶναι ; 
Μένων ναί . 
Σωκράτης ὠφέλιμον δὲ καὶ ἀγαθὸν εἶναι τὸ ὀρθῶς ἡγούμενον ; 
Μένων πάνυ γε . 
Σωκράτης ὀρθῶς δέ γε ἡγεῖσθαι δύο ὄντα ταῦτα μόνα , δόξαν τε ἀληθῆ καὶ ἐπιστήμην , ἃ ἔχων ἄνθρωπος ὀρθῶς ἡγεῖται— 
τὰ γὰρ ἀπὸ τύχης τινὸς ὀρθῶς γιγνόμενα οὐκ ἀνθρωπίνῃ ἡγεμονίᾳ γίγνεται—ὧν δὲ ἄνθρωπος ἡγεμών ἐστιν ἐπὶ τὸ ὀρθόν , δύο ταῦτα , δόξα ἀληθὴς καὶ ἐπιστήμη . 
Μένων δοκεῖ μοι οὕτω . 
Σωκράτης οὐκοῦν ἐπειδὴ οὐ διδακτόν ἐστιν , οὐδ’ ἐπιστήμη δὴ ἔτι γίγνεται ἡ ἀρετή ; 
Μένων οὐ φαίνεται . 
Σωκράτης δυοῖν ἄρα ὄντοιν ἀγαθοῖν καὶ ὠφελίμοιν τὸ μὲν ἕτερον ἀπολέλυται , καὶ οὐκ ἂν εἴη ἐν πολιτικῇ πράξει ἐπιστήμη ἡγεμών . 
Μένων οὔ μοι δοκεῖ . 
Σωκράτης οὐκ ἄρα σοφίᾳ τινὶ οὐδὲ σοφοὶ ὄντες οἱ τοιοῦτοι ἄνδρες ἡγοῦντο ταῖς πόλεσιν , οἱ ἀμφὶ Θεμιστοκλέα τε καὶ οὓς ἄρτι Ἄνυτος ὅδε ἔλεγεν · διὸ δὴ καὶ οὐχ οἷοί τε ἄλλους ποιεῖν τοιούτους οἷοι αὐτοί εἰσι , ἅτε οὐ δῑ ἐπιστήμην ὄντες τοιοῦτοι . 
Μένων ἔοικεν οὕτως ἔχειν , ὦ Σώκρατες , ὡς λέγεις . 
Σωκράτης οὐκοῦν εἰ μὴ ἐπιστήμῃ , εὐδοξίᾳ δὴ τὸ λοιπὸν γίγνεται · ᾗ οἱ πολιτικοὶ ἄνδρες χρώμενοι τὰς πόλεις ὀρθοῦσιν , οὐδὲν διαφερόντως ἔχοντες πρὸς τὸ φρονεῖν ἢ οἱ χρησμῳδοί τε καὶ οἱ θεομάντεις · καὶ γὰρ οὗτοι ἐνθουσιῶντες λέγουσιν μὲν ἀληθῆ καὶ πολλά , ἴσασι δὲ οὐδὲν ὧν λέγουσιν . 
Μένων κινδυνεύει οὕτως ἔχειν . 
Σωκράτης οὐκοῦν , ὦ Μένων , ἄξιον τούτους θείους καλεῖν τοὺς ἄνδρας , οἵτινες νοῦν μὴ ἔχοντες πολλὰ καὶ μεγάλα κατορθοῦσιν ὧν πράττουσι καὶ λέγουσι ; 
Μένων πάνυ γε . 
Σωκράτης ὀρθῶς ἄρ’ ἂν καλοῖμεν θείους τε οὓς νυνδὴ ἐλέγομεν χρησμῳδοὺς καὶ μάντεις καὶ τοὺς ποιητικοὺς ἅπαντας · καὶ τοὺς πολιτικοὺς οὐχ ἥκιστα τούτων φαῖμεν ἂν θείους τε εἶναι καὶ ἐνθουσιάζειν , ἐπίπνους ὄντας καὶ κατεχομένους ἐκ τοῦ θεοῦ , ὅταν κατορθῶσι λέγοντες πολλὰ καὶ μεγάλα πράγματα , μηδὲν εἰδότες ὧν λέγουσιν . 
Μένων πάνυ γε . 
Σωκράτης καὶ αἵ γε γυναῖκες δήπου , ὦ Μένων , τοὺς ἀγαθοὺς ἄνδρας θείους καλοῦσι · καὶ οἱ Λάκωνες ὅταν τινὰ ἐγκωμιάζωσιν ἀγαθὸν ἄνδρα , “θεῖος ἀνήρ , ” 
φασίν , “οὗτος.” 
Μένων καὶ φαίνονταί γε , ὦ Σώκρατες , ὀρθῶς λέγειν . 
καίτοι ἴσως Ἄνυτος ὅδε σοι ἄχθεται λέγοντι . 
Σωκράτης οὐδὲν μέλει ἔμοιγε . 
τούτῳ μέν , ὦ Μένων , καὶ αὖθις διαλεξόμεθα · εἰ δὲ νῦν ἡμεῖς ἐν παντὶ τῷ λόγῳ τούτῳ καλῶς ἐζητήσαμέν τε καὶ ἐλέγομεν , ἀρετὴ ἂν εἴη οὔτε φύσει οὔτε διδακτόν , ἀλλὰ θείᾳ μοίρᾳ παραγιγνομένη ἄνευ νοῦ οἷς ἂν παραγίγνηται , εἰ μή τις εἴη τοιοῦτος τῶν πολιτικῶν ἀνδρῶν οἷος καὶ ἄλλον ποιῆσαι πολιτικόν . 
εἰ δὲ εἴη , σχεδὸν ἄν τι οὗτος λέγοιτο τοιοῦτος ἐν τοῖς ζῶσιν οἷον ἔφη Ὅμηρος ἐν τοῖς τεθνεῶσιν τὸν Τειρεσίαν εἶναι , λέγων περὶ αὐτοῦ , ὅτι οἶος πέπνυται τῶν ἐν Ἅιδου , τοὶ δὲ σκιαὶ ἀίσσουσι . 
ταὐτὸν ἂν καὶ ἐνθάδε ὁ τοιοῦτος ὥσπερ παρὰ σκιὰς ἀληθὲς ἂν πρᾶγμα εἴη πρὸς ἀρετήν . 
Μένων κάλλιστα δοκεῖς μοι λέγειν , ὦ Σώκρατες . 
Σωκράτης ἐκ μὲν τοίνυν τούτου τοῦ λογισμοῦ , ὦ Μένων , θείᾳ μοίρᾳ ἡμῖν φαίνεται παραγιγνομένη ἡ ἀρετὴ οἷς ἂν παραγίγνηται · τὸ δὲ σαφὲς περὶ αὐτοῦ εἰσόμεθα τότε , ὅταν πρὶν ᾧτινι τρόπῳ τοῖς ἀνθρώποις παραγίγνεται ἀρετή , πρότερον ἐπιχειρήσωμεν αὐτὸ καθ’ αὑτὸ ζητεῖν τί ποτ’ ἔστιν ἀρετή . 
νῦν δ’ ἐμοὶ μὲν ὥρα ποι ἰέναι , σὺ δὲ ταὐτὰ ταῦτα ἅπερ αὐτὸς πέπεισαι πεῖθε καὶ τὸν ξένον τόνδε Ἄνυτον , ἵνα πρᾳότερος ᾖ · ὡς ἐὰν πείσῃς τοῦτον , ἔστιν ὅτι καὶ Ἀθηναίους ὀνήσεις .
