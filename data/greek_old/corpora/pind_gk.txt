ολψμπιαν οδες ολψμπιαν 1 
ΙΕΡΩΝΙ ΣΥΡΑΚΟΥΣΙῼ 
ΚΕΛΗΤΙ ἄριστον μὲν ὕδωρ , ὁ δὲ χρυσὸς αἰθόμενον πῦρ ἅτε διαπρέπει νυκτὶ μεγάνορος ἔξοχα πλούτου · 
εἰ δ’ ἄεθλα γαρύεν ἔλδεαι , φίλον ἦτορ , μηκέθ’ ἁλίου σκόπει ἄλλο θαλπνότερον ἐν ἁμέρᾳ φαεννὸν ἄστρον ἐρήμας δῑ αἰθέρος , μηδ’ Ὀλυμπίας ἀγῶνα φέρτερον αὐδάσομεν · 
ὅθεν ὁ πολύφατος ὕμνος ἀμφιβάλλεται σοφῶν μητίεσσι , κελαδεῖν 
Κρόνου παῖδ’ ἐς ἀφνεὰν ἱκομένους μάκαιραν Ἱέρωνος ἑστίαν , θεμιστεῖον ὃς ἀμφέπει σκᾶπτον ἐν πολυμάλῳ 
Σικελίᾳ , δρέπων μὲν κορυφὰς ἀρετᾶν ἄπο πασᾶν , ἀγλαΐζεται δὲ καὶ μουσικᾶς ἐν ἀώτῳ , οἷα παίζομεν φίλαν ἄνδρες ἀμφὶ θαμὰ τράπεζαν . 
ἀλλὰ Δωρίαν ἀπὸ φόρμιγγα πασσάλου λάμβαν’ , εἴ τί τοι Πίσας τε καὶ Φερενίκου χάρις νόον ὑπὸ γλυκυτάταις ἔθηκε φροντίσιν , ὅτε παρ’ Ἀλφεῷ σύτο , δέμας ἀκέντητον ἐν δρόμοισι παρέχων , κράτει δὲ προσέμιξε δεσπόταν , 
Συρακόσιον ἱπποχάρμαν βασιλῆα . 
λάμπει δέ οἱ κλέος ἐν εὐάνορι Λυδοῦ Πέλοπος ἀποικίᾳ · 
τοῦ μεγασθενὴς ἐράσσατο γαιάοχος 
Ποσειδᾶν , ἐπεί νιν καθαροῦ λέβητος ἔξελε Κλωθὼ ἐλέφαντι φαίδιμον ὦμον κεκαδμένον . 
ἦ θαυματὰ πολλά , καί πού τι καὶ βροτῶν φάτις ὑπὲρ τὸν ἀλαθῆ λόγον δεδαιδαλμένοι ψεύδεσι ποικίλοις ἐξαπατῶντι μῦθοι 
Χάρις δ’ , ἅπερ ἅπαντα τεύχει τὰ μείλιχα θνατοῖς , ἐπιφέροισα τιμὰν καὶ ἄπιστον ἐμήσατο πιστὸν ἔμμεναι τὸ πολλάκις · 
ἁμέραι δ’ ἐπίλοιποι μάρτυρες σοφώτατοι . 
ἔστι δ’ ἀνδρὶ φάμεν ἐοικὸς ἀμφὶ δαιμόνων καλά · μείων γὰρ αἰτία . 
υἱὲ Ταντάλου , σὲ δ’ , ἀντία προτέρων , φθέγξομαι , ὁπότ’ ἐκάλεσε πατὴρ τὸν εὐνομώτατον ἐς ἔρανον φίλαν τε Σίπυλον , ἀμοιβαῖα θεοῖσι δεῖπνα παρέχων , τότ’ Ἀγλαοτρίαιναν ἁρπάσαι δαμέντα φρένας ἱμέρῳ χρυσέαισί τ’ ἀν’ ἵπποις ὕπατον εὐρυτίμου ποτὶ δῶμα Διὸς μεταβᾶσαι , ἔνθα δευτέρῳ χρόνῳ ἦλθε καὶ Γανυμήδης 
Ζηνὶ τωὔτ’ ἐπὶ χρέος . 
ὡς δ’ ἄφαντος ἔπελες , οὐδὲ ματρὶ πολλὰ μαιόμενοι φῶτες ἄγαγον , ἔννεπε κρυφᾶ τις αὐτίκα φθονερῶν γειτόνων , ὕδατος ὅτι σε πυρὶ ζέοισαν εἰς ἀκμὰν μαχαίρᾳ τάμον κάτα μέλη , τραπέζαισί τ’ , ἀμφὶ δεύτατα , κρεῶν σέθεν διεδάσαντο καὶ φάγον . 
ἐμοὶ δ’ ἄπορα γαστρίμαργον μακάρων τιν’ εἰπεῖν . 
ἀφίσταμαι . 
ἀκέρδεια λέλογχεν θαμινὰ κακαγόρους . 
εἰ δὲ δή τιν’ ἄνδρα θνατὸν Ὀλύμπου σκοποὶ ἐτίμασαν , ἦν Τάνταλος οὗτος · ἀλλὰ γὰρ καταπέψαι μέγαν ὄλβον οὐκ ἐδυνάσθη , κόρῳ δ’ ἕλεν ἄταν ὑπέροπλον , ἅν οἱ πατὴρ ὑπερκρέμασε καρτερὸν αὐτῷ λίθον , τὸν αἰεὶ μενοινῶν κεφαλᾶς βαλεῖν εὐφροσύνας ἀλᾶται . 
ἔχει δ’ ἀπάλαμον βίον τοῦτον ἐμπεδόμοχθον , μετὰ τριῶν τέταρτον πόνον , ἀθανάτων ὅτι κλέψαις ἁλίκεσσι συμπόταις νέκταρ ἀμβροσίαν τε δῶκεν , οἷσιν ἄφθιτον θῆκαν . 
εἰ δὲ θεὸν ἀνήρ τις ἔλπεταί τι λαθέμεν ἔρδων , ἁμαρτάνει . 
τοὔνεκα προῆκαν υἱὸν ἀθάνατοί οἱ πάλιν μετὰ τὸ ταχύποτμον αὖτις ἀνέρων ἔθνος . 
πρὸς εὐάνθεμον δ’ ὅτε φυὰν λάχναι νιν μέλαν γένειον ἔρεφον . 
ἑτοῖμον ἀνεφρόντισεν γάμον 
Πισάτα παρὰ πατρὸς εὔδοξον Ἱπποδάμειαν σχεθέμεν . 
ἐγγὺς ἐλθὼν πολιᾶς ἁλὸς οἶος ἐν ὄρφνᾳ ἄπυεν βαρύκτυπον 
Εὐτρίαιναν · ὁ δ’ αὐτῷ πὰρ ποδὶ σχεδὸν φάνη . 
τῷ μὲν εἶπε · “φίλια δῶρα Κυπρίας ἄγ’ εἴ τι , Ποσείδαον , ἐς χάριν τέλλεται , πέδασον ἔγχος Οἰνομάου χάλκεον , ἐμὲ δ’ ἐπὶ ταχυτάτων πόρευσον ἁρμάτων ἐς Ἆλιν , κράτει δὲ πέλασον . 
ἐπεὶ τρεῖς τε καὶ δέκ’ ἄνδρας ὀλέσαις ἐρῶντας ἀναβάλλεται γάμον θυγατρός . 
ὁ μέγας δὲ κίνδυνος ἄναλκιν οὐ φῶτα λαμβάνει . 
θανεῖν δ’ οἷσιν ἀνάγκα , τί κέ τις ἀνώνυμον γῆρας ἐν σκότῳ καθήμενος ἕψοι μάταν , ἁπάντων καλῶν ἄμμορος ; 
ἀλλ’ ἐμοὶ μὲν οὗτος ἄεθλος ὑποκείσεται · τὺ δὲ πρᾶξιν φίλαν δίδοι.” ὣς ἔννεπεν · οὐδ’ ἀκράντοις ἐφάψατ’ ὦν ἔπεσι . 
τὸν μὲν ἀγάλλων θεὸς ἔδωκεν δίφρον τε χρύσεον πτεροῖσίν τ’ ἀκάμαντας ἵππους . 
ἕλεν δ’ Οἰνομάου βίαν παρθένον τε σύνευνον · 
τέκε τε λαγέτας ἓξ ἀρεταῖσι μεμαότας υἱούς . 
νῦν δ’ ἐν αἱμακουρίαις ἀγλααῖσι μέμικται , 
Ἀλφεοῦ πόρῳ κλιθείς , τύμβον ἀμφίπολον ἔχων πολυξενωτάτῳ παρὰ βωμῷ . 
τὸ δὲ κλέος τηλόθεν δέδορκε τᾶν Ὀλυμπιάδων ἐν δρόμοις 
Πέλοπος , ἵνα ταχυτὰς ποδῶν ἐρίζεται ἀκμαί τ’ ἰσχύος θρασύπονοι · 
ὁ νικῶν δὲ λοιπὸν ἀμφὶ βίοτον ἔχει μελιτόεσσαν εὐδίαν ἀέθλων γ’ ἕνεκεν . 
τὸ δ’ αἰεὶ παράμερον ἐσλὸν ὕπατον ἔρχεται παντὶ βροτῶν . 
ἐμὲ δὲ στεφανῶσαι κεῖνον ἱππίῳ νόμῳ 
Αἰοληΐδι μολπᾷ χρή · πέποιθα δὲ ξένον μή τιν’ , ἀμφότερα καλῶν τε ἴδριν ἁμᾷ καὶ δύναμιν κυριώτερον , τῶν γε νῦν κλυταῖσι δαιδαλωσέμεν ὕμνων πτυχαῖς . 
θεὸς ἐπίτροπος ἐὼν τεαῖσι μήδεται ἔχων τοῦτο κᾶδος , Ἱέρων , μερίμναισιν · εἰ δὲ μὴ ταχὺ λίποι , ἔτι γλυκυτέραν κεν ἔλπομαι σὺν ἅρματι θοῷ κλεΐξειν , ἐπίκουρον εὑρὼν ὁδὸν λόγων παρ’ εὐδείελον ἐλθὼν Κρόνιον . 
ἐμοὶ μὲν ὦν 
Μοῖσα καρτερώτατον βέλος ἀλκᾷ τρέφει · 
ἐπ’ ἄλλοισι δ’ ἄλλοι μεγάλοι . 
τὸ δ’ ἔσχατον κορυφοῦται βασιλεῦσι . 
μηκέτι πάπταινε πόρσιον . 
εἴη σέ τε τοῦτον ὑψοῦ χρόνον πατεῖν , ἐμέ τε τοσσάδε νικαφόροις ὁμιλεῖν , πρόφαντον σοφίᾳ καθ’ Ἕλλανας ἐόντα παντᾷ . 
ολψμπιαν 2 
ΘΗΡΩΝΙ ΑΚΡΑΓΑΝΤΙΝῼ 
ΑΡΜΑΤΙ ἀναξιφόρμιγγες ὕμνοι , τίνα θεόν , τίν’ ἥρωα , τίνα δ’ ἄνδρα κελαδήσομεν ; 
ἤτοι Πίσα μὲν Διός · Ὀλυμπιάδα δ’ ἔστασεν Ἡρακλέης ἀκρόθινα πολέμου · 
Θήρωνα δὲ τετραορίας ἕνεκα νικαφόρου γεγωνητέον , ὄπι δίκαιον ξένων , ἔρεισμ’ Ἀκράγαντος , εὐωνύμων τε πατέρων ἄωτον ὀρθόπολιν · 
καμόντες οἳ πολλὰ θυμῷ ἱερὸν ἔσχον οἴκημα ποταμοῦ , Σικελίας τ’ ἔσαν ὀφθαλμός , αἰὼν δ’ ἔφεπε μόρσιμος , πλοῦτόν τε καὶ χάριν ἄγων γνησίαις ἐπ’ ἀρεταῖς . 
ἀλλ’ ὦ Κρόνιε παῖ Ῥέας , ἕδος Ὀλύμπου νέμων ἀέθλων τε κορυφὰν πόρον τ’ Ἀλφεοῦ , ἰανθεὶς ἀοιδαῖς εὔφρων ἄρουραν ἔτι πατρίαν σφίσιν κόμισον λοιπῷ γένει . 
τῶν δὲ πεπραγμένων ἐν δίκᾳ τε καὶ παρὰ δίκαν , ἀποίητον οὐδ’ ἂν χρόνος ὁ πάντων πατὴρ δύναιτο θέμεν ἔργων τέλος · 
λάθα δὲ πότμῳ σὺν εὐδαίμονι γένοιτ’ ἄν . 
ἐσλῶν γὰρ ὑπὸ χαρμάτων πῆμα θνάσκει παλίγκοτον δαμασθέν , ὅταν θεοῦ Μοῖρα πέμπῃ ἀνεκὰς ὄλβον ὑψηλόν . 
ἕπεται δὲ λόγος εὐθρόνοις 
Κάδμοιο κούραις , ἔπαθον αἳ μεγάλα , πένθος δὲ κρεσσόνων πρὸς ἀγαθῶν . 
ζώει μὲν ἐν Ὀλυμπίοις ἀποθανοῖσα βρόμῳ κεραυνοῦ τανυέθειρα Σεμέλα , φιλεῖ δέ νιν Παλλὰς αἰεί , καὶ Ζεὺς πατὴρ μάλα , φιλεῖ δὲ παῖς ὁ κισσοφόρος · 
λέγοντι δ’ ἐν καὶ θαλάσσᾳ μετὰ κόραισι Νηρῆος ἁλίαις βίοτον ἄφθιτον 
Ἰνοῖ τετάχθαι τὸν ὅλον ἀμφὶ χρόνον . 
ἤτοι βροτῶν γε κέκριται πεῖρας οὔ τι θανάτου , οὐδ’ ἡσύχιμον ἁμέραν ὁπότε , παῖδ’ ἁλίου , ἀτειρεῖ σὺν ἀγαθῷ τελευτάσομεν · ῥοαὶ δ’ ἄλλοτ’ ἄλλαι εὐθυμιᾶν τε μετὰ καὶ πόνων ἐς ἄνδρας ἔβαν . 
οὕτω δὲ Μοῖρ’ , ἅ τε πατρώιον τῶνδ’ ἔχει τὸν εὔφρονα πότμον , θεόρτῳ σὺν ὄλβῳ ἐπί τι καὶ πῆμ’ ἄγει παλιντράπελον ἄλλῳ χρόνῳ · 
ἐξ οὗπερ ἔκτεινε Λᾷον μόριμος υἱὸς συναντόμενος , ἐν δὲ Πυθῶνι χρησθὲν παλαίφατον τέλεσσεν . 
ἰδοῖσα δ’ ὀξεῖ’ Ἐριννὺς ἔπεφνέ οἱ σὺν ἀλλαλοφονίᾳ γένος ἀρήιον · 
λείφθη δὲ Θέρσανδρος ἐριπέντι Πολυνείκει , νέοις ἐν ἀέθλοις ἐν μάχαις τε πολέμου τιμώμενος , Ἀδραστιδᾶν θάλος ἀρωγὸν δόμοις · 
ὅθεν σπέρματος ἔχοντα ῥίζαν , πρέπει τὸν Αἰνησιδάμου ἐγκωμίων τε μελέων λυρᾶν τε τυγχανέμεν . 
Ὀλυμπίᾳ μὲν γὰρ αὐτὸς γέρας ἔδεκτο , Πυθῶνι δ’ ὁμόκλαρον ἐς ἀδελφεὸν 
Ἰσθμοῖ τε κοιναὶ Χάριτες ἄνθεα τεθρίππων δυωδεκαδρόμων ἄγαγον . 
τὸ δὲ τυχεῖν πειρώμενον ἀγωνίας παραλύει δυσφρονᾶν . 
ὁ μὰν πλοῦτος ἀρεταῖς δεδαιδαλμένος φέρει τῶν τε καὶ τῶν καιρόν , βαθεῖαν ὑπέχων μέριμναν ἀγροτέραν , ἀστὴρ ἀρίζηλος , ἐτήτυμον ἀνδρὶ φέγγος · εἰ δέ νιν ἔχων τις οἶδεν τὸ μέλλον , ὅτι θανόντων μὲν ἐνθάδ’ αὐτίκ’ ἀπάλαμνοι φρένες ποινὰς ἔτισαν , τὰ δ’ ἐν τᾷδε Διὸς ἀρχᾷ ἀλιτρὰ κατὰ γᾶς δικάζει τις ἐχθρᾷ λόγον φράσαις ἀνάγκᾳ · 
ἴσαις δὲ νύκτεσσιν αἰεί , ἴσαις δ’ ἐν ἁμέραις ἅλιον ἔχοντες , ἀπονέστερον ἐσλοὶ δέκονται βίοτον , οὐ χθόνα ταράσσοντες ἐν χερὸς ἀκμᾷ οὐδὲ πόντιον ὕδωρ κεινὰν παρὰ δίαιταν · ἀλλὰ παρὰ μὲν τιμίοις θεῶν , οἵτινες ἔχαιρον εὐορκίαις , ἄδακρυν νέμονται αἰῶνα · τοὶ δ’ ἀπροσόρατον ὀκχέοντι πόνον ὅσοι δ’ ἐτόλμασαν ἐστρὶς ἑκατέρωθι μείναντες ἀπὸ πάμπαν ἀδίκων ἔχειν ψυχάν , ἔτειλαν Διὸς ὁδὸν παρὰ Κρόνου τύρσιν · ἔνθα μακάρων νᾶσος ὠκεανίδες αὖραι περιπνέοισιν , ἄνθεμα δὲ χρυσοῦ φλέγει , τὰ μὲν χερσόθεν ἀπ’ ἀγλαῶν δενδρέων , ὕδωρ δ’ ἄλλα φέρβει , ὅρμοισι τῶν χέρας ἀναπλέκοντι καὶ στεφάνοις βουλαῖς ἐν ὀρθαῖσι Ῥαδαμάνθυος , ὃν πατὴρ ἔχει <μέ>γας ἑτοῖμον αὐτῷ πάρεδρον , πόσις ὁ πάντων Ῥέας ὑπέρτατον ἐχοίσας θρόνον . 
Πηλεύς τε καὶ Κάδμος ἐν τοῖσιν ἀλέγονται · 
Ἀχιλλέα τ’ ἔνεικ’ , ἐπεὶ Ζηνὸς ἦτορ λιταῖς ἔπεισε , μάτηρ · 
ὃς Ἕκτορ’ ἔσφαλε , Τροίας ἄμαχον ἀστραβῆ κίονα , Κύκνον τε θανάτῳ πόρεν , 
Ἀοῦς τε παῖδ’ Αἰθίοπα . 
πολλά μοι ὑπ’ ἀγκῶνος ὠκέα βέλη ἔνδον ἐντι φαρέτρας φωνᾶντα συνετοῖσιν · ἐς δὲ τὸ πὰν ἑρμηνέων χατίζει . 
σοφὸς ὁ πολλὰ εἰδὼς φυᾷ · μαθόντες δὲ λάβροι παγγλωσσίᾳ , κόρακες ὥς , ἄκραντα γαρύετον 
Διὸς πρὸς ὄρνιχα θεῖον . 
ἔπεχε νῦν σκοπῷ τόξον , ἄγε θυμέ , τίνα βάλλομεν ἐκ μαλθακᾶς αὖτε φρενὸς εὐκλέας ὀϊστοὺς ἱέντες ; 
ἐπί τοι 
Ἀκράγαντι τανύσαις αὐδάσομαι ἐνόρκιον λόγον ἀλαθεῖ νόῳ τεκεῖν μή τιν’ ἑκατόν γε ἐτέων πόλιν φίλοις ἄνδρα μᾶλλον εὐεργέταν πραπίσιν ἀφθονέστερόν τε χέρα 
Θήρωνος . 
ἀλλ’ αἶνον ἔβα κόρος οὐ δίκᾳ συναντόμενος , ἀλλὰ μάργων ὑπ’ ἀνδρῶν , τὸ λαλαγῆσαι ἐθέλων κρύφον τε θέμεν ἐσλῶν καλοῖς ἔργοις · ἐπεὶ ψάμμος ἀριθμὸν περιπέφευγεν , καὶ κεῖνος ὅσα χάρματ’ ἄλλοις ἔθηκεν τίς ἂν φράσαι δύναιτο ; 
ολψμπιαν 3 
ΘΗΡΩΝΙ ΑΚΡΑΓΑΝΤΙΝῼ 
ΑΡΜΑΤΙ ΕΙΣ ΘΕΟΞΕΝΙΑ 
Τυνδαρίδαις τε φιλοξείνοις ἁδεῖν καλλιπλοκάμῳ θ’ Ἑλένᾳ κλεινὰν Ἀκράγαντα γεραίρων εὔχομαι , 
Θήρωνος Ὀλυμπιονίκαν ὕμνον ὀρθώσαις , ἀκαμαντοπόδων ἵππων ἄωτον . 
Μοῖσα δ’ οὕτω ποι παρέστα μοι νεοσίγαλον εὑρόντι τρόπον 
Δωρίῳ φωνὰν ἐναρμόξαι πεδίλῳ ἀγλαόκωμον . 
ἐπεὶ χαίταισι μὲν ζευχθέντες ἔπι στέφανοι πράσσοντί με τοῦτο θεόδματον χρέος , φόρμιγγά τε ποικιλόγαρυν καὶ βοὰν αὐλῶν ἐπέων τε θέσιν 
Αἰνησιδάμου παιδὶ συμμῖξαι πρεπόντως , ἅ τε Πίσα με γεγωνεῖν · τᾶς ἄπο θεόμοροι νίσοντ’ ἐπ’ ἀνθρώπους ἀοιδαί , ᾧ τινι , κραίνων ἐφετμὰς Ἡρακλέος προτέρας , ἀτρεκὴς Ἑλλανοδίκας γλεφάρων Αἰτωλὸς ἀνὴρ ὑψόθεν ἀμφὶ κόμαισι βάλῃ γλαυκόχροα κόσμον ἐλαίας · τάν ποτε 
Ἴστρου ἀπὸ σκιαρᾶν παγᾶν ἔνεικεν Ἀμφιτρυωνιάδας , μνᾶμα τῶν Οὐλυμπίᾳ κάλλιστον ἄθλων δᾶμον Ὑπερβορέων πείσαις Ἀπόλλωνος θεράποντα λόγῳ . 
πιστὰ φρονέων Διὸς αἴτει πανδόκῳ ἄλσει σκιαρόν τε φύτευμα ξυνὸν ἀνθρώποις στέφανόν τ’ ἀρετᾶν . 
ἤδη γὰρ αὐτῷ , πατρὶ μὲν βωμῶν ἁγισθέντων , διχόμηνις ὅλον χρυσάρματος ἑσπέρας ὀφθαλμὸν ἀντέφλεξε Μήνα , καὶ μεγάλων ἀέθλων ἁγνὰν κρίσιν καὶ πενταετηρίδ’ ἁμᾶ θῆκε ζαθέοις ἐπὶ κρημνοῖς Ἀλφεοῦ · 
ἀλλ’ οὐ καλὰ δένδρε’ ἔθαλλεν χῶρος ἐν βάσσαις Κρονίου Πέλοπος . 
τούτων ἔδοξεν γυμνὸς αὐτῷ κᾶπος ὀξείαις ὑπακουέμεν αὐγαῖς ἁλίου . 
δὴ τότ’ ἐς γαῖαν πορεύεν θυμὸς ὥρμα 
Ἰστρίαν νιν · ἔνθα Λατοῦς ἱπποσόα θυγάτηρ δέξατ’ ἐλθόντ’ Ἀρκαδίας ἀπὸ δειρᾶν καὶ πολυγνάμπτων μυχῶν , εὖτέ νιν ἀγγελίαις Εὐρυσθέος ἔντῡ ἀνάγκα πατρόθεν χρυσόκερων ἔλαφον θήλειαν ἄξονθ’ , ἅν ποτε Ταϋγέτα ἀντιθεῖσ’ Ὀρθωσίᾳ ἔγραψεν ἱράν . 
τὰν μεθέπων ἴδε καὶ κείναν χθόνα πνοιᾶς ὄπιθεν Βορέα ψυχροῦ . 
τόθι δένδρεα θάμβαινε σταθείς . 
τῶν νιν γλυκὺς ἵμερος ἔσχεν δωδεκάγναμπτον περὶ τέρμα δρόμου ἵππων φυτεῦσαι . 
καί νυν ἐς ταύταν ἑορτὰν ἵλαος ἀντιθέοισιν νίσσεται σὺν βαθυζώνου διδύμοις παισὶ Λήδας . 
τοῖς γὰρ ἐπέτραπεν Οὐλυμπόνδ’ ἰὼν θαητὸν ἀγῶνα νέμειν ἀνδρῶν τ’ ἀρετᾶς πέρι καὶ ῥιμφαρμάτου διφρηλασίας . 
ἐμὲ δ’ ὦν πᾳ θυμὸς ὀτρύνει φάμεν Ἐμμενίδαις 
Θήρωνί τ’ ἐλθεῖν κῦδος , εὐΐππων διδόντων Τυνδαριδᾶν , ὅτι πλείσταισι βροτῶν ξεινίαις αὐτοὺς ἐποίχονται τραπέζαις , εὐσεβεῖ γνώμᾳ φυλάσσοντες μακάρων τελετάς . 
εἰ δ’ ἀριστεύει μὲν ὕδωρ , κτεάνων δὲ χρυσὸς αἰδοιέστατος , νῦν δὲ πρὸς ἐσχατιὰν Θήρων ἀρεταῖσιν ἱκάνων ἅπτεται οἴκοθεν Ἡρακλέος σταλᾶν . 
τὸ πόρσω δ’ ἔστι σοφοῖς ἄβατον κἀσόφοις . 
οὔ νιν διώξω · κεινὸς εἴην . 
ολψμπιαν 4 
ΨΑΥΜΙΔΙ ΚΑΜΑΡΙΝΑΙῼ 
ΑΡΜΑΤΙ ἐλατὴρ ὑπέρτατε βροντᾶς ἀκαμαντόποδος Ζεῦ · τεαὶ γὰρ ὧραι ὑπὸ ποικιλοφόρμιγγος ἀοιδᾶς ἑλισσόμεναί μ’ ἔπεμψαν ὑψηλοτάτων μάρτυρ’ ἀέθλων . 
ξείνων δ’ εὖ πρασσόντων ἔσαναν αὐτίκ’ ἀγγελίαν ποτὶ γλυκεῖαν ἐσλοί . 
ἀλλ’ , ὦ Κρόνου παῖ , ὃς Αἴτναν ἔχεις , ἶπον ἀνεμόεσσαν ἑκατογκεφάλα Τυφῶνος ὀβρίμου , 
Οὐλυμπιονίκαν δέκευ 
Χαρίτων ἕκατι τόνδε κῶμον , χρονιώτατον φάος εὐρυσθενέων ἀρετᾶν . 
Ψαύμιος γὰρ ἵκει ὀχέων , ὅς , ἐλαίᾳ στεφανωθεὶς Πισάτιδι , κῦδος ὄρσαι σπεύδει Καμαρίνᾳ . 
θεὸς εὔφρων εἴη λοιπαῖς εὐχαῖς · ἐπεί νιν αἰνέω μάλα μὲν τροφαῖς ἑτοῖμον ἵππων , χαίροντά τε ξενίαις πανδόκοις καὶ πρὸς ἁσυχίαν φιλόπολιν καθαρᾷ γνώμᾳ τετραμμένον . 
οὐ ψεύδεϊ τέγξω λόγον · 
διάπειρά τοι βροτῶν ἔλεγχος · 
ἅπερ Κλυμένοιο παῖδα 
Λαμνιάδων γυναικῶν ἔλυσεν ἐξ ἀτιμίας . 
χαλκέοισι δ’ ἐν ἔντεσι νικῶν δρόμον ἔειπεν Ὑψιπυλείᾳ μετὰ στέφανον ἰών · 
“ 
οὗτος ἐγὼ ταχυτᾶτι · 
χεῖρες δὲ καὶ ἦτορ ἴσον . 
φύονται δὲ καὶ νέοις ἐν ἀνδράσιν πολιαὶ θαμὰ καὶ παρὰ τὸν ἁλικίας ἐοικότα χρόνον.” ολψμπιαν 5 
ΨΑΥΜΙΔΙ ΚΑΜΑΡΙΝΑΙῼ ΑΠΗΝΗ ὑψηλᾶν ἀρετᾶν καὶ στεφάνων ἄωτον γλυκὺν τῶν Οὐλυμπίᾳ , Ὠκεανοῦ θύγατερ , καρδίᾳ γελανεῖ ἀκαμαντόποδός τ’ ἀπήνας δέκευ Ψαύμιός τε δῶρα · 
ὃς τὰν σὰν πόλιν αὔξων , Καμάρινα , λαοτρόφον βωμοὺς ἓξ διδύμους ἐγέραιρεν ἑορταῖς θεῶν μεγίσταις ὑπὸ βουθυσίαις ἀέθλων τε πεμπαμέροις ἁμίλλαις , ἵπποις ἡμιόνοις τε μοναμπυκίᾳ τε . 
τὶν δὲ κῦδος ἁβρόν νικάσαις ἀνέθηκε , καὶ ὃν πατέρ’ Ἄκρων’ ἐκάρυξε καὶ τὰν νέοικον ἕδραν . 
ἵκων δ’ Οἰνομάου καὶ Πέλοπος παρ’ εὐηράτων σταθμῶν , ὦ πολιάοχε Παλλάς , ἀείδει μὲν ἄλσος ἁγνὸν τὸ τεόν , ποταμόν τε Ὤανιν , ἐγχωρίαν τε λίμναν , καὶ σεμνοὺς ὀχετούς , Ἵππαρις οἷσιν ἄρδει στρατόν , κολλᾷ τε σταδίων θαλάμων ταχέως ὑψίγυιον ἄλσος , ἀπ’ ἀμαχανίας ἄγων ἐς φάος τόνδε δᾶμον ἀστῶν · 
αἰεὶ δ’ ἀμφ’ ἀρεταῖσι πόνος δαπάνα τε μάρναται πρὸς ἔργον κινδύνῳ κεκαλυμμένον · ἠῢ δ’ ἔχοντες σοφοὶ καὶ πολίταις ἔδοξαν ἔμμεν . 
Σωτὴρ ὑψινεφὲς Ζεῦ , Κρόνιόν τε ναίων λόφον τιμῶν τ’ Ἀλφεὸν εὐρὺ ῥέοντ’ Ἰδαῖόν τε σεμνὸν ἄντρον , ἱκέτας σέθεν ἔρχομαι Λυδίοις ἀπύων ἐν αὐλοῖς , αἰτήσων πόλιν εὐανορίαισι τάνδε κλυταῖς δαιδάλλειν , σέ τ’ , Ὀλυμπιόνικε , Ποσειδανίαισιν ἵπποις ἐπιτερπόμενον φέρειν γῆρας εὔθυμον ἐς τελευτάν , υἱῶν , Ψαῦμι , παρισταμένων . 
ὑγίεντα δ’ εἴ τις ὄλβον ἄρδει , ἐξαρκέων κτεάτεσσι καὶ εὐλογίαν προστιθείς , μὴ ματεύσῃ θεὸς γενέσθαι . 
ολψμπιαν 6 
ΑΓΗΣΙᾼ ΣΥΡΑΚΟΣΙῼ 
ΑΠΗΝῌ χρυσέας ὑποστάσαντες εὐτειχεῖ προθύρῳ θαλάμου κίονας , ὡς ὅτε θαητὸν μέγαρον πάξομεν · ἀρχομένου δ’ ἔργου πρόσωπον χρὴ θέμεν τηλαυγές . 
εἰ δ’ εἴη μὲν Ὀλυμπιονίκας , βωμῷ τε μαντείῳ ταμίας Διὸς ἐν Πίσᾳ , συνοικιστήρ τε τᾶν κλεινᾶν Συρακοσσᾶν · τίνα κεν φύγοι ὕμνον κεῖνος ἀνήρ , ἐπικύρσαις ἀφθόνων ἀστῶν ἐν ἱμερταῖς ἀοιδαῖς ; 
ἴστω γὰρ ἐν τούτῳ πεδίλῳ δαιμόνιον πόδ’ ἔχων 
Σωστράτου υἱός . 
ἀκίνδυνοι δ’ ἀρεταὶ οὔτε παρ’ ἀνδράσιν οὔτ’ ἐν ναυσὶ κοίλαις τίμιαι · πολλοὶ δὲ μέμνανται , καλὸν εἴ τι ποναθῇ . 
Ἁγησία , τὶν δ’ αἶνος ἑτοῖμος , ὃν ἐν δίκᾳ ἀπὸ γλώσσας Ἄδραστος μάντιν Οἰκλείδαν ποτ’ ἐς Ἀμφιάρηον φθέγξατ’ , ἐπεὶ κατὰ γαῖ’ αὐτόν τέ νιν καὶ φαιδίμας ἵππους ἔμαρψεν . 
ἑπτὰ δ’ ἔπειτα πυρᾶν νεκρῶν τελεσθεισᾶν Ταλαϊονίδας εἶπεν ἐν Θήβαισι τοιοῦτόν τι ἔπος · “ποθέω στρατιᾶς ὀφθαλμὸν ἐμᾶς , ἀμφότερον μάντιν τ’ ἀγαθὸν καὶ δουρὶ μάρνασθαι.” 
τὸ καὶ ἀνδρὶ κώμου δεσπότᾳ πάρεστι Συρακοσίῳ . 
οὔτε δύσηρις ἐὼν οὔτ’ ὦν φιλόνικος ἄγαν , καὶ μέγαν ὅρκον ὀμόσσαις τοῦτό γέ οἱ σαφέως μαρτυρήσω · μελίφθογγοι δ’ ἐπιτρέψοντι Μοῖσαι . 
ὦ Φίντις , ἀλλὰ ζεῦξον ἤδη μοι σθένος ἡμιόνων , ᾇ τάχος , ὄφρα κελεύθῳ τ’ ἐν καθαρᾷ βάσομεν ὄκχον , ἵκωμαί τε πρὸς ἀνδρῶν καὶ γένος · κεῖναι γὰρ ἐξ ἀλλᾶν ὁδὸν ἁγεμονεῦσαι ταύταν ἐπίστανται , στεφάνους ἐν Ὀλυμπίᾳ ἐπεὶ δέξαντο · χρὴ τοίνυν πύλας ὕμνων ἀναπίτναμεν αὐταῖς · 
πρός Πιτάναν δὲ παρ’ Εὐρώτα πόρον δεῖ σάμερόν μ’ ἐλθεῖν ἐν ὥρᾳ · 
ἅ τοι Ποσειδάωνι μιχθεῖσα Κρονίῳ λέγεται παῖδα ἰόπλοκον Εὐάδναν τεκέμεν . 
κρύψε δὲ παρθενίαν ὠδῖνα κόλποις · 
κυρίῳ δ’ ἐν μηνὶ πέμποισ’ ἀμφιπόλους ἐκέλευσεν ἥρωι πορσαίνειν δόμεν Εἰλατίδᾳ βρέφος , ὃς ἀνδρῶν Ἀρκάδων ἄνασσε Φαισάνᾳ λάχε τ’ Ἀλφεὸν οἰκεῖν · 
ἔνθα τραφεῖσ’ ὑπ’ Ἀπόλλωνι γλυκείας πρῶτον ἔψαυσ’ Ἀφροδίτας . 
οὐδ’ ἔλαθ’ Αἴπυτον ἐν παντὶ χρόνῳ κλέπτοισα θεοῖο γόνον . 
ἀλλ’ ὁ μὲν Πυθώναδ’ , ἐν θυμῷ πιέσαις χόλον οὐ φατὸν ὀξείᾳ μελέτᾳ , ᾤχετ’ ἰὼν μαντευσόμενος ταύτας περ’ ἀτλάτου πάθας . 
ἁ δὲ φοινικόκροκον ζώναν καταθηκαμένα κάλπιδά τ’ ἀργυρέαν , λόχμας ὑπὸ κυανέας τίκτε θεόφρονα κοῦρον . 
τᾷ μὲν ὁ Χρυσοκόμας πραΰμητίν τ’ Ἐλείθυιαν παρέστασέν τε Μοίρας · 
ἦλθεν δ’ ὑπὸ σπλάγχνων ὑπ’ ὠδῖνός τ’ ἐρατᾶς Ἴαμος ἐς φάος αὐτίκα . 
τὸν μὲν κνιζομένα λεῖπε χαμαί · δύο δὲ γλαυκῶπες αὐτὸν δαιμόνων βουλαῖσιν ἐθρέψαντο δράκοντες ἀμεμφεῖ ἰῷ μελισσᾶν καδόμενοι . 
βασιλεὺς δ’ ἐπεὶ πετραέσσας ἐλαύνων ἵκετ’ ἐκ Πυθῶνος , ἅπαντας ἐν οἴκῳ εἴρετο παῖδα , τὸν Εὐάδνα τέκοι · Φοίβου γὰρ αὐτὸν φᾶ γεγάκειν πατρός , περὶ θνατῶν δ’ ἔσεσθαι μάντιν ἐπιχθονίοις ἔξοχον , οὐδέ ποτ’ ἐκλείψειν γενεάν . 
ὣς ἄρα μάνυε . 
τοὶ δ’ οὔτ’ ὦν ἀκοῦσαι οὔτ’ ἰδεῖν εὔχοντο πεμπταῖον γεγενημένον . 
ἀλλ’ ἐν κέκρυπτο γὰρ σχοίνῳ βατιᾷ τ’ ἐν ἀπειράτῳ , ἴων ξανθαῖσι καὶ παμπορφύροις ἀκτῖσι βεβρεγμένος ἁβρὸν σῶμα · τὸ καὶ κατεφάμιξεν καλεῖσθαί νιν χρόνῳ σύμπαντι μάτηρ τοῦτ’ ὄνυμ’ ἀθάνατον . 
τερπνᾶς δ’ ἐπεὶ χρυσοστεφάνοιο λάβεν καρπὸν Ἥβας , Ἀλφεῷ μέσσῳ καταβὰς ἐκάλεσσε Ποσειδᾶν’ εὐρυβίαν , ὃν πρόγονον , καὶ τοξοφόρον Δάλου θεοδμάτας σκοπόν , αἰτέων λαοτρόφον τιμάν τιν’ ἑᾷ κεφαλᾷ , νυκτὸς ὑπαίθριος . 
ἀντεφθέγξατο δ’ ἀρτιεπὴς πατρία ὄσσα , μετάλλασέν τέ νιν · “ὄρσο , τέκος , δεῦρο πάγκοινον ἐς χώραν ἴμεν φάμας ὄπισθεν.” ἵκοντο δ’ ὑψηλοῖο πέτραν ἀλίβατον Κρονίου · 
ἔνθα οἱ ὤπασε θησαυρὸν δίδυμον μαντοσύνας , τόκα μὲν φωνὰν ἀκούειν ψευδέων ἄγνωστον , εὖτ’ ἂν δὲ θρασυμάχανος ἐλθὼν 
Ἡρακλέης , σεμνὸν θάλος Ἀλκαϊδᾶν , πατρὶ ἑορτάν τε κτίσῃ πλειστόμβροτον τεθμόν τε μέγιστον ἀέθλων , 
Ζηνὸς ἐπ’ ἀκροτάτῳ βωμῷ τότ’ αὖ χρηστήριον θέσθαι κέλευσεν . 
ἐξ οὗ πολύκλειτον καθ’ Ἕλλανας γένος Ἰαμιδᾶν . 
ὄλβος ἅμ’ ἕσπετο · τιμῶντες δ’ ἀρετὰς ἐς φανερὰν ὁδὸν ἔρχονται . 
τεκμαίρει χρῆμ’ ἕκαστον · μῶμος ἐξ ἄλλων κρέμαται φθονεόντων τοῖς , οἷς ποτε πρώτοις περὶ δωδέκατον δρόμον ἐλαυνόντεσσιν αἰδοία ποτιστάξῃ Χάρις εὐκλέα μορφάν . 
εἰ δ’ ἐτύμως ὑπὸ Κυλλάνας ὅροις , Ἁγησία , μάτρωες ἄνδρες ναιετάοντες ἐδώρησαν θεῶν κάρυκα λιταῖς θυσίαις πολλὰ δὴ πολλαῖσιν Ἑρμᾶν εὐσεβέως , ὃς ἀγῶνας ἔχει μοῖράν τ’ ἀέθλων 
Ἀρκαδίαν τ’ εὐάνορα τιμᾷ · κεῖνος , ὦ παῖ Σωστράτου , σὺν βαρυγδούπῳ πατρὶ κραίνει σέθεν εὐτυχίαν . 
δόξαν ἔχω τιν’ ἐπὶ γλώσσᾳ ἀκόνας λιγυρᾶς , ἅ μ’ ἐθέλοντα προσέρπει καλλιρόοισι πνοαῖς · 
ματρομάτωρ ἐμὰ Στυμφαλίς , εὐανθὴς Μετώπα , πλάξιππον ἃ Θήβαν ἔτικτεν , τᾶς ἐρατεινὸν ὕδωρ πίομαι , ἀνδράσιν αἰχματαῖσι πλέκων ποικίλον ὕμνον . 
ὄτρυνον νῦν ἑταίρους , 
Αἰνέα , πρῶτον μὲν Ἥραν Παρθενίαν κελαδῆσαι , γνῶναί τ’ ἔπειτ’ , ἀρχαῖον ὄνειδος ἀλαθέσιν λόγοις εἰ φεύγομεν , Βοιωτίαν ὗν . 
ἐσσὶ γὰρ ἄγγελος ὀρθός , ἠϋκόμων σκυτάλα Μοισᾶν , γλυκὺς κρατὴρ ἀγαφθέγκτων ἀοιδᾶν · 
εἰπὸν δὲ μεμνᾶσθαι Συρακοσσᾶν τε καὶ Ὀρτυγίας · 
τὰν Ἱέρων καθαρῷ σκάπτῳ διέπων , ἄρτια μηδόμενος , φοινικόπεζαν ἀμφέπει Δάματρα , λευκίππου τε θυγατρὸς ἑορτάν , καὶ Ζηνὸς Αἰτναίου κράτος . 
ἁδύλογοι δέ νιν λύραι μολπαί τε γιγνώσκοντι . 
μὴ θράσσοι χρόνος ὄλβον ἐφέρπων . 
σὺν δὲ φιλοφροσύναις εὐηράτοις Ἁγησία δέξαιτο κῶμον οἴκοθεν οἴκαδ’ ἀπὸ Στυμφαλίων τειχέων ποτινισσόμενον , ματέρ’ εὐμήλοιο λείποντ’ Ἀρκαδίας . 
ἀγαθαὶ δὲ πέλοντ’ ἐν χειμερίᾳ νυκτὶ θοᾶς ἐκ ναὸς ἀπεσκίμφθαι δύ’ ἄγκυραι . 
θεὸς τῶν τε κείνων τε κλυτὰν αἶσαν παρέχοι φιλέων . 
δέσποτα ποντομέδων , εὐθὺν δὲ πλόον καμάτων ἐκτὸς ἐόντα δίδοι , χρυσαλακάτοιο πόσις 
Ἀμφιτρίτας , ἐμῶν δ’ ὕμνων ἄεξ’ εὐτερπὲς ἄνθος . 
ολψμπιαν 7 
ΔΙΑΓΟΡᾼ ΡΟΔΙῼ 
ΠΥΚΤῌ φιάλαν ὡς εἴ τις ἀφνειᾶς ἀπὸ χειρὸς ἑλὼν ἔνδον ἀμπέλου καχλάζοισαν δρόσῳ δωρήσεται νεανίᾳ γαμβρῷ προπίνων οἴκοθεν οἴκαδε , πάγχρυσον κορυφὰν κτεάνων , συμποσίου τε χάριν κᾶδός τε τιμάσαις νέον , ἐν δὲ φίλων παρεόντων θῆκέ νιν ζαλωτὸν ὁμόφρονος εὐνᾶς · 
καὶ ἐγὼ νέκταρ χυτόν , Μοισᾶν δόσιν , ἀεθλοφόροις ἀνδράσιν πέμπων , γλυκὺν καρπὸν φρενός , ἱλάσκομαι , 
Οὐλυμπίᾳ Πυθοῖ τε νικώντεσσιν · ὁ δ’ ὄλβιος , ὃν φᾶμαι κατέχοντ’ ἀγαθαί . 
ἄλλοτε δ’ ἄλλον ἐποπτεύει Χάρις ζωθάλμιος ἁδυμελεῖ θαμὰ μὲν φόρμιγγι παμφώνοισί τ’ ἐν ἔντεσιν αὐλῶν . 
καί νυν ὑπ’ ἀμφοτέρων σὺν Διαγόρᾳ κατέβαν τὰν ποντίαν ὑμνέων παῖδ’ Ἀφροδίτας Ἀελίοιό τε νύμφαν , Ῥόδον , εὐθυμάχαν ὄφρα πελώριον ἄνδρα παρ’ Ἀλφεῷ στεφανωσάμενον αἰνέσω πυγμᾶς ἄποινα καὶ παρὰ Κασταλίᾳ , πατέρα τε Δαμάγητον ἁδόντα Δίκᾳ , 
Ἀσίας εὐρυχόρου τρίπολιν νᾶσον πέλας ἐμβόλῳ ναίοντας Ἀργείᾳ σὺν αἰχμᾷ . 
ἐθελήσω τοῖσιν ἐξ ἀρχᾶς ἀπὸ Τλαπολέμου ξυνὸν ἀγγέλλων διορθῶσαι λόγον , 
Ἡρακλέος εὐρυσθενεῖ γέννᾳ . 
τὸ μὲν γὰρ πατρόθεν ἐκ Διὸς εὔχονται · τὸ δ’ Ἀμυντορίδαι ματρόθεν Ἀστυδαμείας . 
ἀμφὶ δ’ ἀνθρώπων φρασὶν ἀμπλακίαι ἀναρίθμητοι κρέμανται · τοῦτο δ’ ἀμάχανον εὑρεῖν , ὅ τι νῦν ἐν καὶ τελευτᾷ φέρτατον ἀνδρὶ τυχεῖν . 
καὶ γὰρ Ἀλκμήνας κασίγνητον νόθον σκάπτῳ θένων σκληρᾶς ἐλαίας ἔκταν’ ἐν Τίρυνθι Λικύμνιον ἐλθόντ’ ἐκ θαλάμων Μιδέας τᾶσδέ ποτε χθονὸς οἰκιστὴρ χολωθείς . 
αἱ δὲ φρενῶν ταραχαὶ παρέπλαγξαν καὶ σοφόν . 
μαντεύσατο δ’ ἐς θεὸν ἐλθών . 
τῷ μὲν ὁ Χρυσοκόμας εὐώδεος ἐξ ἀδύτου ναῶν πλόον εἶπε Λερναίας ἀπ’ ἀκτᾶς εὐθὺν ἐς ἀμφιθάλασσον νομόν , ἔνθα ποτὲ βρέχε θεῶν βασιλεὺς ὁ μέγας χρυσέαις νιφάδεσσι πόλιν , ἁνίχ’ Ἁφαίστου τέχναισιν χαλκελάτῳ πελέκει πατέρος Αθαναία κορυφὰν κατ’ ἄκραν ἀνορούσαισ’ ἀλάλαξεν ὑπερμάκει βοᾷ · 
Οὐρανὸς δ’ ἔφριξέ νιν καὶ Γαῖα μάτηρ . 
τότε καὶ φαυσίμβροτος δαίμων Ὑπεριονίδας μέλλον ἔντειλεν φυλάξασθαι χρέος παισὶν φίλοις , ὡς ἂν θεᾷ πρῶτοι κτίσαιεν βωμὸν ἐναργέα , καὶ σεμνὰν θυσίαν θέμενοι πατρί τε θυμὸν ἰάναιεν κόρᾳ τ’ ἐγχειβρόμῳ . 
ἐν δ’ ἀρετὰν ἔβαλεν καὶ χάρματ’ ἀνθρώποισι Προμαθέος Αἰδώς · 
ἐπὶ μὰν βαίνει τε καὶ λάθας ἀτέκμαρτα νέφος , καὶ παρέλκει πραγμάτων ὀρθὰν ὁδὸν ἔξω φρενῶν . 
καὶ τοὶ γὰρ αἰθοίσας ἔχοντες σπέρμ’ ἀνέβαν φλογὸς οὔ · τεῦξαν δ’ ἀπύροις ἱεροῖς ἄλσος ἐν ἀκροπόλει · κείνοις ὁ μὲν ξανθὰν ἀγαγὼν νεφέλαν πολὺν ὗσε χρυσόν · αὐτὰ δέ σφισιν ὤπασε τέχναν πᾶσαν ἐπιχθονίων Γλαυκῶπις ἀριστοπόνοις χερσὶ κρατεῖν . 
ἔργα δὲ ζωοῖσιν ἑρπόντεσσί θ’ ὁμοῖα κέλευθοι φέρον · 
ἦν δὲ κλέος βαθύ . 
δαέντι δὲ καὶ σοφία μείζων ἄδολος τελέθει . 
φαντὶ δ’ ἀνθρώπων παλαιαὶ ῥήσιες , οὔπω , ὅτε χθόνα δατέοντο Ζεύς τε καὶ ἀθάνατοι , φανερὰν ἐν πελάγει Ῥόδον ἔμμεν ποντίῳ , ἁλμυροῖς δ’ ἐν βένθεσιν νᾶσον κεκρύφθαι . 
ἀπεόντος δ’ οὔτις ἔνδειξεν λάχος Ἀελίου · 
καί ῥά μιν χώρας ἀκλάρωτον λίπον , ἁγνὸν θεόν . 
μνασθέντι δὲ Ζεὺς ἄμπαλον μέλλεν θέμεν . 
ἀλλά νιν οὐκ εἴασεν · ἐπεὶ πολιᾶς εἶπέ τιν’ αὐτὸς ὁρᾶν ἔνδον θαλάσσας αὐξομέναν πεδόθεν πολύβοσκον γαῖαν ἀνθρώποισι καὶ εὔφρονα μήλοις . 
ἐκέλευσεν δ’ αὐτίκα χρυσάμπυκα μὲν Λάχεσιν χεῖρας ἀντεῖναι , θεῶν δ’ ὅρκον μέγαν μὴ παρφάμεν , ἀλλὰ Κρόνου σὺν παιδὶ νεῦσαι , φαεννὸν ἐς αἰθέρα νιν πεμφθεῖσαν ἑᾷ κεφαλᾷ ἐξοπίσω γέρας ἔσσεσθαι . 
τελεύταθεν δὲ λόγων κορυφαὶ ἐν ἀλαθείᾳ πετοῖσαι . 
βλάστε μὲν ἐξ ἁλὸς ὑγρᾶς νᾶσος , ἔχει τέ νιν ὀξειᾶν ὁ γενέθλιος ἀκτίνων πατήρ , πῦρ πνεόντων ἀρχὸς ἵππων · ἔνθα Ῥόδῳ ποτὲ μιχθεὶς τέκεν ἑπτὰ σοφώτατα νοήματ’ ἐπὶ προτέρων ἀνδρῶν παραδεξαμένους παῖδας , ὧν εἷς μὲν Κάμειρον πρεσβύτατόν τε Ἰάλυσον ἔτεκεν Λίνδον τ’ · ἀπάτερθε δ’ ἔχον , διὰ γαῖαν τρίχα δασσάμενοι πατρωίαν , ἀστέων μοῖραν , κέκληνται δέ σφιν ἕδραι . 
τόθι λύτρον συμφορᾶς οἰκτρᾶς γλυκὺ Τλαπολέμῳ ἵσταται Τιρυνθίων ἀρχαγέτᾳ , ὥσπερ θεῷ , μήλων τε κνισσάεσσα πομπὰ καὶ κρίσις ἀμφ’ ἀέθλοις . 
τῶν ἄνθεσι Διαγόρας ἐστεφανώσατο δίς , κλεινᾷ τ’ ἐν Ἰσθμῷ τετράκις εὐτυχέων , 
Νεμέᾳ τ’ ἄλλαν ἐπ’ ἄλλα , καὶ κρανααῖς ἐν Ἀθάναις . 
ὅ τ’ ἐν Ἄργει χαλκὸς ἔγνω νιν , τά τ’ ἐν Ἀρκαδίᾳ ἔργα καὶ Θήβαις , ἀγῶνές τ’ ἔννομοι 
Βοιωτίων , 
Πέλλανά τ’ Αἴγινά τε νικῶνθ’ ἑξάκις . 
ἐν Μεγάροισίν τ’ οὐχ ἕτερον λιθίνα ψᾶφος ἔχει λόγον . 
ἀλλ’ , ὦ Ζεῦ πάτερ , νώτοισιν Ἀταβυρίου μεδέων , τίμα μὲν ὕμνου τεθμὸν Ὀλυμπιονίκαν , ἄνδρα τε πὺξ ἀρετὰν εὑρόντα , δίδοι τέ οἱ αἰδοίαν χάριν καὶ ποτ’ ἀστῶν καὶ ποτὶ ξείνων . 
ἐπεὶ ὕβριος ἐχθρὰν ὁδὸν εὐθυπορεῖ , σάφα δαεὶς ἅ τέ οἱ πατέρων ὀρθαὶ φρένες ἐξ ἀγαθῶν ἔχρεον . 
μὴ κρύπτε κοινὸν σπέρμ’ ἀπὸ Καλλιάνακτος · Ἐρατιδᾶν τοι σὺν χαρίτεσσιν ἔχει θαλίας καὶ πόλις · ἐν δὲ μιᾷ μοίρᾳ χρόνου ἄλλοτ’ ἀλλοῖαι διαιθύσσοισιν αὖραι . 
ολψμπιαν 8 
ΑΛΚΙΜΕΔΟΝΤΙ ΑΙΓΙΝΗΤῌ 
ΠΑΙΔΙ ΠΑΛΑΙΣΤῌ μᾶτερ ὦ χρυσοστεφάνων ἀέθλων , Οὐλυμπία , δέσποιν’ ἀλαθείας · ἵνα μάντιες ἄνδρες ἐμπύροις τεκμαιρόμενοι παραπειρῶνται Διὸς ἀργικεραύνου , εἴ τιν’ ἔχει λόγον ἀνθρώπων πέρι μαιομένων μεγάλαν ἀρετὰν θυμῷ λαβεῖν , τῶν δὲ μόχθων ἀμπνοάν · 
ἄνεται δὲ πρὸς χάριν εὐσεβίας ἀνδρῶν λιταῖς . 
ἀλλ’ ὦ Πίσας εὔδενδρον ἐπ’ Ἀλφεῷ ἄλσος , τόνδε κῶμον καὶ στεφαναφορίαν δέξαι . 
μέγα τοι κλέος αἰεί , ᾧτινι σὸν γέρας ἕσπητ’ ἀγλαόν · 
ἄλλα δ’ ἐπ’ ἄλλον ἔβαν ἀγαθῶν , πολλαὶ δ’ ὁδοὶ σὺν θεοῖς εὐπραγίας . 
Τιμόσθενες , ὔμμε δ’ ἐκλάρωσεν πότμος 
Ζηνὶ γενεθλίῳ · ὃς σὲ μὲν Νεμέᾳ πρόφατον , 
Ἀλκιμέδοντα δὲ πὰρ Κρόνου λόφῳ θῆκεν Ὀλυμπιονίκαν . 
ἦν δ’ ἐσορᾶν καλός , ἔργῳ τ’ οὐ κατὰ εἶδος ἐλέγχων ἐξένεπε κρατέων πάλᾳ δολιχήρετμον Αἴγιναν πάτραν · 
ἔνθα σώτειρα Διὸς ξενίου πάρεδρος ἀσκεῖται Θέμις ἔξοχ’ ἀνθρώπων . 
ὅ τι γὰρ πολὺ καὶ πολλᾷ ῥέπῃ , ὀρθᾷ διακρίνειν φρενὶ μὴ παρὰ καιρόν , δυσπαλές · τεθμὸς δέ τις ἀθανάτων καὶ τάνδ’ ἁλιερκέα χώραν παντοδαποῖσιν ὑπέστασε ξένοις κίονα δαιμονίαν ὁ δ’ ἐπαντέλλων χρόνος τοῦτο πράσσων μὴ κάμοι 
Δωριεῖ λαῷ ταμιευομέναν ἐξ Αἰακοῦ · 
τὸν παῖς ὁ Λατοῦς εὐρυμέδων τε Ποσειδᾶν , 
Ἰλίῳ μέλλοντες ἐπὶ στέφανον τεῦξαι , καλέσαντο συνεργὸν τείχεος , ἦν ὅτι νιν πεπρωμένον ὀρνυμένων πολέμων πτολιπόρθοις ἐν μάχαις λάβρον ἀμπνεῦσαι καπνόν . 
γλαυκοὶ δὲ δράκοντες , ἐπεὶ κτίσθη νέον , πύργον ἐσαλλόμενοι τρεῖς , οἱ δύο μὲν κάπετον , αὖθι δ’ ἀτυζομένω ψυχὰς βάλον · 
εἷς δ’ ἀνόρουσε βοάσαις . 
ἔννεπε δ’ ἀντίον ὁρμαίνων τέρας εὐθὺς , Ἀπόλλων · 
“ 
Πέργαμος ἀμφὶ τεαῖς , ἥρως , χερὸς ἐργασίαι ἁλίσκεται · 
ὣς ἐμοὶ φάσμα λέγει Κρονίδα πεμφθὲν βαρυγδούπου Διός · 
οὐκ ἄτερ παίδων σέθεν , ἀλλ’ ἅμα πρώτοις ῥάζεται καὶ τερτάτοις.” 
ὣς ἆρα θεὸς σάφα εἴπαις 
Ξάνθον ἤπειγεν καὶ Ἀμαζόνας εὐίππους καὶ ἐς Ἴστρον ἐλαύνων . 
Ὀρσοτρίαινα δ’ ἐπ’ Ἰσθμῷ ποντίᾳ ἅρμα θοὸν τανύεν , ἀποπέμπων Αἰακὸν δεῦρ’ ἀν’ ἵπποις χρυσέαις , καὶ Κορίνθου δειράδ’ ἐποψόμενος δαιτικλυτάν . 
τερπνὸν δ’ ἐν ἀνθρώποις ἴσον ἔσσεται οὐδέν . 
εἰ δ’ ἐγὼ Μελησίᾳ ἐξ ἀγενείων κῦδος ἀνέδραμον ὕμνῳ , μὴ βαλέτω με λίθῳ τραχεῖ φθόνος · 
καὶ Νεμέᾳ γὰρ ὁμῶς ἐρέω ταύταν χάριν , τὰν δ’ ἔπειτ’ ἀνδρῶν μάχαν ἐκ παγκρατίου . 
τὸ διδάξασθαι δέ τοι εἰδότι ῥᾴτερον · ἄγνωμον δὲ τὸ μὴ προμαθεῖν · 
κουφότεραι γὰρ ἀπειράτων φρένες . 
κεῖνα δὲ κεῖνος ἂν εἴποι ἔργα περαίτερον ἄλλων , τίς τρόπος ἄνδρα προβάσει ἐξ ἱερῶν ἀέθλων μέλλοντα ποθεινοτάταν δόξαν φέρειν . 
νῦν μὲν αὐτῷ γέρας Ἀλκιμέδων νίκαν τριακοστὰν ἑλών · 
ὃς τύχᾳ μὲν δαίμονος , ἀνορέας δ’ οὐκ ἀμπλακὼν ἐν τέτρασιν παίδων ἀπεθήκατο γυίοις νόστον ἔχθιστον καὶ ἀτιμοτέραν γλῶσσαν καὶ ἐπίκρυφον οἶμον , πατρὶ δὲ πατρὸς ἐνέπνευσεν μένος γήραος ἀντίπαλον . 
Ἀΐδα τοι λάθεται ἄρμενα πράξαις ἀνήρ . 
ἀλλ’ ἐμὲ χρὴ μναμοσύναν ἀνεγείροντα φράσαι χειρῶν ἄωτον Βλεψιάδαις ἐπίνικον , ἕκτος οἷς ἤδη στέφανος περίκειται φυλλοφόρων ἀπ’ ἀγώνων . 
ἔστι δὲ καί τι θανόντεσσιν μέρος κὰν νόμον ἐρδομένων · 
κατακρύπτει δ’ οὐ κόνις συγγόνων κεδνὰν χάριν . 
Ἑρμᾶ δὲ θυγατρὸς ἀκούσαις Ἰφίων 
Ἀγγελίας , ἐνέποι κεν Καλλιμάχῳ λιπαρὸν κόσμον Ὀλυμπίᾳ , ὅν σφι Ζεὺς γένει ὤπασεν . 
ἐσλὰ δ’ ἐπ’ ἐσλοῖς ἔργ’ ἐθέλοι δόμεν , ὀξείας δὲ νόσους ἀπαλάλκοι . 
εὔχομαι ἀμφὶ καλῶν μοίρᾳ Νέμεσιν διχόβουλον μὴ θέμεν · 
ἀλλ’ ἀπήμαντον ἄγων βίοτον αὐτούς τ’ ἀέξοι καὶ πόλιν . 
ολψμπιαν 9 
ΕΦΑΡΜΟΣΤῼ ΟΠΟΥΝΤΙῼ 
ΠΑΛΑΙΣΤῌ τὸ μὲν Ἀρχιλόχου μέλος φωνᾶεν Ὀλυμπίᾳ , καλλίνικος ὁ τριπλόος κεχλαδώς , ἄρκεσε Κρόνιον παρ’ ὄχθον ἁγεμονεῦσαι κωμάζοντι φίλοις Ἐφαρμόστῳ σὺν ἑταίροις · 
ἀλλὰ νῦν ἑκαταβόλων Μοισᾶν ἀπὸ τόξων 
Δία τε φοινικοστερόπαν σεμνόν τ’ ἐπίνειμαι ἀκρωτήριον Ἄλιδος τοιοῖσδε βέλεσσιν , τὸ δή ποτε Λυδὸς ἥρως Πέλοψ ἐξάρατο κάλλιστον ἕδνον Ἱπποδαμείας · 
πτερόεντα δ’ ἵει γλυκὺν 
Πυθώναδ’ ὀϊστόν · οὔτοι χαμαιπετέων λόγων ἐφάψεαι ἀνδρὸς ἀμφὶ παλαίσμασιν φόρμιγγ’ ἐλελίζων κλεινᾶς ἐξ Ὀπόεντος · αἰνήσαις ἓ καὶ υἱόν , ἃν Θέμις θυγάτηρ τέ οἱ σώτειρα λέλογχεν μεγαλόδοξος Εὐνομία , θάλλει δ’ ἀρεταῖσιν σόν τε , Κασταλία , πάρα 
Ἀλφεοῦ τε ῥέεθρον · 
ὅθεν στεφάνων ἄωτοι κλυτὰν 
Λοκρῶν ἐπαείροντι ματέρ’ ἀγλαόδενδρον . 
ἐγὼ δέ τοι φίλαν πόλιν μαλεραῖς ἐπιφλέγων ἀοιδαῖς , καὶ ἀγάνορος ἵππου θᾶσσον καὶ ναὸς ὑποπτέρου παντᾷ ἀγγελίαν πέμψω ταύταν , εἰ σύν τινι μοιριδίῳ παλάμᾳ ἐξαίρετον Χαρίτων νέμομαι κᾶπον · 
κεῖναι γὰρ ὤπασαν τὰ τέρπν’ · ἀγαθοὶ δὲ καὶ σοφοὶ κατὰ δαίμον’ ἄνδρες ἐγένοντ’ · ἐπεὶ ἀντία πῶς ἂν τριόδοντος Ἡρακλέης σκύταλον τίναξε χερσίν , ἁνίκ’ ἀμφὶ Πύλον σταθεὶς ἤρειδε Ποσειδᾶν ἤρειδεν δέ νιν ἀργυρέῳ τόξῳ πολεμίζων 
Φοῖβος , οὐδ’ Ἀΐδας ἀκινήταν ἔχε ῥάβδον , βρότεα σώμαθ’ ᾇ κατάγει κοίλαν πρὸς ἀγυιὰν θνᾳσκόντων ; 
ἀπό μοι λόγον τοῦτον , στόμα , ῥῖψον · 
ἐπεὶ τό γε λοιδορῆσαι θεοὺς ἐχθρὰ σοφία , καὶ τὸ καυχᾶσθαι παρὰ καιρὸν μανίαισιν ὑποκρέκει . 
μὴ νῦν λαλάγει τὰ τοιαῦτ’ · ἔα πόλεμον μάχαν τε πᾶσαν χωρὶς ἀθανάτων · φέροις δὲ Πρωτογενείας ἄστει γλῶσσαν , ἵν’ αἰολοβρόντα Διὸς αἴσᾳ 
Πύρρα Δευκαλίων τε Παρνασοῦ καταβάντε δόμον ἔθεντο πρῶτον , ἄτερ δ’ εὐνᾶς ὁμόδαμον κτισσάσθαν λίθινον γόνον · 
λαοὶ δ’ ὀνύμασθεν . 
ἔγειρ’ ἐπέων σφιν οἶμον λιγύν , αἴνει δὲ παλαιὸν μὲν οἶνον , ἄνθεα δ’ ὕμνων νεωτέρων . 
λέγοντι μὰν χθόνα μὲν κατακλύσαι μέλαιναν ὕδατος σθένος , ἀλλὰ 
Ζηνὸς τέχναις ἀνάπωτιν ἐξαίφνας ἄντλον ἑλεῖν . 
κείνων ἔσαν χαλκάσπιδες ὑμέτεροι πρόγονοι ἀρχᾶθεν Ἰαπετιονίδος φύτλας κοῦροι κορᾶν καὶ φερτάτων Κρονιδᾶν , ἐγχώριοι βασιλῆες αἰεί , πρὶν Ὀλύμπιος ἁγεμὼν θύγατρ’ ἀπὸ γᾶς Ἐπειῶν Ὀπόεντος ἀναρπάσαις , ἕκαλος μίχθη Μαιναλίαισιν ἐν δειραῖς , καὶ ἔνεικεν 
Λοκρῷ , μὴ καθέλοι μιν αἰὼν πότμον ἐφάψαις ὀρφανὸν γενεᾶς . 
ἔχεν δὲ σπέρμα μέγιστον ἄλοχος , εὐφράνθη τε ἰδὼν ἥρως θετὸν υἱόν , μάτρωος δ’ ἐκάλεσσέ νιν ἰσώνυμον ἔμμεν , ὑπέρφατον ἄνδρα μορφᾷ τε καὶ ἔργοισι . 
πόλιν δ’ ὤπασεν λαόν τε διαιτᾶν . 
ἀφίκοντο δέ οἱ ξένοι , ἔκ τ’ Ἄργεος ἔκ τε Θηβᾶν , οἱ δ’ Ἀρκάδες , οἱ δὲ καὶ Πισᾶται · 
υἱὸν δ’ Ἄκτορος ἐξόχως τίμασεν ἐποίκων 
Αἰγίνας τε Μενοίτιον · τοῦ παῖς ἅμ’ Ἀτρείδαις 
Τεύθραντος πεδίον μολὼν ἔστα σὺν Ἀχιλλεῖ μόνος , ὅτ’ ἀλκᾶντας Δαναοὺς τρέψαις ἁλίαισιν πρύμναις Τήλεφος ἔμβαλεν · 
ὥστ’ ἔμφρονι δεῖξαι μαθεῖν Πατρόκλου βιατὰν νόον . 
ἐξ οὗ Θέτιος γόνος οὐλίῳ νιν ἐν Ἄρει παραγορεῖτο μή ποτε σφετέρας ἄτερθε ταξιοῦσθαι δαμασιμβρότου αἰχμᾶς . 
εἴην εὑρησιεπὴς ἀναγεῖσθαι πρόσφορος ἐν Μοισᾶν δίφρῳ · 
τόλμα δὲ καὶ ἀμφιλαφὴς δύναμις ἕσποιτο . 
προξενίᾳ δ’ ἀρετᾷ τ’ ἦλθον τιμάορος Ἰσθμίαισι Λαμπρομάχου μίτραις , ὅτ’ ἀμφότεροι κράτησαν μίαν ἔργον ἀν’ ἁμέραν . 
ἄλλαι δὲ δύ’ ἐν Κορίνθου πύλαις ἐγένοντ’ ἔπειτα χάρμαι , ταὶ δὲ καὶ Νεμέας Ἐφαρμόστῳ κατὰ κόλπον · 
Ἄργει τ’ ἔσχεθε κῦδος ἀνδρῶν , παῖς δ’ ἐν Ἀθάναις , οἷον δ’ ἐν Μαραθῶνι συλαθεὶς ἀγενείων μένεν ἀγῶνα πρεσβυτέρων ἀμφ’ ἀργυρίδεσσιν · 
φῶτας δ’ ὀξυρεπεῖ δόλῳ ἀπτῶτι δαμάσσαις διήρχετο κύκλον ὅσσᾳ βοᾷ , ὡραῖος ἐὼν καὶ καλὸς κάλλιστά τε ῥέξαις . 
τὰ δὲ Παρρασίῳ στρατῷ θαυμαστὸς ἐὼν φάνη Ζηνὸς ἀμφὶ πανάγυριν Λυκαίου , καὶ ψυχρᾶν ὁπότ’ εὐδιανὸν φάρμακον αὐρᾶν 
Πελλάνᾳ φέρε · σύνδικος δ’ αὐτῷ Ἰολάου τύμβος εἰναλία τ’ Ἐλευσὶς ἀγλαΐαισιν . 
τὸ δὲ φυᾷ κράτιστον ἅπαν · πολλοὶ δὲ διδακταῖς ἀνθρώπων ἀρεταῖς κλέος ὤρουσαν ἀρέσθαι . 
ἄνευ δὲ θεοῦ σεσιγαμένον οὐ σκαιότερον χρῆμ’ ἕκαστον . 
ἐντὶ γὰρ ἄλλαι ὁδῶν ὁδοὶ περαίτεραι , μία δ’ οὐχ ἅπαντας ἄμμε θρέψει μελέτα · σοφίαι μὲν αἰπειναί · τοῦτο δὲ προσφέρων ἆθλον , ὄρθιον ὤρυσαι θαρσέων , τόνδ’ ἀνέρα δαιμονίᾳ γεγάμεν εὔχειρα , δεξιόγυιον , ὁρῶντ’ ἀλκάν , 
Αἰάντειόν τ’ ἐν δαιτὶ Ἰλιάδα νικῶν ἐπεστεφάνωσε βωμόν . 
ολψμπιαν 10 
ΑΓΗΣΙΔΑΜῼ ΛΟΚΡῼ ΕΠΙΖΕΦΥΡΙῼ 
ΠΑΙΔΙ ΠΥΚΤῌ τὸν Ὀλυμπιονίκαν ἀνάγνωτέ μοι 
Ἀρχεστράτου παῖδα , πόθι φρενὸς ἐμᾶς γέγραπται · γλυκὺ γὰρ αὐτῷ μέλος ὀφείλων ἐπιλέλαθ’ · ὦ Μοῖσ’ , ἀλλὰ σὺ καὶ θυγάτηρ 
Ἀλάθεια Διός , ὀρθᾷ χερὶ ἐρύκετον ψευδέων ἐνιπὰν ἀλιτόξενον . 
ἕκαθεν γὰρ ἐπελθὼν ὁ μέλλων χρόνος ἐμὸν καταίσχυνε βαθὺ χρέος . 
ὅμως δὲ λῦσαι δυνατὸς ὀξεῖαν ἐπιμομφὰν τόκος · ὁρᾶτ’ ὦν νῦν ψᾶφον ἑλισσομέναν ὅπα κῦμα κατακλύσσει ῥέον , ὅπα τε κοινὸν λόγον φίλαν τίσομεν ἐς χάριν . 
νέμει γὰρ Ἀτρέκεια πόλιν Λοκρῶν Ζεφυρίων , μέλει τέ σφισι Καλλιόπα καὶ χάλκεος Ἄρης . 
τράπε δὲ Κύκνεια μάχα καὶ ὑπέρβιον 
Ἡρακλέα . 
πύκτας δ’ ἐν Ὀλυμπιάδι νικῶν 
Ἴλᾳ φερέτω χάριν 
Ἁγησίδαμος ὡς 
Ἀχιλεῖ Πάτροκλος . 
θήξαις δέ κε φύντ’ ἀρετᾷ ποτὶ πελώριον ὁρμάσαι κλέος ἀνὴρ θεοῦ σὺν παλάμᾳ · 
ἄπονον δ’ ἔλαβον χάρμα παῦροί τινες , ἔργων πρὸ πάντων βιότῳ φάος . 
ἀγῶνα δ’ ἐξαίρετον ἀεῖσαι θέμιτες ὦρσαν Διός , ὃν ἀρχαίῳ σάματι πὰρ Πέλοπος βωμῶν ἑξάριθμον ἐκτίσσατο , ἐπεὶ Ποσειδάνιον πέφνε Κτέατον ἀμύμονα , πέφνε δ’ Εὔρυτον , ὡς Αὐγέαν λάτριον ἀέκονθ’ ἑκὼν μισθὸν ὑπέρβιον πράσσοιτο , λόχμαισι δὲ δοκεύσαις ὑπὸ Κλεωνᾶν δάμασε καὶ κείνους Ἡρακλέης ἐφ’ ὁδῷ , ὅτι πρόσθε ποτὲ Τιρύνθιον ἔπερσαν αὐτῷ στρατὸν μυχοῖς ἥμενον Ἄλιδος 
Μολίονες ὑπερφίαλοι . 
καὶ μὰν ξεναπάτας 
Ἐπειῶν βασιλεὺς ὄπιθεν οὐ πολλὸν ἴδε πατρίδα πολυκτέανον ὑπὸ στερεῷ πυρὶ πλαγαῖς τε σιδάρου βαθὺν εἰς ὀχετὸν ἄτας ἵζοισαν ἑὰν πόλιν . 
νεῖκος δὲ κρεσσόνων ἀποθέσθ’ ἄπορον . 
καὶ κεῖνος ἀβουλίᾳ ὕστατος ἁλώσιος ἀντάσαις θάνατον αἰπὺν οὐκ ἐξέφυγεν . 
ὁ δ’ ἄρ’ ἐν Πίσᾳ ἔλσαις ὅλον τε στρατὸν λαίαν τε πᾶσαν Διὸς ἄλκιμος υἱὸς σταθμᾶτο ζάθεον ἄλσος πατρὶ μεγίστῳ · περὶ δὲ πάξαις Ἄλτιν μὲν ὅγ’ ἐν καθαρῷ διέκρινε , τὸ δὲ κύκλῳ πέδον ἔθηκε δόρπου λύσιν , τιμάσαις πόρον Ἀλφεοῦ μετὰ δώδεκ’ ἀνάκτων θεῶν . 
καὶ πάγον 
Κρόνου προσεφθέγξατο · πρόσθε γὰρ νώνυμνος , ἇς Οἰνόμαος ἆρχε , βρέχετο πολλᾷ νιφάδι . 
ταύτᾳ δ’ ἐν πρωτογόνῳ τελετᾷ παρέσταν μὲν ἄρα Μοῖραι σχεδὸν ὅ τ’ ἐξελέγχων μόνος ἀλάθειαν ἐτήτυμον χρόνος . 
τὸ δὲ σαφανὲς ἰὼν πόρσω κατέφρασεν , ὅπα τὰν πολέμοιο δόσιν ἀκρόθινα διελὼν ἔθυε καὶ πενταετηρίδ’ ὅπως ἄρα ἔστασεν ἑορτὰν σὺν Ὀλυμπιάδι πρώτᾳ νικαφορίαισί τε . 
τίς δὴ ποταίνιον ἔλαχε στέφανον χείρεσσι ποσίν τε καὶ ἅρματι , ἀγώνιον ἐν δόξᾳ θέμενος εὖχος , ἔργῳ καθελών ; 
σταδίου μὲν ἀρίστευσεν εὐθὺν τόνον ποσσὶ τρέχων παῖς ὁ Λικυμνίου 
Οἰωνός · ἷκεν δὲ Μιδέαθεν στρατὸν ἐλαύνων · ὁ δὲ πάλᾳ κυδαίνων Ἔχεμος Τεγέαν · 
Δόρυκλος δ’ ἔφερε πυγμᾶς τέλος , 
Τίρυνθα ναίων πόλιν · 
ἀν’ ἵπποισι δὲ τέτρασιν ἀπὸ Μαντινέας Σᾶμος Ὡλιροθίου · 
ἄκοντι Φράστωρ ἔλασε σκοπόν · 
μᾶκος δὲ Νικεὺς ἔδικε πέτρῳ χέρα κυκλώσαις ὑπὲρ ἁπάντων , καὶ συμμαχία θόρυβον παραίθυξε μέγαν · ἐν δ’ ἕσπερον ἔφλεξεν εὐώπιδος σελάνας ἐρατὸν φάος . 
ἀείδετο δὲ πᾶν τέμενος τερπναῖσι θαλίαις τὸν ἐγκώμιον ἀμφὶ τρόπον . 
ἀρχαῖς δὲ προτέραις ἑπόμενοι καί νῦν ἐπωνυμίαν χάριν νίκας ἀγερώχου , κελαδησόμεθα βροντὰν καὶ πυρπάλαμον βέλος ὀρσικτύπου Διός , ἐν ἅπαντι κράτει αἴθωνα κεραυνὸν ἀραρότα . 
χλιδῶσα δὲ μολπὰ πρὸς κάλαμον ἀντιάξει μελέων , τὰ παρ’ εὐκλέϊ Δίρκᾳ χρόνῳ μὲν φάνεν · 
ἀλλ’ ὥτε παῖς ἐξ ἀλόχου πατρὶ ποθεινὸς ἵκοντι νεότατος τὸ πάλιν ἤδη , μάλα δέ οἱ θερμαίνει φιλότατι νόον · 
ἐπεὶ πλοῦτος ὁ λαχὼν ποιμένα ἐπακτὸν ἀλλότριον , θνᾴσκοντι στυγερώτατος · 
καὶ ὅταν καλὰ ἔρξαις ἀοιδᾶς ἄτερ , 
Ἁγησίδαμ’ , εἰς Ἀΐδα σταθμὸν ἀνὴρ ἵκηται , κενεὰ πνεύσαις ἔπορε μόχθῳ βραχύ τι τερπνόν . 
τὶν δ’ ἁδυεπής τε λύρα γλυκύς τ’ αὐλὸς ἀναπάσσει χάριν · 
τρέφοντι δ’ εὐρὺ κλέος κόραι Πιερίδες Διός . 
ἐγὼ δὲ συνεφαπτόμενος σπουδᾷ , κλυτὸν ἔθνος 
Λοκρῶν ἀμφέπεσον μέλιτι εὐάνορα πόλιν καταβρέχων · παῖδ’ ἐρατὸν <δ’> 
Ἀρχεστράτου αἴνησα , τὸν εἶδον κρατέοντα χερὸς ἀλκᾷ βωμὸν παρ’ Ὀλύμπιον , κεῖνον κατὰ χρόνον ἰδέᾳ τε καλὸν ὥρᾳ τε κεκραμένον , ἅ ποτε ἀναιδέα Γανυμήδει μόρον ἄλαλκε σὺν Κυπρογενεῖ . 
ολψμπιαν 11 
ΑΓΗΣΙΔΑΜῼ ΛΟΚΡῼ ΕΠΙΖΕΦΨΡΙῼ ΠΑΙΔΙ ΠΥΚΤῌ ἔστιν ἀνθρώποις ἀνέμων ὅτε πλείστα χρῆσις , ἔστιν δ’ οὐρανίων ὑδάτων , ὀμβρίων παίδων νεφέλας . 
εἰ δὲ σὺν πόνῳ τις εὖ πράσσοι , μελιγάρυες ὕμνοι ὑστέρων ἀρχὰ λόγων τέλλεται καὶ πιστὸν ὅρκιον μεγάλαις ἀρεταῖς . 
ἀφθόνητος δ’ αἶνος Ὀλυμπιονίκαις οὗτος ἄγκειται . 
τὰ μὲν ἁμετέρα γλῶσσα ποιμαίνειν ἐθέλει · 
ἐκ θεοῦ δ’ ἀνὴρ σοφαῖς ἀνθεῖ πραπίδεσσιν ὁμοίως . 
ἴσθι νῦν , Ἀρχεστράτου παῖ , τεᾶς , Ἁγησίδαμε , πυγμαχίας ἕνεκεν κόσμον ἐπὶ στεφάνῳ χρυσέας ἐλαίας ἁδυμελῆ κελαδήσω , 
Ζεφυρίων , Λοκρῶν γενεὰν ἀλέγων . 
ἔνθα συγκωμάξατ’ · ἐγγυάσομαι ὔμμιν , ὦ Μοῖσαι , φυγόξενον στρατὸν μηδ’ ἀπείρατον καλῶν , ἀκρόσοφον δὲ καὶ αἰχματὰν ἀφίξεσθαι . 
τὸ γὰρ ἐμφυὲς οὔτ’ αἴθων ἀλώπηξ οὔτ’ ἐρίβρομοι λέοντες διαλλάξαντο ἦθος . 
ολψμπιαν 12 
ΕΡΓΟΤΕΛΕΙ ΙΜΕΡΑΙῼ 
ΔΟΛΙΧΟΔΡΟΜῼ λίσσομαι , παῖ Ζηνὸς Ἐλευθερίου , 
Ἱμέραν εὐρυσθενέ’ ἀμφιπόλει , σώτειρα Τύχα . 
τὶν γὰρ ἐν πόντῳ κυβερνῶνται θοαὶ νᾶες , ἐν χέρσῳ τε λαιψηροὶ πόλεμοι κἀγοραὶ βουλαφόροι . 
αἵ γε μὲν ἀνδρῶν πόλλ’ ἄνω , τὰ δ’ αὖ κάτω ψεύδη μεταμώνια τάμνοισαι κυλίνδοντ’ ἐλπίδες · 
σύμβολον δ’ οὔ πώ τις ἐπιχθονίων πιστὸν ἀμφὶ πράξιος ἐσσομένας εὗρεν θεόθεν · 
τῶν δὲ μελλόντων τετύφλωνται φραδαί . 
πολλὰ δ’ ἀνθρώποις παρὰ γνώμαν ἔπεσεν , ἔμπαλιν μὲν τέρψιος , οἱ δ’ ἀνιαραῖς ἀντικύρσαντες ζάλαις ἐσλὸν βαθὺ πήματος ἐν μικρῷ πεδάμειψαν χρόνῳ . 
υἱὲ Φιλάνορος , ἤτοι καὶ τεά κεν , ἐνδομάχας ἅτ’ ἀλέκτωρ , συγγόνῳ παρ’ ἑστίᾳ ἀκλεὴς τιμὰ κατεφυλλορόησε ποδῶν , εἰ μὴ στάσις ἀντιάνειρα Κνωσίας ἄμερσε πάτρας . 
νῦν δ’ Ὀλυμπία στεφανωσάμενος καὶ δὶς ἐκ Πυθῶνος Ἰσθμοῖ τ’ , Ἐργότελες , θερμὰ Νυμφᾶν λουτρὰ βαστάζεις , ὁμιλέων παρ’ οἰκείαις ἀρούραις . 
ολψμπιαν 13 
ΧΕΝΟΦΩΝΤΙ ΚΟΡΙΝΘΙῼ 
ΣΤΑΔΙΟΔΡΟΜῼ ΚΑΙ ΠΕΝΤΑΘΛῼ τρισολυμπιονίκαν ἐπαινέων οἶκον ἅμερον ἀστοῖς , ξένοισι δὲ θεράποντα , γνώσομαι τὰν ὀλβίαν Κόρινθον , Ἰσθμίου πρόθυρον Ποτειδᾶνος , ἀγλαόκουρον . 
ἐν τᾷ γὰρ Εὐνομία ναίει , κασίγνηταί τε , βάθρον πολίων ἀσφαλές , 
Δίκα καὶ ὁμότροφος Εἰρήνα , ταμίαι ἀνδράσι πλούτου , χρύσεαι παῖδες εὐβούλου Θέμιτος · 
ἐθέλοντι δ’ ἀλέξειν 
Ὕβριν , Κόρου ματέρα θρασύμυθον . 
ἔχω καλά τε φράσαι , τόλμα τέ μοι εὐθεῖα γλῶσσαν ὀρνύει λέγειν . 
ἄμαχον δὲ κρύψαι τὸ συγγενὲς ἦθος . 
ὔμμιν δέ , παῖδες Ἀλάτα , πολλὰ μὲν νικαφόρον ἀγλαΐαν ὤπασαν ἄκραις ἀρεταῖς ὑπερελθόντων ἱεροῖς ἐν ἀέθλοις , πολλὰ δ’ ἐν καρδίαις ἀνδρῶν ἔβαλον ὧραι πολυάνθεμοι ἀρχαῖα σοφίσμαθ’ . 
ἅπαν δ’ εὑρόντος ἔργον . 
ταὶ Διωνύσου πόθεν ἐξέφανεν σὺν βοηλάτᾳ χάριτες διθυράμβῳ · 
τίς γὰρ ἱππείοις ἐν ἔντεσσιν μέτρα , ἢ θεῶν ναοῖσιν οἰωνῶν βασιλέα δίδυμον ἐπέθηκ’ ; 
ἐν δὲ Μοῖσ’ ἁδύπνοος , ἐν δ’ Ἄρης ἀνθεῖ νέων οὐλίαις αἰχμαῖσιν ἀνδρῶν . 
ὕπατ’ εὐρὺ ἀνάσσων 
Ὀλυμπίας , ἀφθόνητος ἔπεσσιν γένοιο χρόνον ἅπαντα , Ζεῦ πάτερ , καὶ τόνδε λαὸν ἀβλαβῆ νέμων 
Ξενοφῶντος εὔθυνε δαίμονος οὖρον · 
δέξαι τέ οἱ στεφάνων ἐγκώμιον τεθμόν , τὸν ἄγει πεδίων ἐκ Πίσας , πεντάθλῳ ἅμα σταδίου νικῶν δρόμον · ἀντεβόλησεν τῶν ἀνὴρ θνατὸς οὔπω τις πρότερον . 
δύο δ’ αὐτὸν ἔρεψαν πλόκοι σελίνων ἐν Ἰσθμιάδεσσιν φανέντα · Νέμεά τ’ οὐκ ἀντιξοεῖ . 
πατρὸς δὲ Θεσσαλοῦ ἐπ’ Ἀλφεοῦ ῥεέθροισιν αἴγλα ποδῶν ἀνάκειται , 
Πυθοῖ τ’ ἔχει σταδίου τιμὰν διαύλου θ’ ἁλίῳ ἀμφ’ ἑνί , μηνός τέ οἱ τωὐτοῦ κρανααῖς ἐν’ Ἀθάναισι τρία ἔργα ποδαρκὴς ἅμερα θῆκε κάλλιστ’ ἀμφὶ κόμαις , 
Ἑλλώτια δ’ ἑπτάκις · ἐν δ’ ἀμφιάλοισι Ποτειδᾶνος τεθμοῖσιν 
Πτοιοδώρῳ σὺν πατρὶ μακρότεραι 
Τερψίᾳ θ’ ἕψοντ’ Ἐριτίμῳ τ’ ἀοιδαί . 
ὅσσα τ’ ἐν Δελφοῖσιν ἀριστεύσατε ἠδὲ χόρτοις ἐν λέοντος , δηρίομαι πολέσιν περὶ πλήθει καλῶν , ὡς μὰν σαφὲς οὐκ ἂν εἰδείην λέγειν ποντιᾶν ψάφων ἀριθμόν . 
ἕπεται δ’ ἐν ἑκάστῳ μέτρον · νοῆσαι δὲ καιρὸς ἄριστος . 
ἐγὼ δὲ ἴδιος ἐν κοινῷ σταλεὶς μῆτίν τε γαρύων παλαιγόνων πόλεμόν τ’ ἐν ἡρωΐαις ἀρεταῖσιν οὐ ψεύσομ’ ἀμφὶ Κορίνθῳ , Σίσυφον μὲν πυκνότατον παλάμαις ὡς θεόν , καὶ τὰν πατρὸς ἀντία Μήδειαν θεμέναν γάμον αὐτᾷ , ναῒ σώτειραν Ἀργοῖ καὶ προπόλοις . 
τὰ δὲ καί ποτ’ ἐν ἀλκᾷ πρὸ Δαρδάνου τειχέων ἐδόκησαν ἐπ’ ἀμφότερα μαχᾶν τάμνειν τέλος , τοὶ μὲν γένει φίλῳ σὺν Ἀτρέος 
Ἑλέναν κομίζοντες , οἱ δ’ ἀπὸ πάμπαν εἴργοντες · ἐκ Λυκίας δὲ Γλαῦκον ἐλθόντα τρόμεον Δαναοί . 
τοῖσι μὲν ἐξεύχετ’ ἐν ἄστεϊ Πειράνας σφετέρου πατρὸς ἀρχὰν καὶ βαθὺν κλᾶρον ἔμμεν καὶ μέγαρον · 
ὃς τᾶς ὀφιώδεος υἱόν ποτε Γοργόνος ἦ πόλλ’ ἀμφὶ κρουνοῖς 
Πάγασον ζεῦξαι ποθέων ἔπαθεν , πρίν γέ οἱ χρυσάμπυκα κούρα χαλινὸν 
Παλλὰς ἤνεγκ’ · ἐξ ὀνείρου δ’ αὐτίκα ἦν ὕπαρ · φώνασε δ’ · “εὕδεις , Αἰολίδα βασιλεῦ ; 
ἄγε φίλτρον τόδ’ ἵππειον δέκευ , καὶ Δαμαίῳ νιν θύων ταῦρον ἀργᾶντα πατρὶ δεῖξον.” κυαναιγὶς ἐν ὄρφνᾳ κνώσσοντί οἱ παρθένος τόσα εἰπεῖν ἔδοξεν · ἀνὰ δ’ ἐπᾶλτ’ ὀρθῷ ποδί . 
παρκείμενον δὲ συλλαβὼν τέρας , ἐπιχώριον μάντιν ἄσμενος εὗρεν , δεῖξέν τε Κοιρανίδᾳ πᾶσαν τελευτὰν πράγματος , ὥς τ’ ἀνὰ βωμῷ θεᾶς κοιτάξατο νύκτ’ ἀπὸ κείνου χρήσιος . 
ὥς τέ οἱ αὐτὰ 
Ζηνὸς ἐγχεικεραύνου παῖς ἔπορεν δαμασίφρονα χρυσόν . 
ἐνυπνίῳ δ’ ᾇ τάχιστα πιθέσθαι κελήσατό μιν , ὅταν δ’ εὐρυσθενεῖ καρταίποδ’ ἀναρύῃ Γαιαόχῳ , θέμεν Ἱππίᾳ βωμὸν εὐθὺς Ἀθάνᾳ . 
τελεῖ δὲ θεῶν δύναμις καὶ τὰν παρ’ ὅρκον καὶ παρὰ ἐλπίδα κούφαν κτίσιν . 
ἤτοι καὶ ὁ καρτερὸς ὁρμαίνων ἕλε Βελλεροφόντας , φάρμακον πραῢ τείνων ἀμφὶ γένυι , ἵππον πτερόεντ’ · ἀναβὰς δ’ εὐθὺς ἐνόπλια χαλκωθεὶς ἔπαιζεν . 
σὺν δὲ κείνῳ καί ποτ’ Ἀμαζονίδων αἰθέρος ψυχρῶν ἀπὸ κόλπων ἐρήμου τοξόταν βάλλων γυναικεῖον στρατόν , καὶ Χίμαιραν πῦρ πνέοισαν καὶ Σολύμους ἔπεφνεν . 
διασωπάσομαί οἱ μόρον ἐγώ · 
τὸν δ’ ἐν Οὐλύμπῳ φάτναι Ζηνὸς ἀρχαῖαι δέκονται . 
ἐμὲ δ’ εὐθὺν ἀκόντων ἱέντα ῥόμβον παρὰ σκοπὸν οὐ χρὴ τὰ πολλὰ βέλεα καρτύνειν χεροῖν . 
Μοίσαις γὰρ ἀγλαοθρόνοις ἑκὼν 
Ὀλιγαιθίδαισίν τ’ ἔβαν ἐπίκουρος . 
Ἰσθμοῖ τά τ’ ἐν Νεμέᾳ παύρῳ ἔπει θήσω φανέρ’ ἀθρό’ , ἀλαθής τέ μοι ἔξορκος ἐπέσσεται ἑξηκοντάκι δὴ ἀμφοτέρωθεν ἁδύγλωσσος βοὰ κάρυκος ἐσλοῦ . 
τὰ δ’ Ὀλυμπίᾳ αὐτῶν ἔοικεν ἤδη πάροιθε λελέχθαι · 
τά τ’ ἐσσόμενα τότ’ ἂν φαίην σαφές · 
νῦν δ’ ἔλπομαι μέν , ἐν θεῷ γε μὰν τέλος · εἰ δὲ δαίμων γενέθλιος ἕρποι , δῑ τοῦτ’ Ἐνυαλίῳ τ’ ἐκδώσομεν πράσσειν . 
τὰ δ’ ὑπ’ ὀφρύϊ Παρνασσίᾳ ἕξ · Ἄργεΐ θ’ ὅσσα καὶ ἐν Θήβαις , ὅσα τ’ Ἀρκάσιν ἀνάσσων μαρτυρήσει Λυκαίου βωμὸς ἄναξ , 
Πέλλανά τε καὶ Σικυὼν καὶ Μέγαρ’ Αἰακιδᾶν τ’ εὐερκὲς ἄλσος , ἅ τ’ Ἐλευσὶς καὶ λιπαρὰ Μαραθών , ταί θ’ ὑπ’ Αἴτνας ὑψιλόφου καλλίπλουτοι πόλιες , ἅ τ’ Εὔβοια · καὶ πᾶσαν κατὰ 
Ἑλλάδ’ εὑρήσεις ἐρευνῶν μάσσον’ ἢ ὡς ἰδέμεν . 
ἄνα , κούφοισιν ἐκνεῦσαι ποσίν · 
Ζεῦ τέλεῑ , αἰδῶ δίδοι καὶ τύχαν τερπνῶν γλυκεῖαν . 
ολψμπιαν 14 
ΑΣΩΠΙΧῼ ΟΡΧΟΜΕΝΙῼ 
ΣΤΑΔΙΕΙ (παιδὶ Κλεοδάμοὐ 
Καφισίων ὑδάτων λαχοῖσαι , αἵτε ναίετε καλλίπωλον ἕδραν , ὦ λιπαρᾶς ἀοίδιμοι βασίλειαι 
Χάριτες Ὀρχομενοῦ , παλαιγόνων Μινυᾶν ἐπίσκοποι , κλῦτ’ , ἐπεὶ εὔχομαι . 
σὺν γὰρ ὔμμιν τὰ τερπνὰ καὶ τὰ γλυκέ’ ἄνεται πάντα βροτοῖς , εἰ σοφός , εἰ καλός , εἴ τις ἀγλαὸς ἀνήρ . 
οὐδὲ γὰρ θεοὶ σεμνᾶν Χαρίτων ἄτερ κοιρανέοισιν χοροὺς οὔτε δαῖτας · ἀλλὰ πάντων ταμίαι ἔργων ἐν οὐρανῷ , χρυσότοξον θέμεναι παρὰ 
Πύθιον Ἀπόλλωνα θρόνους , ἀέναον σέβοντι πατρὸς Ὀλυμπίοιο τιμάν . 
<ὦ> 
πότνῑ Ἀγλαΐα φιλησίμολπέ τ’ Εὐφροσύνα , θεῶν κρατίστου παῖδες , ἐπακοοῖτε νῦν , Θαλία τε ἐρασίμολπε , ἰδοῖσα τόνδε κῶμον ἐπ’ εὐμενεῖ τύχᾳ κοῦφα βιβῶντα · Λυδῷ γὰρ Ἀσώπιχον τρόπῳ ἔν τε μελέταις ἀείδων ἔμολον , οὕνεκ’ Ὀλυμπιόνικος ἁ Μινυεία σεῦ ἕκατι . 
μελανοτειχέα νῦν δόμον 
Φερσεφόνας ἔλθ’ , Ἀχοῖ , πατρὶ κλυτὰν φέροισ’ ἀγγελίαν , 
Κλεόδαμον ὄφρ’ ἰδοῖσ’ , υἱὸν εἴπῃς ὅτι οἱ νέαν κόλποις παρ’ εὐδόξοις Πίσας ἐστεφάνωσε κυδίμων ἀέθλων πτεροῖσι χαίταν . 
πψτηιαν οδες πψτηιαν 1 
ΙΕΡΩΝΙ ΑΙΤΝΑΙῼ 
ΑΡΜΑΤΙ χρυσέα φόρμιγξ , Ἀπόλλωνος καὶ ἰοπλοκάμων σύνδικον Μοισᾶν κτέανον · τᾶς ἀκούει μὲν βάσις , ἀγλαΐας ἀρχά , πείθονται δ’ ἀοιδοὶ σάμασιν , ἁγησιχόρων ὁπόταν προοιμίων ἀμβολὰς τεύχῃς ἐλελιζομένα . 
καὶ τὸν αἰχματὰν κεραυνὸν σβεννύεις ἀενάου πυρός . 
εὕδει δ’ ἀνὰ σκάπτῳ Διὸς αἰετός , ὠκεῖαν πτέρυγ’ ἀμφοτέρωθεν χαλάξαις , ἀρχὸς οἰωνῶν , κελαινῶπιν δ’ ἐπί οἱ νεφέλαν ἀγκύλῳ κρατί , γλεφάρων ἁδὺ κλαΐστρον , κατέχευας · ὁ δὲ κνώσσων ὑγρὸν νῶτον αἰωρεῖ , τεαῖς ῥιπαῖσι κατασχόμενος . 
καὶ γὰρ βιατὰς Ἄρης , τραχεῖαν ἄνευθε λιπὼν ἐγχέων ἀκμάν , ἰαίνει καρδίαν κώματι , κῆλα δὲ καὶ δαιμόνων θέλγει φρένας , ἀμφί τε Λατοίδα σοφίᾳ βαθυκόλπων τε Μοισᾶν . 
ὅσσα δὲ μὴ πεφίληκε Ζεύς , ἀτύζονται βοὰν 
Πιερίδων ἀΐοντα , γᾶν τε καὶ πόντον κατ’ ἀμαιμάκετον , ὅς τ’ ἐν αἰνᾷ Ταρτάρῳ κεῖται , θεῶν πολέμιος , 
Τυφὼς ἑκατοντακάρανος · τόν ποτε 
Κιλίκιον θρέψεν πολυώνυμον ἄντρον · νῦν γε μὰν ταί θ’ ὑπὲρ Κύμας ἁλιερκέες ὄχθαι 
Σικελία τ’ αὐτοῦ πιέζει στέρνα λαχνάεντα · κίων δ’ οὐρανία συνέχει , νιφόεσσ’ Αἴτνα , πάνετες χιόνος ὀξείας τιθήνα · 
τᾶς ἐρεύγονται μὲν ἀπλάτου πυρὸς ἁγνόταται ἐκ μυχῶν παγαί · ποταμοὶ δ’ ἁμέραισιν μὲν προχέοντι ῥόον καπνοῦ αἴθων’ · ἀλλ’ ἐν ὄρφναισιν πέτρας φοίνισσα κυλινδομένα φλὸξ ἐς βαθεῖαν φέρει πόντου πλάκα σὺν πατάγῳ . 
κεῖνο δ’ Ἁφαίστοιο κρουνοὺς ἑρπετὸν δεινοτάτους ἀναπέμπει · τέρας μὲν θαυμάσιον προσιδέσθαι , θαῦμα δὲ καὶ παρεόντων ἀκοῦσαι , οἷον Αἴτνας ἐν μελαμφύλλοις δέδεται κορυφαῖς καὶ πέδῳ , στρωμνὰ δὲ χαράσσοισ’ ἅπαν νῶτον ποτικεκλιμένον κεντεῖ . 
εἴη , Ζεῦ , τὶν εἴη ἁνδάνειν , ὃς τοῦτ’ ἐφέπεις ὄρος , εὐκάρποιο γαίας μέτωπον , τοῦ μὲν ἐπωνυμίαν κλεινὸς οἰκιστὴρ ἐκύδανεν πόλιν γείτονα , Πυθιάδος δ’ ἐν δρόμῳ κάρυξ ἀνέειπέ νιν ἀγγέλλων Ἱέρωνος ὑπὲρ καλλινίκου ἅρμασι . 
ναυσιφορήτοις δ’ ἀνδράσι πρώτα χάρις ἐς πλόον ἀρχομένοις πομπαῖον ἐλθεῖν οὖρον · ἐοικότα γὰρ καὶ τελευτᾷ φερτέρου νόστου τυχεῖν . 
ὁ δὲ λόγος ταύταις ἐπὶ συντυχίαις δόξαν φέρει λοιπὸν ἔσσεσθαι στεφάνοισί <νιν> 
ἵπποις τε κλυτὰν καὶ σὺν εὐφώνοις θαλίαις ὀνυμαστάν . 
Λύκιε καὶ Δάλου ἀνάσσων Φοῖβε , Παρνασσοῦ τε κράναν Κασταλίαν φιλέων , ἐθελήσαις ταῦτα νόῳ τιθέμεν εὔανδρόν τε χώραν . 
ἐκ θεῶν γὰρ μαχαναὶ πᾶσαι βροτέαις ἀρεταῖς , καὶ σοφοὶ καὶ χερσὶ βιαταὶ περίγλωσσοί τ’ ἔφυν . 
ἄνδρα δ’ ἐγὼ κεῖνον αἰνῆσαι μενοινῶν ἔλπομαι μὴ χαλκοπάρᾳον ἄκονθ’ ὡσείτ’ ἀγῶνος βαλεῖν ἔξω παλάμᾳ δονέων , μακρὰ δὲ ῥίψαις ἀμεύσασθ’ ἀντίους · 
εἰ γὰρ ὁ πᾶς χρόνος ὄλβον μὲν οὕτω καὶ κτεάνων δόσιν εὐθύνοι , καμάτων δ’ ἐπίλασιν παράσχοι . 
ἦ κεν ἀμνάσειεν , οἵαις ἐν πολέμοισι μάχαις τλάμονι ψυχᾷ παρέμειν’ , ἁνίχ’ εὑρίσκοντο θεῶν παλάμαις τιμάν , οἵαν οὔτις Ἑλλάνων δρέπει , πλούτου στεφάνωμ’ ἀγέρωχον . 
νῦν γε μὰν τὰν Φιλοκτήταο δίκαν ἐφέπων ἐστρατεύθη · σὺν δ’ ἀνάγκᾳ νιν φίλον καί τις ἐὼν μεγαλάνωρ ἔσανεν . 
φαντὶ δὲ Λαμνόθεν ἕλκει τειρόμενον μεταβάσοντας ἐλθεῖν ἥρωας ἀντιθέους Ποίαντος υἱὸν τοξόταν · 
ὃς Πριάμοιο πόλιν πέρσεν , τελεύτασέν τε πόνους Δαναοῖς , ἀσθενεῖ μὲν χρωτὶ βαίνων , ἀλλὰ μοιρίδιον ἦν . 
οὕτω δ’ Ἱέρωνι θεὸς ὀρθωτὴρ πέλοι τὸν προσέρποντα χρόνον , ὧν ἔραται καιρὸν διδούς . 
Μοῖσα , καὶ πὰρ Δεινομένει κελαδῆσαι πίθεό μοι ποινὰν τεθρίππων . 
χάρμα δ’ οὐκ ἀλλότριον νικαφορία πατέρος . 
ἄγ’ ἔπειτ’ Αἴτνας βασιλεῖ φίλιον ἐξεύρωμεν ὕμνον · 
τῷ πόλιν κείναν θεοδμάτῳ σὺν ἐλευθερίᾳ 
Ὑλλίδος στάθμας Ἱέρων ἐν νόμοις ἔκτισσ’ . 
ἐθέλοντι δὲ Παμφύλου καὶ μὰν Ἡρακλειδᾶν ἔκγονοι ὄχθαις ὕπο Ταϋγέτου ναίοντες αἰεὶ μένειν τεθμοῖσιν ἐν Αἰγιμιοῦ 
Δωριεῖς . 
ἔσχον δ’ Ἀμύκλας ὄλβιοι , 
Πινδόθεν ὀρνύμενοι , λευκοπώλων Τυνδαριδᾶν βαθύδοξοι γείτονες , ὧν κλέος ἄνθησεν αἰχμᾶς . 
Ζεῦ τέλεῑ , αἰεὶ δὲ τοιαύταν Ἀμένα παρ’ ὕδωρ αἶσαν ἀστοῖς καὶ βασιλεῦσιν διακρίνειν ἔτυμον λόγον ἀνθρώπων , σύν τοι τίν κεν ἁγητὴρ ἀνήρ , υἱῷ τ’ ἐπιτελλόμενος , δᾶμον γεραίρων τράποι σύμφωνον ἐς ἁσυχίαν . 
λίσσομαι νεῦσον , Κρονίων , ἅμερον ὄφρα κατ’ οἶκον ὁ Φοίνιξ ὁ Τυρσανῶν τ’ ἀλαλατὸς ἔχῃ , ναυσίστονον ὕβριν ἰδὼν τὰν πρὸ Κύμας · 
οἷα Συρακοσίων ἀρχῷ δαμασθέντες πάθον , ὠκυπόρων ἀπὸ ναῶν ὅ σφιν ἐν πόντῳ βάλεθ’ ἁλικίαν , 
Ἑλλάδ’ ἐξέλκων βαρείας δουλίας . 
ἀρέομαι πὰρ μὲν Σαλαμῖνος , Ἀθαναίων χάριν , μισθόν , ἐν Σπάρτᾳ δ’ <ἀπὸ> 
τᾶν πρὸ Κιθαιρῶνος μαχᾶν , ταῖσι Μήδειοι κάμον ἀγκυλότοξοι , παρὰ δὲ τὰν εὔυδρον ἀκτὰν Ἱμέρα παίδεσσιν ὕμνον Δεινομένευς τελέσαις , τὸν ἐδέξαντ’ ἀμφ’ ἀρετᾷ , πολεμίων ἀνδρῶν καμόντων . 
καιρὸν εἰ φθέγξαιο , πολλῶν πείρατα συντανύσαις ἐν βραχεῖ , μείων ἕπεται μῶμος ἀνθρώπων . 
ἀπὸ γὰρ κόρος ἀμβλύνει αἰανὴς ταχείας ἐλπίδας · 
ἀστῶν δ’ ἀκοὰ κρύφιον θυμὸν βαρύνει μάλιστ’ ἐσλοῖσιν ἐπ’ ἀλλοτρίοις . 
ἀλλ’ ὅμως , κρέσσων γὰρ οἰκτιρμοῦ φθόνος , μὴ παρίει καλά . 
νώμα δικαίῳ πηδαλίῳ στρατόν · ἀψευδεῖ δὲ πρὸς ἄκμονι χάλκευε γλῶσσαν . 
εἴ τι καὶ φλαῦρον παραιθύσσει , μέγα τοι φέρεται πὰρ σέθεν . 
πολλῶν ταμίας ἐσσί · πολλοὶ μάρτυρες ἀμφοτέροις πιστοί . 
εὐανθεῖ δ’ ἐν ὀργᾷ παρμένων , εἴπερ τι φιλεῖς ἀκοὰν ἁδεῖαν αἰεὶ κλύειν , μὴ κάμνε λίαν δαπάναις · 
ἐξίει δ’ ὥσπερ κυβερνάτας ἀνὴρ ἱστίον ἀνεμόεν . 
μὴ δολωθῇς , ὦ φίλος , κέρδεσιν εὐτράπλοις · ὀπιθόμβροτον αὔχημα δόξας οἶον ἀποιχομένων ἀνδρῶν δίαιταν μανύει καὶ λογίοις καὶ ἀοιδοῖς · οὐ φθίνει Κροίσου φιλόφρων ἀρετά · 
τὸν δὲ ταύρῳ χαλκέῳ καυτῆρα νηλέα νόον ἐχθρὰ Φάλαριν κατέχει παντᾷ φάτις , οὐδέ νιν φόρμιγγες ὑπωρόφιαι κοινωνίαν μαλθακὰν παίδων ὀάροισι δέκονται . 
τὸ δὲ παθεῖν εὖ πρῶτον ἄθλων · εὖ δ’ ἀκούειν δευτέρα μοῖρ’ · ἀμφοτέροισι δ’ ἀνὴρ ὃς ἂν ἐγκύρσῃ , καὶ ἕλῃ , στέφανον ὕψιστον δέδεκται . 
πψτηιαν 2 
ΙΕΡΩΝΙ ΣΨΡΑΚΟΣΙῼ 
ΑΡΜΑΤΙ μεγαλοπόλιες ὦ Συράκοσαι , βαθυπολέμου τέμενος Ἄρεος , ἀνδρῶν ἵππων τε σιδαροχαρμᾶν δαιμόνιαι τροφοί , ὔμμιν τόδε τᾶν λιπαρᾶν ἀπὸ Θηβᾶν φέρων μέλος ἔρχομαι ἀγγελίαν τετραορίας ἐλελίχθονος , εὐάρματος Ἱέρων ἐν ᾇ κρατέων τηλαυγέσιν ἀνέδησεν Ὀρτυγίαν στεφάνοις , ποταμίας ἕδος Ἀρτέμιδος , ἇς οὐκ ἄτερ κείνας ἀγαναῖσιν ἐν χερσὶ ποικιλανίους ἐδάμασσε πώλους . 
ἐπὶ γὰρ ἰοχέαιρα παρθένος χερὶ διδύμᾳ ὅ τ’ ἐναγώνιος Ἑρμᾶς αἰγλᾶντα τίθησι κόσμον , ξεστὸν ὅταν δίφρον ἔν θ’ ἅρματα πεισιχάλινα καταζευγνύῃ σθένος ἵππιον , ὀρσοτρίαιναν εὐρυβίαν καλέων θεόν . 
ἄλλοις δέ τις ἐτέλεσσεν ἄλλος ἀνὴρ εὐαχέα βασιλεῦσιν ὕμνον , ἄποιν’ ἀρετᾶς . 
κελαδέοντι μὲν ἀμφὶ Κινύραν πολλάκις φᾶμαι Κυπρίων , τὸν ὁ χρυσοχαῖτα προφρόνως ἐφίλησ’ Ἀπόλλων , ἱερέα κτίλον Ἀφροδίτας · ἄγει δὲ χάρις φίλων ποίνιμος ἀντὶ ἔργων ὀπιζομένα · 
σὲ δ’ , ὦ Δεινομένειε παῖ , Ζεφυρία πρὸ δόμων 
Λοκρὶς παρθένος ἀπύει , πολεμίων καμάτων ἐξ ἀμαχάνων διὰ τεὰν δύναμιν δρακεῖσ’ ἀσφαλές . 
θεῶν δ’ ἐφετμαῖς Ἰξίονα φαντὶ ταῦτα βροτοῖς λέγειν ἐν πτερόεντι τροχῷ παντᾷ κυλινδόμενον · 
τὸν εὐεργέταν ἀγαναῖς ἀμοιβαῖς ἐποιχομένους τίνεσθαι . 
ἔμαθε δὲ σαφές . 
εὐμενέσσι γὰρ παρὰ Κρονίδαις γλυκὺν ἑλὼν βίοτον , μακρὸν οὐχ ὑπέμεινεν ὄλβον , μαινομέναις φρασὶν 
Ἥρας ὅτ’ ἐράσσατο , τὰν Διὸς εὐναὶ λάχον πολυγαθέες · ἀλλά νιν ὕβρις εἰς ἀυάταν ὑπεράφανον ὦρσεν · τάχα δὲ παθὼν ἐοικότ’ ἀνὴρ ἐξαίρετον ἕλε μόχθον . 
αἱ δύο δ’ ἀμπλακίαι φερέπονοι τελέθοντι · τὸ μὲν ἥρως ὅτι ἐμφύλιον αἷμα πρώτιστος οὐκ ἄτερ τέχνας ἐπέμιξε θνατοῖς , ὅτι τε μεγαλοκευθέεσσιν ἔν ποτε θαλάμοις 
Διὸς ἄκοιτιν ἐπειρᾶτο . 
χρὴ δὲ κατ’ αὐτὸν αἰεὶ παντὸς ὁρᾶν μέτρον . 
εὐναὶ δὲ παράτροποι ἐς κακότατ’ ἀθρόαν ἔβαλον · ποτὶ καὶ τὸν ἵκοντ’ · ἐπεὶ νεφέλᾳ παρελέξατο , ψεῦδος γλυκὺ μεθέπων , ἄϊδρις ἀνήρ · 
εἶδος γὰρ ὑπεροχωτάτᾳ πρέπεν οὐρανιᾶν θυγατέρι Κρόνου · ἅντε δόλον αὐτῷ θέσαν 
Ζηνὸς παλάμαι , καλὸν πῆμα . 
τὸν δὲ τετράκναμον ἔπραξε δεσμόν , ἑὸν ὄλεθρον ὅγ’ · ἐν δ’ ἀφύκτοισι γυιοπέδαις πεσὼν τὰν πολύκοινον ἀνδέξατ’ ἀγγελίαν . 
ἄνευ οἱ Χαρίτων τέκεν γόνον ὑπερφίαλον , μόνα καὶ μόνον , οὔτ’ ἐν ἀνδράσι γερασφόρον οὔτ’ ἐν θεῶν νόμοις · 
τὸν ὀνύμαξε τράφοισα Κένταυρον , ὃς ἵπποισι Μαγνητίδεσσι ἐμίγνυτ’ ἐν Παλίου σφυροῖς , ἐκ δ’ ἐγένοντο στρατὸς θαυμαστός , ἀμφοτέροις ὁμοῖοι τοκεῦσι , τὰ ματρόθεν μὲν κάτω , τὰ δ’ ὕπερθε πατρός . 
θεὸς ἅπαν ἐπὶ ἐλπίδεσσι τέκμαρ ἀνύεται , θεός , ὃ καὶ πτερόεντ’ αἰετὸν κίχε , καὶ θαλασσαῖον παραμείβεται δελφῖνα , καὶ ὑψιφρόνων τιν’ ἔκαμψε βροτῶν , ἑτέροισι δὲ κῦδος ἀγήραον παρέδωκ’ . 
ἐμὲ δὲ χρεὼν φεύγειν δάκος ἀδινὸν κακαγοριᾶν . 
εἶδον γὰρ ἑκὰς ἐὼν τὰ πόλλ’ ἐν ἀμαχανίᾳ ψογερὸν Ἀρχίλοχον βαρυλόγοις ἔχθεσιν πιαινόμενον · τὸ πλουτεῖν δὲ σὺν τύχᾳ πότμου σοφίας ἄριστον . 
τὺ δὲ σάφα νιν ἔχεις , ἐλευθέρᾳ φρενὶ πεπαρεῖν , πρύτανι κύριε πολλᾶν μὲν εὐστεφάνων ἀγυιᾶν καὶ στρατοῦ . 
εἰ δέ τις ἤδη κτεάτεσσί τε καὶ περὶ τιμᾷ λέγει ἕτερόν τιν’ ἀν’ Ἑλλάδα τῶν πάροιθε γενέσθαι ὑπέρτερον , χαύνα πραπίδι παλαιμονεῖ κενεά . 
εὐανθέα δ’ ἀναβάσομαι στόλον ἀμφ’ ἀρετᾷ κελαδέων . 
νεότατι μὲν ἀρήγει θράσος δεινῶν πολέμων · ὅθεν φαμὶ καὶ σὲ τὰν ἀπείρονα δόξαν εὑρεῖν , τὰ μὲν ἐν ἱπποσόαισιν ἄνδρεσσι μαρνάμενον , τὰ δ’ ἐν πεζομάχαισι · βουλαὶ δὲ πρεσβύτεραι ἀκίνδυνον ἐμοὶ ἔπος <σὲ> 
ποτὶ πάντα λόγον ἐπαινεῖν παρέχοντι . 
χαῖρε . 
τόδε μὲν κατὰ Φοίνισσαν ἐμπολὰν μέλος ὑπὲρ πολιᾶς ἁλὸς πέμπεται · 
τὸ Καστόρειον δ’ ἐν Αἰολίδεσσι χορδαῖς ἑκὼν ἄθρησον χάριν ἑπτακτύπου φόρμιγγος ἀντόμενος . 
γένοῑ οἷος ἐσσὶ μαθών · καλός τοι πίθων παρὰ παισίν , αἰεὶ καλός . 
ὁ δὲ Ῥαδάμανθυς εὖ πέπραγεν , ὅτι φρενῶν ἔλαχε καρπὸν ἀμώμητον , οὐδ’ ἀπάταισι θυμὸν τέρπεται ἔνδοθεν · 
οἷα ψιθύρων παλάμαις ἕπετ’ αἰεὶ βροτῷ . 
ἄμαχον κακὸν ἀμφοτέροις διαβολιᾶν ὑποφάτιες , ὀργαῖς ἀτενὲς ἀλωπέκων ἴκελοι . 
κερδοῖ δὲ τί μάλα τοῦτο κερδαλέον τελέθει ; 
ἅτε γὰρ εἰνάλιον πόνον ἐχοίσας βαθὺν σκευᾶς ἑτέρας , ἀβάπτιστός εἰμι , φελλὸς ὣς ὑπὲρ ἕρκος ἅλμας . 
ἀδύνατα δ’ ἔπος ἐκβαλεῖν κραταιὸν ἐν ἀγαθοῖς δόλιον ἀστόν · ὅμως μὰν σαίνων ποτὶ πάντας , ἄταν πάγχυ διαπλέκει . 
οὔ οἱ μετέχω θράσεος · φίλον εἴη φιλεῖν · 
ποτὶ δ’ ἐχθρὸν ἅτ’ ἐχθρὸς ἐὼν λύκοιο δίκαν ὑποθεύσομαι , ἄλλ’ ἄλλοτε πατέων ὁδοῖς σκολιαῖς . 
ἐν πάντα δὲ νόμον εὐθύγλωσσος ἀνὴρ προφέρει , παρὰ τυραννίδι , χὠπόταν ὁ λάβρος στρατός , χὤταν πόλιν οἱ σοφοὶ τηρέωντι . 
χρὴ δὲ πρὸς θεὸν οὐκ ἐρίζειν , ὃς ἀνέχει τοτὲ μὲν τὰ κείνων , τότ’ αὖθ’ ἑτέροις ἔδωκεν μέγα κῦδος . 
ἀλλ’ οὐδὲ ταῦτα νόον ἰαίνει φθονερῶν · στάθμας δέ τινος ἑλκόμενοι περισσᾶς ἐνέπαξαν ἕλκος ὀδυναρὸν ἑᾷ πρόσθε καρδίᾳ , πρὶν ὅσα φροντίδι μητίονται τυχεῖν . 
φέρειν δ’ ἐλαφρῶς ἐπαυχένιον λαβόντα ζυγὸν ἀρήγει · ποτὶ κέντρον δέ τοι λακτιζέμεν τελέθει ὀλισθηρὸς οἶμος · ἁδόντα δ’ εἴη με τοῖς ἀγαθοῖς ὁμιλεῖν . 
πψτηιαν 3 
ΙΕΡΩΝΙ ΣΨΡΑΚΟΣΙῼ 
ΚΕΛΗΤΙ ἤθελον Χείρωνά κε Φιλλυρίδαν , εἰ χρεὼν τοῦθ’ ἁμετέρας ἀπὸ γλώσσας κοινὸν εὔξασθαι ἔπος , ζώειν τὸν ἀποιχόμενον , 
Οὐρανίδα γόνον εὐρυμέδοντα Κρόνου , βάσσαισί τ’ ἄρχειν Παλίου Φῆρ’ ἀγρότερον , νοῦν ἔχοντ’ ἀνδρῶν φίλον · οἷος ἐὼν θρέψεν ποτὲ τέκτονα νωδυνίας ἅμερον γυιαρκέος Ἀσκλήπιον , ἥρωα παντοδαπᾶν ἀλκτῆρα νούσων . 
τὸν μὲν εὐΐππου Φλεγύα θυγάτηρ πρὶν τελέσσαι ματροπόλῳ σὺν Ἐλειθυίᾳ , δαμεῖσα χρυσέοις τόξοισιν ὕπ’ Ἀρτέμιδος , εἰς Ἀΐδα δόμον ἐν θαλάμῳ κατέβα τέχναις Ἀπόλλωνος . 
χόλος δ’ οὐκ ἀλίθιος γίνεται παίδων Διός . 
ἁ δ’ ἀποφλαυρίξαισά νιν ἀμπλακίαισι φρενῶν , ἄλλον αἴνησεν γάμον κρύβδαν πατρός , πρόσθεν ἀκειρεκόμᾳ μιχθεῖσα Φοίβῳ , καὶ φέροισα σπέρμα θεοῦ καθαρόν . 
οὐδ’ ἔμειν’ ἐλθεῖν τράπεζαν νυμφίαν οὐδὲ παμφώνων ἰαχὰν ὑμεναίων , ἅλικες οἷα παρθένοι φιλέοισιν ἑταίρᾳ ἑσπερίαις ὑποκουρίζεσθ’ ἀοιδαῖς · ἀλλά τοι ἤρατο τῶν ἀπεόντων · οἷα καὶ πολλοὶ πάθον . 
ἔστι δὲ φῦλον ἐν ἀνθρώποισι ματαιότατον , ὅστις αἰσχύνων ἐπιχώρια παπταίνει τὰ πόρσω , μεταμώνια θηρεύων ἀκράντοις ἐλπίσιν . 
ἔσχε τοιαύταν μεγάλαν ἀυάταν καλλιπέπλου λῆμα Κορωνίδος . 
ἐλθόντος γὰρ εὐνάσθη ξένου λέκτροισιν ἀπ’ Ἀρκαδίας . 
οὐδ’ ἔλαθε σκοπόν · ἐν δ’ ἄρα μηλοδόκῳ Πυθῶνι τόσσαις ἄϊεν ναοῦ βασιλεὺς 
Λοξίας , κοινᾶνι παρ’ εὐθυτάτῳ γνώμαν πιθών , πάντα ἰσάντι νόῳ · ψευδέων δ’ οὐχ ἅπτεται · κλέπτει τέ νιν οὐ θεὸς οὐ βροτὸς ἔργοις οὔτε βουλαῖς . 
καὶ τότε γνοὺς Ἴσχυος Εἰλατίδα ξεινίαν κοίταν ἄθεμίν τε δόλον , πέμψεν κασιγνήταν μένει θύοισαν ἀμαιμακέτῳ ἐς Λακέρειαν . 
ἐπεὶ παρὰ Βοιβιάδος κρημνοῖσιν ᾤκει παρθένος . 
δαίμων δ’ ἕτερος ἐς κακὸν τρέψαις ἐδαμάσσατό νιν · καὶ γειτόνων πολλοὶ ἐπαῦρον , ἁμᾷ δ’ ἔφθαρεν , πολλὰν δ’ ὄρει πῦρ ἐξ ἑνὸς σπέρματος ἐνθορὸν ἀΐστωσεν ὕλαν . 
ἀλλ’ ἐπεὶ τείχει θέσαν ἐν ξυλίνῳ σύγγονοι κούραν , σέλας δ’ ἀμφέδραμεν λάβρον Ἁφαίστου , τότ’ ἔειπεν Ἀπόλλων · “οὐκέτι τλάσομαι ψυχᾷ γένος ἀμὸν ὀλέσσαι οἰκτροτάτῳ θανάτῳ ματρὸς βαρείᾳ σὺν πάθᾳ.” ὣς φάτο · βάματι δ’ ἐν πρώτῳ κιχὼν παῖδ’ ἐκ νεκροῦ ἅρπασε · καιομένα δ’ αὐτῷ διέφαινε πυρά · 
καί ῥά νιν Μάγνητι φέρων πόρε Κενταύρῳ διδάξαι πολυπήμονας ἀνθρώποισιν ἰᾶσθαι νόσους . 
τοὺς μὲν ὦν , ὅσσοι μόλον αὐτοφύτων ἑλκέων ξυνάονες , ἢ πολιῷ χαλκῷ μέλη τετρωμένοι ἢ χερμάδι τηλεβόλῳ , ἢ θερινῷ πυρὶ περθόμενοι δέμας ἢ χειμῶνι , λύσαις ἄλλον ἀλλοίων ἀχέων ἔξαγεν , τοὺς μὲν μαλακαῖς ἐπαοιδαῖς ἀμφέπων , τοὺς δὲ προσανέα πίνοντας , ἢ γυίοις περάπτων πάντοθεν φάρμακα , τοὺς δὲ τομαῖς ἔστασεν ὀρθούς . 
ἀλλὰ κέρδει καὶ σοφία δέδεται . 
ἔτραπεν καὶ κεῖνον ἀγάνορι μισθῷ χρυσὸς ἐν χερσὶν φανεὶς ἄνδρ’ ἐκ θανάτου κομίσαι ἤδη ἁλωκότα · χερσὶ δ’ ἄρα Κρονίων ῥίψαις δῑ ἀμφοῖν ἀμπνοὰν στέρνων κάθελεν ὠκέως , αἴθων δὲ κεραυνὸς ἐνέσκιμψεν μόρον . 
χρὴ τὰ ἐοικότα πὰρ δαιμόνων μαστευέμεν θναταῖς φρασίν , γνόντα τὸ πὰρ ποδός , οἵας εἰμὲν αἴσας . 
μή , φίλα ψυχά , βίον ἀθάνατον σπεῦδε , τὰν δ’ ἔμπρακτον ἄντλει μαχανάν . 
εἰ δὲ σώφρων ἄντρον ἔναῑ ἔτι Χείρων , καί τί οἱ φίλτρον ἐν θυμῷ μελιγάρυες ὕμνοι ἁμέτεροι τίθεν · ἰατῆρά τοί κέν νιν πίθον καί νυν ἐσλοῖσι παρασχεῖν ἀνδράσιν θερμᾶν νόσων ἤ τινα Λατοΐδα κεκλημένον ἢ πατέρος . 
καί κεν ἐν ναυσὶν μόλον Ἰονίαν τάμνων θάλασσαν 
Ἀρέθοισαν ἐπὶ κράναν παρ’ Αἰτναῖον ξένον , ὃς Συρακόσσαισι νέμει βασιλεὺς πραῢς ἀστοῖς , οὐ φθονέων ἀγαθοῖς , ξείνοις δὲ θαυμαστὸς πατήρ . 
τῷ μὲν διδύμας χάριτας , εἰ κατέβαν ὑγίειαν ἄγων χρυσέαν κῶμόν τ’ ἀέθλων Πυθίων αἴγλαν στεφάνοις . 
τοὺς ἀριστεύων Φερένικος ἕλ’ ἐν Κίρρᾳ ποτέ , ἀστέρος οὐρανίου φαμὶ τηλαυγέστερον κείνῳ φάος ἐξικόμαν κε βαθὺν πόντον περάσαις . 
ἀλλ’ ἐπεύξασθαι μὲν ἐγὼν ἐθέλω 
Ματρί , τὰν κοῦραι παρ’ ἐμὸν πρόθυρον σὺν Πανὶ μέλπονται θαμὰ σεμνὰν θεὸν ἐννύχιαι . 
εἰ δὲ λόγων συνέμεν κορυφάν , Ἱέρων , ὀρθὰν ἐπίστᾳ , μανθάνων οἶσθα προτέρων · 
“ 
ἓν παρ’ ἐσλὸν πήματα σύνδυο δαίονται βροτοῖς ἀθάνατοι.” 
τὰ μὲν ὦν οὐ δύνανται νήπιοι κόσμῳ φέρειν , ἀλλ’ ἀγαθοί , τὰ καλὰ τρέψαντες ἔξω . 
τὶν δὲ μοῖρ’ εὐδαιμονίας ἕπεται . 
λαγέταν γάρ τοι τύραννον δέρκεται , εἴ τιν’ ἀνθρώπων , ὁ μέγας πότμος . 
αἰὼν δ’ ἀσφαλὴς οὐκ ἔγεντ’ οὔτ’ Αἰακίδᾳ παρὰ Πηλεῖ οὔτε παρ’ ἀντιθέῳ Κάδμῳ · λέγονται μὰν βροτῶν ὄλβον ὑπέρτατον οἳ σχεῖν , οἵτε καὶ χρυσαμπύκων μελπομενᾶν ἐν ὄρει Μοισᾶν καὶ ἐν ἑπταπύλοις ἄϊον Θήβαις , ὁπόθ’ Ἁρμονίαν γᾶμεν βοῶπιν , ὁ δὲ Νηρέος εὐβούλου Θέτιν παῖδα κλυτάν . 
καὶ θεοὶ δαίσαντο παρ’ ἀμφοτέροις , καὶ Κρόνου παῖδας βασιλῆας ἴδον χρυσέαις ἐν ἕδραις , ἕδνα τε δέξαντο · Διὸς δὲ χάριν ἐκ προτέρων μεταμειψάμενοι καμάτων ἔστασαν ὀρθὰν καρδίαν . 
ἐν δ’ αὖτε χρόνῳ τὸν μὲν ὀξείαισι θύγατρες ἐρήμωσαν πάθαις εὐφροσύνας μέρος αἱ τρεῖς · ἀτὰρ λευκωλένῳ γε Ζεὺς πατὴρ ἤλυθεν ἐς λέχος ἱμερτὸν Θυώνᾳ . 
τοῦ δὲ παῖς , ὅνπερ μόνον ἀθανάτα τίκτεν ἐν Φθίᾳ Θέτις , ἐν πολέμῳ τόξοις ἀπὸ ψυχὰν λιπὼν ὦρσεν πυρὶ καιόμενος ἐκ Δαναῶν γόον . 
εἰ δὲ νόῳ τις ἔχει θνατῶν ἀλαθείας ὁδόν , χρὴ πρὸς μακάρων τυγχάνοντ’ εὖ πασχέμεν . 
ἄλλοτε δ’ ἀλλοῖαι πνοαὶ ὑψιπετᾶν ἀνέμων . 
ὄλβος οὐκ ἐς μακρὸν ἀνδρῶν ἔρχεται 
<σάος , πολὺς εὖτ’ ἂν ἐπιβρίσαις ἕπηται . 
σμικρὸς ἐν σμικροῖς , μέγας ἐν μεγάλοις ἔσσομαι · τὸν ἀμφέποντ’ αἰεὶ φρασὶν δαίμον’ ἀσκήσω κατ’ ἐμὰν θεραπεύων μαχανάν . 
εἰ δέ μοι πλοῦτον θεὸς ἁβρὸν ὀρέξαι , ἐλπίδ’ ἔχω κλέος εὑρέσθαι κεν ὑψηλὸν πρόσω . 
Νέστορα καὶ Λύκιον Σαρπηδόν’ , ἀνθρώπων φάτις , ἐξ ἐπέων κελαδεννῶν , τέκτονες οἷα σοφοὶ ἅρμοσαν , γιγνώσκομεν . 
ἁ δ’ ἀρετὰ κλειναῖς ἀοιδαῖς χρονία τελέθει . 
παύροις δὲ πράξασθ’ εὐμαρές . 
πψτηιαν 4 
ΑΡΚΕΣΙΛᾼ ΚΥΡΗΝΑΙῼ 
ΑΡΜΑΤΙ σάμερον μὲν χρή σε παρ’ ἀνδρὶ φίλῳ στᾶμεν , εὐΐππου βασιλῆϊ Κυράνας , ὄφρα κωμάζοντι σὺν Ἀρκεσίλᾳ , 
Μοῖσα , Λατοίδαισιν ὀφειλόμενον Πυθῶνί τ’ αὔξῃς οὖρον ὕμνων , ἔνθα ποτὲ χρυσέων Διὸς αἰητῶν πάρεδρος , οὐκ ἀποδάμου Ἀπόλλωνος τυχόντος , ἱέρεα χρῆσεν οἰκιστῆρα Βάττον καρποφόρου Λιβύας , ἱερὰν νᾶσον ὡς ἤδη λιπὼν κτίσσειεν εὐάρματον πόλιν ἐν ἀργεννόεντι μαστῷ , καὶ τὸ Μηδείας ἔπος ἀγκομίσαι ἑβδόμᾳ καὶ σὺν δεκάτᾳ γενεᾷ Θήραιον , Αἰήτα τό ποτε ζαμενὴς παῖς ἀπέπνευσ’ ἀθανάτου στόματος , δέσποινα Κόλχων . 
εἶπε δ’ οὕτως ἡμιθέοισιν Ἰάσονος αἰχματᾶο ναύταις · 
“ 
κέκλυτε , παῖδες ὑπερθύμων τε φωτῶν καὶ θεῶν · 
φαμὶ γὰρ τᾶσδ’ ἐξ ἁλιπλάκτου ποτὲ γᾶς Ἐπάφοιο κόραν ἀστέων ῥίζαν φυτεύσεσθαι μελησιμβρότων 
Διὸς ἐν Ἄμμωνος θεμέθλοις . 
ἀντὶ δελφίνων δ’ ἐλαχυπτερύγων ἵππους ἀμείψαντες θοάς , ἁνία τ’ ἀντ’ ἐρετμῶν δίφρους τε νωμάσοισιν ἀελλόποδας . 
κεῖνος ὄρνις ἐκτελευτάσει μεγαλᾶν πολίων ματρόπολιν Θήραν γενέσθαι , τόν ποτε Τριτωνίδος ἐν προχοαῖς λίμνας θεῷ ἀνέρι εἰδομένῳ γαῖαν διδόντι ξείνια πρῴραθεν Εὔφαμος καταβὰς δέξατ’ · αἴσιον δ’ ἐπί οἱ Κρονίων Ζεὺς πατὴρ ἔκλαγξε βροντάν · 
ἁνίκ’ ἄγκυραν ποτὶ χαλκόγενυν ναῒ κρημνάντων ἐπέτοσσε , θοᾶς Ἀργοῦς χαλινόν . 
δώδεκα δὲ πρότερον ἁμέρας ἐξ Ωκεανοῦ φέρομεν νώτων ὕπερ γαίας ἐρήμων εἰνάλιον δόρυ , μήδεσιν ἀνσπάσσαντες ἀμοῖς . 
τουτάκι δ’ οἰοπόλος δαίμων ἐπῆλθεν , φαιδίμαν ἀνδρὸς αἰδοίου πρόσοψιν θηκάμενος · φιλίων δ’ ἐπέων ἄρχετο , ξείνοις ἅτ’ ἐλθόντεσσιν εὐεργέται δεῖπν’ ἐπαγγέλλοντι πρῶτον . 
ἀλλὰ γὰρ νόστου πρόφασις γλυκεροῦ κώλυεν μεῖναι . 
φάτο δ’ Εὐρύπυλος Γαιαόχου παῖς ἀφθίτου Ἐννοσίδα ἔμμεναι · γίγνωσκε δ’ ἐπειγομένους · ἂν δ’ εὐθὺς ἁρπάξαις ἀρούρας δεξιτερᾷ προτυχὸν ξένιον μάστευσε δοῦναι . 
οὐδ’ ἀπίθησέ νιν , ἀλλ’ ἥρως ἐπ’ ἀκταῖσιν θορὼν χειρί οἱ χεῖρ’ ἀντερείσαις δέξατο βώλακα δαιμονίαν . 
πεύθομαι δ’ αὐτὰν κατακλυσθεῖσαν ἐκ δούρατος ἐναλίαν βᾶμεν σὺν ἅλμᾳ ἑσπέρας , ὑγρῷ πελάγει σπομέναν . 
ἦ μάν νιν ὤτρυνον θαμὰ λυσιπόνοις θεραπόντεσσιν φυλάξαι · τῶν δ’ ἐλάθοντο φρένες · 
καί νυν ἐν τᾷδ’ ἄφθιτον νάσῳ κέχυται Λιβύας εὐρυχόρου σπέρμα πρὶν ὥρας · εἰ γὰρ οἴκοι νιν βάλε πὰρ χθόνιον 
Ἄιδα στόμα , Ταίναρον εἰς ἱερὰν Εὔφαμος ἐλθών , υἱὸς ἱππάρχου Ποσειδάωνος ἄναξ , τόν ποτ’ Εὐρώπα Τιτυοῦ θυγάτηρ τίκτε Καφισοῦ παρ’ ὄχθαις · 
τετράτων παίδων κ’ ἐπιγινομένων αἷμά οἱ κείναν λάβε σὺν Δαναοῖς εὐρεῖαν ἄπειρον . 
τότε γὰρ μεγάλας ἐξανίστανται Λακεδαίμονος Ἀργείου τε κόλπου καὶ Μυκηνᾶν . 
νῦν γε μὲν ἀλλοδαπᾶν κριτὸν εὑρήσει γυναικῶν ἐν λέχεσιν γένος , οἵ κεν τάνδε σὺν τιμᾷ θεῶν νᾶσον ἐλθόντες τέκωνται φῶτα κελαινεφέων πεδίων δεσπόταν · τὸν μὲν πολυχρύσῳ ποτ’ ἐν δώματι 
Φοῖβος ἀμνάσει θέμισσιν 
Πύθιον ναὸν καταβάντα χρόνῳ ὑστέρῳ , νάεσσι πολεῖς ἀγαγὲν Νείλοιο πρὸς πῖον τέμενος Κρονίδα.” ἦ ῥα Μηδείας ἐπέων στίχες . 
ἔπταξαν δ’ ἀκίνητοι σιωπᾷ ἥρωες ἀντίθεοι πυκινὰν μῆτιν κλύοντες . 
ὦ μάκαρ υἱὲ Πολυμνάστου , σὲ δ’ ἐν τούτῳ λόγῳ χρησμὸς ὤρθωσεν μελίσσας Δελφίδος αὐτομάτῳ κελάδῳ · 
ἅ σε χαίρειν ἐς τρὶς αὐδάσαισα πεπρωμένον βασιλέ’ ἄμφανεν Κυράνᾳ , δυσθρόου φωνᾶς ἀνακρινόμενον ποινὰ τίς ἔσται πρὸς θεῶν . 
ἦ μάλα δὴ μετὰ καὶ νῦν , ὥστε φοινικανθέμου ἦρος ἀκμᾷ , παισὶ τούτοις ὄγδοον θάλλει μέρος Ἀρκεσίλας · 
τῷ μὲν Ἀπόλλων ἅ τε Πυθὼ κῦδος ἐξ ἀμφικτιόνων ἔπορεν ἱπποδρομίας . 
ἀπὸ δ’ αὐτὸν ἐγὼ Μοίσαισι δώσω καὶ τὸ πάγχρυσον νάκος κριοῦ · μετὰ γὰρ κεῖνο πλευσάντων Μινυᾶν , θεόπομποί σφισιν τιμαὶ φύτευθεν . 
τίς γὰρ ἀρχὰ δέξατο ναυτιλίας ; 
τίς δὲ κίνδυνος κρατεροῖς ἀδάμαντος δῆσεν ἅλοις ; 
θέσφατον ἦν Πελίαν ἐξ ἀγαυῶν Αἰολιδᾶν θανέμεν χείρεσσιν ἢ βουλαῖς ἀκάμπτοις . 
ἦλθε δέ οἱ κρυόεν πυκινῷ μάντευμα θυμῷ , πὰρ μέσον ὀμφαλὸν εὐδένδροιο ῥηθὲν ματέρος · 
τὸν μονοκρήπιδα πάντως ἐν φυλακᾷ σχεθέμεν μεγάλᾳ , εὖτ’ ἂν αἰπεινῶν ἀπὸ σταθμῶν ἐς εὐδείελον χθόνα μόλῃ κλειτᾶς Ἰωλκοῦ , ξεῖνος αἴτ’ ὦν ἀστός . 
ὁ δ’ ἆρα χρόνῳ ἵκετ’ αἰχμαῖσιν διδύμαισιν ἀνὴρ ἔκπαγλος · ἐσθὰς δ’ ἀμφοτέρα νιν ἔχεν , ἅ τε Μαγνήτων ἐπιχώριος ἁρμόζοισα θαητοῖσι γυίοις , ἀμφὶ δὲ παρδαλέᾳ στέγετο φρίσσοντας ὄμβρους · 
οὐδὲ κομᾶν πλόκαμοι κερθέντες ᾤχοντ’ ἀγλαοί , ἀλλ’ ἅπαν νῶτον καταίθυσσον . 
τάχα δ’ εὐθὺς ἰὼν σφετέρας ἐστάθη γνώμας ἀταρμύκτοιο πειρώμενος ἐν ἀγορᾷ πλήθοντος ὄχλου . 
τὸν μὲν οὐ γίγνωσκον · ὀπιζομένων δ’ ἔμπας τις εἶπεν καὶ τόδε · 
“ 
οὔτι που οὗτος Ἀπόλλων , οὐδὲ μὰν χαλκάρματός ἐστι πόσις 
Ἀφροδίτας · ἐν δὲ Νάξῳ φαντὶ θανεῖν λιπαρᾷ 
Ἰφιμεδείας παῖδας , Ὦτον καὶ σέ , τολμάεις Ἐφιάλτα ἄναξ . 
καὶ μὰν Τιτυὸν βέλος Ἀρτέμιδος θήρευσε κραιπνόν ἐξ ἀνικάτου φαρέτρας ὀρνύμενον , ὄφρα τις τᾶν ἐν δυνατῷ φιλοτάτων ἐπιψαύειν ἔραται.” τοὶ μὲν ἀλλάλοισιν ἀμειβόμενοι γάρυον τοιαῦτ’ · ἀνὰ δ’ ἡμιόνοις ξεστᾷ τ’ ἀπήνᾳ προτροπάδαν Πελίας ἵκετο σπεύδων · τάφε δ’ αὐτίκα παπτάναις ἀρίγνωτον πέδιλον δεξιτερῷ μόνον ἀμφὶ ποδί . 
κλέπτων δὲ θυμῷ δεῖμα προσέννεπε · “ποίαν γαῖαν , ὦ ξεῖν’ , εὔχεαι πατρίδ’ ἔμμεν ; 
καὶ τίς ἀνθρώπων σε χαμαιγενέων πολιᾶς ἐξανῆκεν γαστρός ; 
ἐχθίστοισι μὴ ψεύδεσιν καταμιάναις εἰπὲ γένναν.” τὸν δὲ θαρσήσαις ἀγανοῖσι λόγοις ὧδ’ ἀμείφθη · “φαμὶ διδασκαλίαν Χείρωνος οἴσειν . 
ἀντρόθε γὰρ νέομαι πὰρ Χαρικλοῦς καὶ Φιλύρας , ἵνα Κενταύρου με κοῦραι θρέψαν ἁγναί . 
εἴκοσι δ’ ἐκτελέσαις ἐνιαυτοὺς οὔτε ἔργον οὔτ’ ἔπος ἐντράπελον κείνοισιν εἰπὼν ἱκόμαν οἴκαδ’ , ἀρχαίαν κομίζων πατρὸς ἐμοῦ βασιλευομέναν οὐ κατ’ αἶσαν , τάν ποτε Ζεὺς ὤπασεν λαγέτᾳ 
Αἰόλῳ καὶ παισί , τιμάν . 
πεύθομαι γάρ νιν Πελίαν ἄθεμιν λευκαῖς πιθήσαντα φρασὶν ἁμετέρων ἀποσυλᾶσαι βιαίως ἀρχεδικᾶν τοκέων · 
τοί μ’ , ἐπεὶ πάμπρωτον εἶδον φέγγος , ὑπερφιάλου ἁγεμόνος δείσαντες ὕβριν , κᾶδος ὡσείτε φθιμένου δνοφερὸν ἐν δώμασι θηκάμενοι , μίγα κωκυτῷ γυναικῶν κρύβδα πέμπον σπαργάνοις ἐν πορφυρέοις , νυκτὶ κοινάσαντες ὁδόν , Κρονίδᾳ δὲ τράφεν Χείρωνι δῶκαν . 
ἀλλὰ τούτων μὲν κεφάλαια λόγων ἴστε . 
λευκίππων δὲ δόμους πατέρων , κεδνοὶ πολῖται , φράσσατέ μοι σαφέως · 
Αἴσονος γὰρ παῖς ἐπιχώριος οὐ ξείναν ἱκάνω γαῖαν ἄλλων . 
Φὴρ δέ με θεῖος Ἰάσονα κικλήσκων προσηύδα.” ὣς φάτο . 
τὸν μὲν ἐσελθόντ’ ἔγνον ὀφθαλμοὶ πατρός . 
ἐκ δ’ ἄρ’ αὐτοῦ πομφόλυξαν δάκρυα γηραλέων γλεφάρων , ἃν περὶ ψυχὰν ἐπεὶ γάθησεν ἐξαίρετον γόνον ἰδὼν κάλλιστον ἀνδρῶν . 
καὶ κασίγνητοί σφισιν ἀμφότεροι ἤλυθον κείνου γε κατὰ κλέος · ἐγγὺς μὲν Φέρης κράναν Υπερῇδα λιπών , ἐκ δὲ Μεσσάνας Ἀμυθάν · ταχέως δ’ Ἄδματος ἷκεν καὶ Μέλαμπος , εὐμενέοντες ἀνεψιόν . 
ἐν δαιτὸς δὲ μοίρᾳ μειλιχίοισι λόγοις αὐτοὺς Ἰάσων δέγμενος , ξείνῑ ἁρμόζοντα τεύχων , πᾶσαν ἐυφροσύναν τάνυεν , ἀθρόαις πέντε δραπὼν νύκτεσσιν ἔν θ’ ἁμέραις ἱερὸν εὐζοίας ἄωτον . 
ἀλλ’ ἐν ἕκτᾳ πάντα , λόγον θέμενος σπουδαῖον , ἐξ ἀρχᾶς ἀνὴρ συγγενέσιν παρεκοινᾶθ’ · οἱ δ’ ἐπέσποντ’ · αἶψα δ’ ἀπὸ κλισιᾶν ὦρτο σὺν κείνοισι . 
καί ῥ’ ἦλθον Πελία μέγαρον · 
ἐσσύμενοι δ’ εἴσω κατέσταν . 
τῶν δ’ ἀκούσαις αὐτὸς ὑπαντίασεν 
Τυροῦς ἐρασιπλοκάμου γενεά · πραῢν δ’ Ἰάσων μαλθακᾷ φωνᾷ ποτιστάζων ὄαρον βάλλετο κρηπῖδα σοφῶν ἐπέων · “παῖ Ποσειδᾶνος Πετραίου , ἐντὶ μὲν θνατῶν φρένες ὠκύτεραι κέρδος αἰνῆσαι πρὸ δίκας δόλιον , τραχεῖαν ἑρπόντων πρὸς ἔπιβδαν ὅμως · 
ἀλλ’ ἐμὲ χρὴ καὶ σὲ θεμισσαμένους ὀργὰς ὑφαίνειν λοιπὸν ὄλβον . 
εἰδότι τοι ἐρέω · μία βοῦς Κρηθεῖ τε μάτηρ καὶ θρασυμήδεϊ Σαλμωνεῖ · τρίταισιν δ’ ἐν γοναῖς ἄμμες αὖ κείνων φυτευθέντες σθένος ἀελίου χρύσεον λεύσσομεν . 
Μοῖραι δ’ ἀφίσταντ’ , εἴ τις ἔχθρα πέλει ὁμογόνοις , αἰδῶ καλύψαι . 
οὐ πρέπει νῷν χαλκοτόροις ξίφεσιν οὐδ’ ἀκόντεσσιν μεγάλαν προγόνων τιμὰν δάσασθαι . 
μῆλά τε γάρ τοι ἐγὼ καὶ βοῶν ξανθὰς ἀγέλας ἀφίημ’ ἀγρούς τε πάντας , τοὺς ἀπούραις ἁμετέρων τοκέων νέμεαι , πλοῦτον πιαίνων · 
κοὔ με πονεῖ τεὸν οἶκον ταῦτα πορσύνοντ’ ἄγαν · 
ἀλλὰ καὶ σκᾶπτον μόναρχον καὶ θρόνος , ᾧ ποτε Κρηθεΐδας ἐγκαθίζων ἱππόταις εὔθυνε λαοῖς δίκας , τὰ μὲν ἄνευ ξυνᾶς ἀνίας λῦσον ἄμμιν , μή τι νεώτερον ἐξ αὐτῶν ἀναστάῃ κακόν.” ὣς ἄρ’ ἔειπεν . 
ἀκᾷ δ’ ἀνταγόρευσεν καὶ Πελίας · “ἔσομαι τοῖος · ἀλλ’ ἤδη με γηραιὸν μέρος ἁλικίας ἀμφιπολεῖ · σὸν δ’ ἄνθος ἥβας ἄρτι κυμαίνει · δύνασαι δ’ ἀφελεῖν μᾶνιν χθονίων . 
κέλεται γὰρ ἑὰν ψυχὰν κομίξαι 
Φρίξος ἐλθόντας πρὸς Αἰήτα θαλάμους , δέρμα τε κριοῦ βαθύμαλλον ἄγειν , τῷ ποτ’ ἐκ πόντου σαώθη ἔκ τε ματρυιᾶς ἀθέων βελέων . 
ταῦτά μοι θαυμαστὸς ὄνειρος ἰὼν φωνεῖ . 
μεμάντευμαι δ’ ἐπὶ Κασταλίᾳ , εἰ μετάλλατόν τι . 
καὶ ὡς τάχος ὀτρύνει με τεύχειν ναὶ πομπάν . 
τοῦτον ἄεθλον ἑκὼν τέλεσον · καί τοι μοναρχεῖν καὶ βασιλευέμεν ὄμνυμι προήσειν . 
καρτερὸς ὅρκος ἄμμιν μάρτυς ἔστω Ζεὺς ὁ γενέθλιος ἀμφοτέροις.” σύνθεσιν ταύταν ἐπαινήσαντες οἱ μὲν κρίθεν · 
ἀτὰρ Ἰάσων αὐτὸς ἤδη ὤρνυεν κάρυκας ἐόντα πλόον φαινέμεν παντᾷ . 
τάχα δὲ Κρονίδαο Ζηνὸς υἱοὶ τρεῖς ἀκαμαντομάχαι ἦλθον Ἀλκμήνας θ’ ἑλικοβλεφάρου Λήδας τε , δοιοὶ δ’ ὑψιχαῖται ἀνέρες , Ἐννοσίδα γένος , αἰδεσθέντες ἀλκάν , ἔκ τε Πύλου καὶ ἀπ’ ἄκρας Ταινάρου · τῶν μὲν κλέος ἐσλὸν Εὐφάμου τ’ ἐκράνθη σόν τε , Περικλύμεν’ εὐρυβία . 
ἐξ Ἀπόλλωνος δὲ φορμικτὰς ἀοιδᾶν πατὴρ ἔμολεν , εὐαίνητος , Ὀρφεύς . 
πέμπε δ’ Ἑρμᾶς χρυσόραπις διδύμους υἱοὺς ἐπ’ ἄτρυτον πόνον , τὸν μὲν Ἐχίονα , κεχλάδοντας ἥβᾳ , τὸν δ’ Ἔρυτον . 
ταχέες ἀμφὶ Παγγαίου θεμέθλοις ναιετάοντες ἔβαν · 
καὶ γὰρ ἑκὼν θυμῷ γελανεῖ θᾶσσον ἔντυνεν βασιλεὺς ἀνέμων 
Ζήταν Κάλαΐν τε πατὴρ Βορέας , ἄνδρας πτεροῖσιν νῶτα πεφρίκοντας ἄμφω πορφυρέοις . 
τὸν δὲ παμπειθῆ γλυκὺν ἡμιθέοισιν πόθον ἔνδαιεν Ἥρα ναὸς Ἀργοῦς , μή τινα λειπόμενον τὰν ἀκίνδυνον παρὰ ματρὶ μένειν αἰῶνα πέσσοντ’ , ἀλλ’ ἐπὶ καὶ θανάτῳ φάρμακον κάλλιστον ἑᾶς ἀρετᾶς ἅλιξιν εὑρέσθαι σὺν ἄλλοις . 
ἐς δ’ Ἰαωλκὸν ἐπεὶ κατέβα ναυτᾶν ἄωτος , λέξατο πάντας ἐπαινήσαις Ἰάσων . 
καί ῥά οἱ μάντις ὀρνίχεσσι καὶ κλάροισι θεοπροπέων ἱεροῖς 
Μόψος ἄμβασε στρατὸν πρόφρων . 
ἐπεὶ δ’ ἐμβόλου κρέμασαν ἀγκύρας ὕπερθεν , χρυσέαν χείρεσσι λαβὼν φιάλαν ἀρχὸς ἐν πρύμνᾳ πατέρ’ Οὐρανιδᾶν ἐγχεικέραυνον Ζῆνα , καὶ ὠκυπόρους κυμάτων ῥιπὰς ἀνέμων τ’ ἐκάλει , νύκτας τε καὶ πόντου κελεύθους ἄματά τ’ εὔφρονα καὶ φιλίαν νόστοιο μοῖραν · 
ἐκ νεφέων δέ οἱ ἀντάϋσε βροντᾶς αἴσιον φθέγμα · λαμπραὶ δ’ ἦλθον ἀκτῖνες στεροπᾶς ἀπορηγνύμεναι · 
ἀμπνοὰν δ’ ἥρωες ἔστασαν θεοῦ σάμασιν πιθόμενοι · κάρυξε δ’ αὐτοῖς ἐμβαλεῖν κώπαισι τερασκόπος ἁδείας ἐνίπτων ἐλπίδας · 
εἰρεσία δ’ ὑπεχώρησεν ταχειᾶν ἐκ παλαμᾶν ἄκορος . 
σὺν Νότου δ’ αὔραις ἐπ’ Ἀξείνου στόμα πεμπόμενοι ἤλυθον · ἔνθ’ ἁγνὸν Ποσειδάωνος ἕσσαντ’ εἰναλίου τέμενος , φοίνισσα δὲ Θρηϊκίων ἀγέλα ταύρων ὑπᾶρχεν καὶ νεόκτιστον λίθων βωμοῖο θέναρ . 
ἐς δὲ κίνδυνον βαθὺν ἱέμενοι δεσπόταν λίσσοντο ναῶν , συνδρόμων κινηθμὸν ἀμαιμάκετον ἐκφυγεῖν πετρᾶν . 
δίδυμαι γὰρ ἔσαν ζωαί , κυλινδέσκοντό τε κραιπνότεραι ἢ βαρυγδούπων ἀνέμων στίχες · ἀλλ’ ἤδη τελευτὰν κεῖνος αὐταῖς ἡμιθέων πλόος ἄγαγεν . 
ἐς Φᾶσιν δ’ ἔπειτεν ἤλυθον · ἔνθα κελαινώπεσσι Κόλχοισιν βίαν μῖξαν Αἰήτᾳ παρ’ αὐτῷ . 
πότνια δ’ ὀξυτάτων βελέων ποικίλαν ἴϋγγα τετράκναμον Οὐλυμπόθεν ἐν ἀλύτῳ ζεύξαισα κύκλῳ μαινάδ’ ὄρνιν Κυπρογένεια φέρεν πρῶτον ἀνθρώποισι , λιτάς τ’ ἐπαοιδὰς ἐκδιδάσκησεν σοφὸν Αἰσονίδαν · 
ὄφρα Μηδείας τοκέων ἀφέλοιτ’ αἰδῶ , ποθεινὰ δ’ Ἑλλὰς αὐτὰν ἐν φρασὶ καιομέναν δονέοι μάστιγι Πειθοῦς . 
καὶ τάχα πείρατ’ ἀέθλων δείκνυεν πατρωΐων · 
σὺν δ’ ἐλαίῳ φαρμακώσαισ’ ἀντίτομα στερεᾶν ὀδυνᾶν δῶκε χρίεσθαι . 
καταίνησαν τε κοινὸν γάμον γλυκὺν ἐν ἀλλάλοισι μῖξαι . 
ἀλλ’ ὅτ’ Αἰήτας ἀδαμάντινον ἐν μέσσοις ἄροτρον σκίμψατο καὶ βόας , οἳ φλόγ’ ἀπὸ ξανθᾶν γενύων πνέον καιομένοιο πυρός , χαλκέαις δ’ ὁπλαῖς ἀράσσεσκον χθόν’ ἀμειβόμενοι , τοὺς ἀγαγὼν ζεύγλᾳ πέλασσεν μοῦνος . 
ὀρθὰς δ’ αὔλακας ἐντανύσαις ἤλαυν’ , ἀνὰ βωλακίας δ’ ὀρόγυιαν σχίζε νῶτον γᾶς . 
ἔειπεν δ’ ὧδε · “τοῦτ’ ἔργον βασιλεύς , ὅστις ἄρχει ναός , ἐμοὶ τελέσαις ἄφθιτον στρωμνὰν ἀγέσθω , κῶας αἰγλᾶεν χρυσέῳ θυσάνῳ.” ὣς ἄρ’ αὐδάσαντος ἀπὸ κροκόεν ῥίψαις Ἰάσων εἷμα θεῷ πίσυνος εἴχετ’ ἔργου · πῦρ δέ νιν οὐκ ἐόλει παμφαρμάκου ξείνας ἐφετμαῖς . 
σπασσάμενος δ’ ἄροτρον , βοέους δήσαις ἀνάγκας ἔντεσιν αὐχένας ἐμβάλλων τ’ ἐριπλεύρῳ φυᾷ κέντρον αἰανὲς βιατὰς ἐξεπόνησ’ ἐπιτακτὸν ἀνὴρ μέτρον . 
ἴϋξεν δ’ ἀφωνήτῳ περ ἔμπας ἄχει δύνασιν Αἰήτας ἀγασθείς . 
πρὸς δ’ ἑταῖροι καρτερὸν ἄνδρα φίλας ὤρεγον χεῖρας , στεφάνοισί τέ νιν ποίας ἔρεπτον , μειλιχίοις τε λόγοις ἀγαπάζοντ’ . 
αὐτίκα δ’ Ἀελίου θαυμαστὸς υἱὸς δέρμα λαμπρὸν ἔννεπεν , ἔνθα νιν ἐκτάνυσαν Φρίξου μάχαιραι · 
ἤλπετο δ’ οὐκέτι οἱ κεῖνόν γε πράξεσθαι πόνον . 
κεῖτο γὰρ λόχμᾳ , δράκοντος δ’ εἴχετο λαβροτατᾶν γενύων , ὃς πάχει μάκει τε πεντηκόντορον ναῦν κράτει , τέλεσαν ἃν πλαγαὶ σιδάρου . 
μακρά μοι νεῖσθαι κατ’ ἀμαξιτόν · ὥρα γὰρ συνάπτει · καί τινα οἶμον ἴσαμι βραχύν · πολλοῖσι δ’ ἅγημαι σοφίας ἑτέροις . 
κτεῖνε μὲν γλαυκῶπα τέχναις ποικιλόνωτον ὄφιν , ὦ Ἀρκεσίλα , κλέψεν τε Μήδειαν σὺν αὐτᾷ , τὰν Πελίαο φόνον · 
ἔν τ’ Ὠκεανοῦ πελάγεσσι μίγεν πόντῳ τ’ ἐρυθρῷ 
Λαμνιᾶν τ’ ἔθνει γυναικῶν ἀνδροφόνων · 
ἔνθα καὶ γυίων ἀέθλοις ἐπέδειξαν κρίσιν ἐσθᾶτος ἀμφίς , καὶ συνεύνασθεν . 
καὶ ἐν ἀλλοδαπαῖς σπέρμ’ ἀρούραις τουτάκις ὑμετέρας ἀκτῖνος ὄλβου δέξατο μοιρίδιον ἆμαρ ἢ νύκτες . 
τόθι γὰρ γένος Εὐφάμου φυτευθὲν λοιπὸν αἰεὶ τέλλετο · καὶ Λακεδαιμονίων μιχθέντες ἀνδρῶν ἤθεσι τάν ποτε Καλλίσταν ἀπῴκησαν χρόνῳ νᾶσον · ἔνθεν δ’ ὔμμι Λατοίδας ἔπορεν Λιβύας πεδίον σὺν θεῶν τιμαῖς ὀφέλλειν , ἄστυ χρυσοθρόνου διανέμειν θεῖον Κυράνας ὀρθόβουλον μῆτιν ἐφευρομένοις . 
γνῶθι νῦν τὰν Οἰδιπόδα σοφίαν . 
εἰ γάρ τις ὄζους ὀξυτόμῳ πελέκει ἐξερείψειεν μεγάλας δρυός , αἰσχύνοι δέ οἱ θαητὸν εἶδος · 
καὶ φθινόκαρπος ἐοῖσα διδοῖ ψᾶφον περ’ αὐτᾶς , εἴ ποτε χειμέριον πῦρ ἐξίκηται λοίσθιον · 
ἢ σὺν ὀρθαῖς κιόνεσσιν δεσποσύναισιν ἐρειδομένα μόχθον ἄλλοις ἀμφέπει δύστανον ἐν τείχεσιν , ἑὸν ἐρημώσαισα χῶρον . 
ἐσσὶ δ’ ἰατὴρ ἐπικαιρότατος , Παιάν τέ σοι τιμᾷ φάος · 
χρὴ μαλακὰν χέρα προσβάλλοντα τρώμαν ἕλκεος ἀμφιπολεῖν . 
ῥᾴδιον μὲν γὰρ πόλιν σεῖσαι καὶ ἀφαυροτέροις · 
ἀλλ’ ἐπὶ χώρας αὖτις ἕσσαι δυσπαλὲς δὴ γίγνεται , ἐξαπίνας εἰ μὴ θεὸς ἁγεμόνεσσι κυβερνατὴρ γένηται . 
τὶν δὲ τούτων ἐξυφαίνονται χάριτες . 
τλᾶθι τᾶς εὐδαίμονος ἀμφὶ Κυράνας θέμεν σπουδὰν ἅπασαν . 
τῶν δ’ Ὁμήρου καὶ τόδε συνθέμενος ῥῆμα πόρσυν’ · ἄγγελον ἐσλὸν ἔφα τιμὰν μεγίσταν πράγματι παντὶ φέρειν · 
αὔξεται καὶ Μοῖσα δῑ ἀγγελίας ὀρθᾶς . 
ἐπέγνω μὲν Κυράνα καὶ τὸ κλεεννότατον μέγαρον Βάττου δικαιᾶν 
Δαμοφίλου πραπίδων . 
κεῖνος γὰρ ἐν παισὶν νέος , ἐν δὲ βουλαῖς πρέσβυς ἐγκύρσαις ἑκατονταετεῖ βιοτᾷ , ὀρφανίζει μὲν κακὰν γλῶσσαν φαεννᾶς ὀπός , ἔμαθε δ’ ὑβρίζοντα μισεῖν , οὐκ ἐρίζων ἀντία τοῖς ἀγαθοῖς , οὐδὲ μακύνων τέλος οὐδέν . 
ὁ γὰρ καιρὸς πρὸς ἀνθρώπων βραχὺ μέτρον ἔχει . 
εὖ νιν ἔγνωκεν · θεράπων δέ οἱ , οὐ δράστας ὀπαδεῖ . 
φαντὶ δ’ ἔμμεν τοῦτ’ ἀνιαρότατον , καλὰ γιγνώσκοντ’ ἀνάγκᾳ ἐκτὸς ἔχειν πόδα . 
καὶ μὰν κεῖνος Ἄτλας οὐρανῷ προσπαλαίει νῦν γε πατρῴας ἀπὸ γᾶς ἀπό τε κτεάνων · 
λῦσε δὲ Ζεὺς ἄφθιτος Τιτᾶνας . 
ἐν δὲ χρόνῳ μεταβολαὶ λήξαντος οὔρου ἱστίων . 
ἀλλ’ εὔχεται οὐλομέναν νοῦσον διαντλήσαις ποτὲ οἶκον ἰδεῖν , ἐπ’ Ἀπόλλωνός τε κράνᾳ συμποσίας ἐφέπων θυμὸν ἐκδόσθαι πρὸς ἥβαν πολλάκις , ἔν τε σοφοῖς δαιδαλέαν φόρμιγγα βαστάζων πολίταις ἡσυχίᾳ θιγέμεν , μήτ’ ὦν τινι πῆμα πορών , ἀπαθὴς δ’ αὐτὸς πρὸς ἀστῶν . 
καί κε μυθήσαιθ’ ὁποίαν , Ἀρκεσίλα , εὗρε παγὰν ἀμβροσίων ἐπέων , πρόσφατον Θήβᾳ ξενωθείς . 
πψτηιαν 5 
ΑΡΚΕΣΙΛᾼ ΚΥΡΗΝΑΙῼ 
ΑΡΜΑΤΙ ὁ πλοῦτος εὐρυσθενής , ὅταν τις ἀρετᾷ κεκραμένον καθαρᾷ βροτήσιος ἀνὴρ πότμου παραδόντος , αὐτὸν ἀνάγῃ πολύφιλον ἑπέταν . 
ὦ θεόμορ’ Ἀρκεσίλα , σύ τοί νιν κλυτᾶς αἰῶνος ἀκρᾶν βαθμίδων ἄπο σὺν εὐδοξίᾳ μετανίσεαι ἕκατι χρυσαρμάτου Κάστορος · 
εὐδίαν ὃς μετὰ χειμέριον ὄμβρον τεὰν καταιθύσσει μάκαιραν ἑστίαν . 
σοφοὶ δέ τοι κάλλιον φέροντι καὶ τὰν θεόσδοτον δύναμιν . 
σὲ δ’ ἐρχόμενον ἐν δίκᾳ πολὺς ὄλβος ἀμφινέμεται · 
τὸ μέν , ὅτι βασιλεὺς ἐσσὶ μεγαλᾶν πολίων , ἔχει συγγενὴς ὀφθαλμὸς αἰδοιότατον γέρας τεᾷ τοῦτο μιγνύμενον φρενί · 
μάκαρ δὲ καὶ νῦν , κλεεννᾶς ὅτι εὖχος ἤδη παρὰ Πυθιάδος ἵπποις ἑλὼν δέδεξαι τόνδε κῶμον ἀνέρων , 
Ἀπολλώνιον ἄθυρμα . 
τῷ σε μὴ λαθέτω 
Κυράνας γλυκὺν ἀμφὶ κᾶπον Ἀφροδίτας ἀειδόμενον , παντὶ μὲν θεὸν αἴτιον ὑπερτιθέμεν · 
φιλεῖν δὲ Κάρρωτον ἔξοχ’ ἑταίρων · 
ὃς οὐ τὰν Ἐπιμαθέος ἄγων ὀψινόου θυγατέρα Πρόφασιν , Βαττιδᾶν ἀφίκετο δόμους θεμισκρεόντων · 
ἀλλ’ ἀρισθάρματον ὕδατι Κασταλίας ξενωθεὶς γέρας ἀμφέβαλε τεαῖσιν κόμαις , ἀκηράτοις ἁνίαις ποδαρκέων δωδεκάδρομον τέμενος . 
κατέκλασε γὰρ ἐντέων σθένος οὐδέν · ἀλλὰ κρέμαται , ὁπόσα χεριαρᾶν τεκτόνων δαίδαλ’ ἄγων 
Κρισαῖον λόφον ἄμειψεν ἐν κοιλόπεδον νάπος θεοῦ · τό σφ’ ἔχει κυπαρίσσινον μέλαθρον ἀμφ’ ἀνδριάντι σχεδόν , 
Κρῆτες ὃν τοξοφόροι τέγεϊ Παρνασσίῳ καθέσσαντο μονόδροπον φυτόν . 
ἑκόντι τοίνυν πρέπει νόῳ τὸν εὐεργέταν ὑπαντιάσαι . 
Ἀλεξιβιάδα , σὲ δ’ ἠΰκομοι φλέγοντι Χάριτες . 
μακάριος , ὃς ἔχεις καὶ πεδὰ μέγαν κάματον λόγων φερτάτων μναμήϊ’ · ἐν τεσσαράκοντα γὰρ πετόντεσσιν ἁνιόχοις ὅλον δίφρον κομίξαις ἀταρβεῖ φρενί , ἦλθες ἤδη Λιβύας πεδίον ἐξ ἀγλαῶν ἀέθλων καὶ πατρωΐαν πόλιν . 
πόνων δ’ οὔ τις ἀπόκλαρός ἐστιν οὔτ’ ἔσεται · 
ὁ Βάττου δ’ ἕπεται παλαιὸς ὄλβος ἔμπαν τὰ καὶ τὰ νέμων , πύργος ἄστεος ὄμμα τε φαεννότατον ξένοισι . 
κεῖνόν γε καὶ βαρύκομποι λέοντες περὶ δείματι φύγον , γλῶσσαν ἐπεί σφιν ἀπένεικεν ὑπερποντίαν · 
ὁ δ’ ἀρχαγέτας ἔδωκ’ Ἀπόλλων θῆρας αἰνῷ φόβῳ , ὄφρα μὴ ταμίᾳ Κυράνας ἀτελὴς γένοιτο μαντεύμασιν . 
ὃ καὶ βαρειᾶν νόσων ἀκέσματ’ ἄνδρεσσι καὶ γυναιξὶ νέμει , πόρεν τε κίθαριν , δίδωσί τε Μοῖσαν οἷς ἂν ἐθέλῃ , ἀπόλεμον ἀγαγὼν ἐς πραπίδας εὐνομίαν , μυχόν τ’ ἀμφέπει μαντήϊον · τῷ [καὶ] 
Λακεδαίμονι ἐν Ἄργει τε καὶ ζαθέᾳ Πύλῳ ἔνασσεν ἀλκάεντας Ἡρακλέος ἐκγόνους Αἰγιμιοῦ τε . 
τὸ δ’ ἐμὸν γαρύειν ἀπὸ Σπάρτας ἐπήρατον κλέος · 
ὅθεν γεγενναμένοι ἵκοντο Θήρανδε φῶτες Αἰγεΐδαι , ἐμοὶ πατέρες , οὐ θεῶν ἄτερ , ἀλλὰ μοῖρά τις ἄγεν · 
πολύθυτον ἔρανον ἔνθεν ἀναδεξάμενοι , 
Ἄπολλον , τεᾷ , 
Καρνήϊ’ , ἐν δαιτὶ σεβίζομεν 
Κυράνας ἀγακτιμέναν πόλιν · 
ἔχοντι τὰν χαλκοχάρμαι ξένοι 
Τρῶες Ἀντανορίδαι . 
σὺν Ἑλένᾳ γὰρ μόλον , καπνωθεῖσαν πάτραν ἐπεὶ ἴδον ἐν Ἄρει . 
τὸ δ’ ἐλάσιππον ἔθνος ἐνδυκέως δέκονται θυσίαισιν ἄνδρες οἰχνέοντές σφε δωροφόροι , τοὺς Ἀριστοτέλης ἄγαγε , ναυσὶ θοαῖς ἁλὸς βαθεῖαν κέλευθον ἀνοίγων . 
κτίσεν δ’ ἄλσεα μείζονα θεῶν , εὐθύτομόν τε κατέθηκεν Ἀπολλωνίαις ἀλεξιμβρότοις πεδιάδα πομπαῖς ἔμμεν ἱππόκροτον σκυρωτὰν ὁδόν , ἔνθα πρυμνοῖς ἀγορᾶς ἔπι δίχα κεῖται θανών . 
μάκαρ μὲν ἀνδρῶν μέτα ἔναιεν , ἥρως δ’ ἔπειτα λαοσεβής . 
ἄτερθε δὲ πρὸ δωμάτων ἕτεροι λαχόντες Ἀΐδαν βασιλέες ἱεροὶ ἐντί , μεγάλαν δ’ ἀρετὰν δρόσῳ μαλθακᾷ ῥανθεῖσαν κώμων ὑπὸ χεύμασιν , ἀκούοντί που χθονίᾳ φρενί , σφὸν ὄλβον υἱῷ τε κοινὰν χάριν ἔνδικόν τ’ Ἀρκεσίλᾳ . 
τὸν ἐν ἀοιδᾷ νέων πρέπει χρυσάορα Φοῖβον ἀπύειν , ἔχοντα Πυθωνόθεν τὸ καλλίνικον λυτήριον δαπανᾶν μέλος χαρίεν . 
ἄνδρα κεῖνον ἐπαινέοντι συνετοί . 
λεγόμενον ἐρέω · 
κρέσσονα μὲν ἁλικίας νόον φέρβεται γλῶσσάν τε · θάρσος δὲ τανύπτερος ἐν ὄρνιξιν αἰετὸς ἔπλετο · 
ἀγωνίας δ’ , ἕρκος οἷον , σθένος · 
ἔν τε Μοίσαισι ποτανὸς ἀπὸ ματρὸς φίλας , πέφανταί θ’ ἁρματηλάτας σοφός · 
ὅσαι τ’ εἰσὶν ἐπιχωρίων καλῶν ἔσοδοι , τετόλμακε . 
θεός τέ οἱ τὸ νῦν τε πρόφρων τελεῖ δύνασιν , καὶ τὸ λοιπὸν <ὁμοῖα> , Κρονίδαι μάκαρες , διδοῖτ’ ἐπ’ ἔργοισιν ἀμφί τε βουλαῖς ἔχειν , μὴ φθινοπωρὶς ἀνέμων χειμερία κατὰ πνοὰ δαμαλίζοι χρόνον . 
Διός τοι νόος μέγας κυβερνᾷ δαίμον’ ἀνδρῶν φίλων . 
εὔχομαί νιν Ὀλυμπίᾳ τοῦτο δόμεν γέρας ἔπι Βάττου γένει . 
πψτηιαν 6 
ΞΕΝΟΚΡΑΤΕΙ ΑΚΡΑΓΑΝΤΙΝῼ 
ΑΡΜΑΤΙ ἀκούσατ’ · ἦ γὰρ ἑλικώπιδος Ἀφροδίτας ἄρουραν ἢ Χαρίτων ἀναπολίζομεν , ὀμφαλὸν ἐριβρόμου χθονὸς ἐς νάϊον προσοιχόμενοι · 
Πυθιόνικος ἔνθ’ ὀλβίοισιν Ἐμμενίδαις ποταμίᾳ τ’ Ἀκράγαντι καὶ μὰν Ξενοκράτει ἑτοῖμος ὕμνων θησαυρὸς ἐν πολυχρύσῳ 
Ἀπολλωνίᾳ τετείχισται νάπᾳ · 
τὸν οὔτε χειμέριος ὄμβρος ἐπακτὸς ἐλθών , ἐριβρόμου νεφέλας στρατὸς ἀμείλιχος , οὔτ’ ἄνεμος ἐς μυχοὺς ἁλὸς ἄξοισι παμφόρῳ χεράδει τυπτόμενον . 
φάει δὲ πρόσωπον ἐν καθαρῷ πατρὶ τεῷ , Θρασύβουλε , κοινάν τε γενεᾷ λόγοισι θνατῶν εὔδοξον ἅρματι νίκαν 
Κρισαίαισιν ἐν πτυχαῖς ἀπαγγελεῖ . 
σύ τοι σχεθών νιν ἐπιδέξια χειρός , ὀρθὰν ἄγεις ἐφημοσύναν , τά ποτ’ ἐν οὔρεσι φαντὶ μεγαλοσθενεῖ 
Φιλύρας υἱὸν ὀρφανιζομένὼ| 
Πηλεΐδᾳ παραινεῖν · μάλιστα μὲν Κρονίδαν , βαρυόπαν στεροπᾶν κεραυνῶν τε πρύτανιν , θεῶν σέβεσθαι · 
ταύτας δὲ μή ποτε τιμᾶς ἀμείρειν γονέων βίον πεπρωμένον . 
ἔγεντο καὶ πρότερον Ἀντίλοχος βιατὰς νόημα τοῦτο φέρων , ὃς ὑπερέφθιτο πατρός , ἐναρίμβροτον ἀναμείναις στράταρχον Αἰθιόπων 
Μέμνονα . 
Νεστόρειον γὰρ ἵππος ἅρμ’ ἐπέδα 
Πάριος ἐκ βελέων δαϊχθείς · ὁ δ’ ἔφεπεν κραταιὸν ἔγχος · 
Μεσσανίου δὲ γέροντος δονηθεῖσα φρὴν βόασε παῖδα ὅν · 
χαμαιπετὲς δ’ ἄρ’ ἔπος οὐκ ἀπέριψεν · αὐτοῦ μένων δ’ ὁ θεῖος ἀνὴρ πρίατο μὲν θανάτοιο κομιδὰν πατρός , ἐδόκησέν τε τῶν πάλαι γενεᾷ ὁπλοτέροισιν , ἔργον πελώριον τελέσαις , ὕπατος ἀμφὶ τοκεῦσιν ἔμμεν πρὸς ἀρετάν . 
τὰ μὲν παρίκει · 
τῶν νῦν δὲ καὶ Θρασύβουλος πατρῴαν μάλιστα πρὸς στάθμαν ἔβα , πάτρῳ τ’ ἐπερχόμενος ἀγλαΐαν ἅπασαν . 
νόῳ δὲ πλοῦτον ἄγει , ἄδικον οὔθ’ ὑπέροπλον ἥβαν δρέπων , σοφίαν δ’ ἐν μυχοῖσι Πιερίδων · 
τίν τ’ , Ἐλέλιχθον , ἃς εὗρες ἱππίας ἐσόδους , μάλα ἁδόντι νόῳ , Ποσειδᾶν , προσέχεται . 
γλυκεῖα δὲ φρὴν καὶ συμπόταισιν ὁμιλεῖν μελισσᾶν ἀμείβεται τρητὸν πόνον . 
πψτηιαν 7 
ΜΕΓΑΚΛΕΙ ΑΘΗΝΑΙῼ 
ΤΕΘΡΙΠΠῼ κάλλιστον αἱ μεγαλοπόλιες Ἀθᾶναι προοίμιον Ἀλκμανιδᾶν εὐρυσθενεῖ γενεᾷ κρηπῖδ’ ἀοιδᾶν ἵπποισι βαλέσθαι . 
ἐπεὶ τίνα πάτραν , τίνα οἶκον ναίων ὀνυμάξεαι ἐπιφανέστερον 
Ἑλλάδι πυθέσθαι ; 
πάσαισι γὰρ πολίεσι λόγος ὁμιλεῖ 
Ἐρεχθέος ἀστῶν , Ἄπολλον , οἳ τεόν γε δόμον 
Πυθῶνι δίᾳ θαητὸν ἔτευξαν . 
ἄγοντι δέ με πέντε μὲν Ἰσθμοῖ νῖκαι , μία δ’ ἐκπρεπὴς 
Διὸς Ὀλυμπιάς , δύο δ’ ἀπὸ Κίρρας , ὦ Μεγάκλεες , ὑμαί τε καὶ προγόνων . 
νέα δ’ εὐπραγίᾳ χαίρω τι · τὸ δ’ ἄχνυμαι , φθόνον ἀμειβόμενον τὰ καλὰ ἔργα . 
φαντί γε μὰν οὕτω κεν ἀνδρὶ παρμονίμαν θάλλοισαν εὐδαιμονίαν τὰ καὶ τὰ φέρεσθαι . 
πψτηιαν 8 
ΑΡΙΣΤΟΜΕΝΕΙ ΑΙΓΙΝΗΤῌ 
ΠΑΛΑΙΣΤῌ φιλόφρον Ἡσυχία , Δίκας ὦ μεγιστόπολι θύγατερ , βουλᾶν τε καὶ πολέμων ἔχοισα κλαῗδας ὑπερτάτας , 
Πυθιόνικον τιμὰν Ἀριστομένει δέκευ . 
τὺ γὰρ τὸ μαλθακὸν ἔρξαι τε καὶ παθεῖν ὁμῶς ἐπίστασαι καιρῷ σὺν ἀτρεκεῖ · 
τὺ δ’ , ὁπόταν τις ἀμείλιχον καρδίᾳ κότον ἐνελάσῃ , τραχεῖα δυσμενέων ὑπαντιάξαισα κράτει τιθεῖς 
Ὕβριν ἐν ἄντλῳ . 
τὰν οὐδὲ Πορφυρίων μάθεν παρ’ αἶσαν ἐξερεθίζων · κέρδος δὲ φίλτατον , ἑκόντος εἴ τις ἐκ δόμων φέροι . 
βία δὲ καὶ μεγάλαυχον ἔσφαλεν ἐν χρόνῳ . 
Τυφὼς Κίλιξ ἑκατόγκρανος οὔ νιν ἄλυξεν , οὐδὲ μὰν βασιλεὺς Γιγάντων · δμᾶθεν δὲ κεραυνῷ τόξοισί τ’ Ἀπόλλωνος · ὃς εὐμενεῖ νόῳ 
Ξενάρκειον ἔδεκτο Κίρραθεν ἐστεφανωμένον υἱὸν ποίᾳ Παρνασσίδι Δωριεῖ τε κώμῳ . 
ἔπεσε δ’ οὐ Χαρίτων ἑκὰς ἁ δικαιόπολις ἀρεταῖς κλειναῖσιν Αἰακιδᾶν θιγοῖσα νᾶσος · τελέαν δ’ ἔχει δόξαν ἀπ’ ἀρχᾶς . 
πολλοῖσι μὲν γὰρ ἀείδεται νικαφόροις ἐν ἀέθλοις θρέψαισα καὶ θοαῖς ὑπερτάτους ἥρωας ἐν μάχαις · 
τὰ δὲ καὶ ἀνδράσιν ἐμπρέπει . 
εἰμὶ δ’ ἄσχολος ἀναθέμεν πᾶσαν μακραγορίαν λύρᾳ τε καὶ φθέγματι μαλθακῷ , μὴ κόρος ἐλθὼν κνίσῃ . 
τὸ δ’ ἐν ποσί μοι τράχον ἴτω τεὸν χρέος , ὦ παῖ , νεώτατον καλῶν , ἐμᾷ ποτανὸν ἀμφὶ μαχανᾷ . 
παλαισμάτεσσι γὰρ ἰχνεύων ματραδελφεοὺς 
Ὀλυμπίᾳ τε Θεόγνητον οὐ κατελέγχεις , οὐδὲ Κλειτομάχοιο νίκαν Ἰσθμοῖ θρασύγυιον · 
αὔξων δὲ πάτραν Μιδυλιδᾶν λόγον φέρεις , τὸν ὅνπερ ποτ’ Ὀϊκλέος παῖς ἐν ἑπταπύλοις ἰδὼν υἱοὺς Θήβαις αἰνίξατο παρμένοντας αἰχμᾷ , ὁπότ’ ἀπ’ Ἄργεος ἤλυθον δευτέραν ὁδὸν Ἐπίγονοι . 
ὧδ’ εἶπε μαρναμένων · 
“ 
φυᾷ τὸ γενναῖον ἐπιπρέπει ἐκ πατέρων παισὶ λῆμα . 
θαέομαι σαφὲς δράκοντα ποικίλον αἰθᾶς Ἀλκμᾶν’ ἐπ’ ἀσπίδος νωμῶντα πρῶτον ἐν Κάδμου πύλαις . 
ὁ δὲ καμὼν προτέρᾳ πάθᾳ νῦν ἀρείονος ἐνέχεται ὄρνιχος ἀγγελίᾳ 
Ἄδραστος ἥρως · τὸ δὲ οἴκοθεν ἀντία πράξει . 
μοῦνος γὰρ ἐκ Δαναῶν στρατοῦ θανόντος ὀστέα λέξαις υἱοῦ , τύχᾳ θεῶν ἀφίξεται λαῷ σὺν ἀβλαβεῖ 
Ἄβαντος εὐρυχόρους ἀγυιάς.” 
τοιαῦτα μὲν ἐφθέγξατ’ Ἀμφιάρηος . 
χαίρων δὲ καὶ αὐτὸς 
Ἀλκμᾶνα στεφάνοισι βάλλω , ῥαίνω δὲ καὶ ὕμνῳ , γείτων ὅτι μοι καὶ κτεάνων φύλαξ ἐμῶν ὑπάντασεν ἰόντι γᾶς ὀμφαλὸν παρ’ ἀοίδιμον , μαντευμάτων τ’ ἐφάψατο συγγόνοισι τέχναις . 
τὺ δ’ , Ἑκαταβόλε , πάνδοκον ναὸν εὐκλέα διανέμων 
Πυθῶνος ἐν γυάλοις , τὸ μὲν μέγιστον τόθι χαρμάτων ὤπασας · οἴκοι δὲ πρόσθεν ἁρπαλέαν δόσιν πενταθλίου σὺν ἑορταῖς ὑμαῖς ἐπάγαγες . 
ἄναξ , ἑκόντι δ’ εὔχομαι νόῳ κατά τιν’ ἁρμονίαν βλέπειν , ἀμφ’ ἕκαστον ὅσα νέομαι . 
κώμῳ μὲν ἁδυμελεῖ 
Δίκα παρέστακε · θεῶν δ’ ὄπιν ἄφθονον αἰτέω , Ξείναρκες , ὑμετέραις τύχαις . 
εἰ γάρ τις ἐσλὰ πέπαται μὴ σὺν μακρῷ πόνῳ , πολλοῖς σοφὸς δοκεῖ πεδ’ ἀφρόνων βίον κορυσσέμεν ὀρθοβούλοισι μαχαναῖς · 
τὰ δ’ οὐκ ἐπ’ ἀνδράσι κεῖται · δαίμων δὲ παρίσχει , ἄλλοτ’ ἄλλον ὕπερθε βάλλων , ἄλλον δ’ ὑπὸ χειρῶν μέτρῳ καταβαίνει . 
Μεγάροις δ’ ἔχεις γέρας , μυχῷ τ’ ἐν Μαραθῶνος , Ἥρας τ’ ἀγῶν’ ἐπιχώριον νίκαις τρισσαῖς , Ὦριστόμενες , δάμασσας ἔργῳ · 
τέτρασι δ’ ἔμπετες ὑψόθεν σωμάτεσσι κακὰ φρονέων , τοῖς οὔτε νόστος ὁμῶς ἔπαλπνος ἐν Πυθιάδι κρίθη , οὐδὲ μολόντων πὰρ ματέρ’ ἀμφὶ γέλως γλυκὺς ὦρσεν χάριν · κατὰ λαύρας δ’ ἐχθρῶν ἀπάοροι πτώσσοντι , συμφορᾷ δεδαγμένοι . 
ὁ δὲ καλόν τι νέον λαχὼν ἁβρότατος ἔπι μεγάλας ἐξ ἐλπίδος πέταται ὑποπτέροις ἀνορέαις , ἔχων κρέσσονα πλούτου μέριμναν . 
ἐν δ’ ὀλίγῳ βροτῶν τὸ τερπνὸν αὔξεται · οὕτω δὲ καὶ πίτνει χαμαί , ἀποτρόπῳ γνώμᾳ σεσεισμένον . 
ἐπάμεροι · τί δέ τις ; 
τί δ’ οὔ τις ; 
σκιᾶς ὄναρ ἄνθρωπος . 
ἀλλ’ ὅταν αἴγλα διόσδοτος ἔλθῃ , λαμπρὸν φέγγος ἔπεστιν ἀνδρῶν καὶ μείλιχος αἰών · 
Αἴγινα φίλα μᾶτερ , ἐλευθέρῳ στόλῳ πόλιν τάνδε κόμιζε Δὶ καὶ κρέοντι σὺν Αἰακῷ 
Πηλεῖ τε κἀγαθῷ Τελαμῶνι σύν τ’ Ἀχιλλεῖ . 
πψτηιαν 9 
ΤΕΛΕΣΙΚΡΑΤΕΙ ΚΥΡΗΝΑΙῼ 
ΟΠΛΙΤΟΔΡΟΜῼ ἐθέλω χαλκάσπιδα Πυθιονίκαν σὺν βαθυζώνοισιν ἀγγέλλων 
Τελεσικράτη Χαρίτεσσι γεγωνεῖν , ὄλβιον ἄνδρα , διωξίππου στεφάνωμα Κυράνας · 
τὰν ὁ χαιτάεις ἀνεμοσφαράγων ἐκ Παλίου κόλπων ποτὲ Λατοΐδας ἅρπασ’ , ἔνεικέ τε χρυσέῳ παρθένον ἀγροτέραν δίφρῳ , τόθι νιν πολυμήλου καὶ πολυκαρποτάτας θῆκε δέσποιναν χθονὸς ῥίζαν ἀπείρου τρίταν εὐήρατον θάλλοισαν οἰκεῖν . 
ὑπέδεκτο δ’ ἀργυρόπεζ’ Ἀφροδίτα 
Δάλιον ξεῖνον θεοδμάτων ὀχέων , ἐφαπτομένα χερὶ κούφᾳ . 
καί σφιν ἐπὶ γλυκεραῖς εὐναῖς ἐρατὰν βάλεν αἰδῶ , ξυνὸν ἁρμόζοισα θεῷ τε γάμον μιχθέντα κούρᾳ θ’ Ὑψέος εὐρυβία · 
ὃς Λαπιθᾶν ὑπερόπλων τουτάκις ἦν βασιλεύς , ἐξ Ὠκεανοῦ γένος ἥρως δεύτερος · ὅν ποτε Πίνδου κλεενναῖς ἐν πτυχαῖς 
Ναῒς εὐφρανθεῖσα Πηνειοῦ λέχει Κρείοισ’ ἔτικτεν , 
Γαίας θυγάτηρ . 
ὁ δὲ τὰν εὐώλενον θρέψατο παῖδα Κυράναν · ἁ μὲν οὔθ’ ἱστῶν παλιμβάμους ἐφίλησεν ὁδούς , οὔτε δείπνων οἰκοριᾶν μεθ’ ἑταιρᾶν τέρψιας , ἀλλ’ ἀκόντεσσίν τε χαλκέοις φασγάνῳ τε μαρναμένα κεράϊζεν ἀγρίους θῆρας , ἦ πολλάν τε καὶ ἡσύχιον βουσὶν εἰρήναν παρέχοισα πατρῴαις , τὸν δὲ σύγκοιτον γλυκὺν παῦρον ἐπὶ γλεφάροις ὕπνον ἀναλίσκοισα ῥέποντα πρὸς ἀῶ . 
κίχε νιν λέοντί ποτ’ εὐρυφαρέτρας ὀμβρίμῳ μούναν παλαίοισαν ἄτερ ἐγχέων ἑκάεργος Ἀπόλλων . 
αὐτίκα δ’ ἐκ μεγάρων Χείρωνα προσέννεπε φωνᾷ . 
“ 
σεμνὸν ἄντρον , Φιλλυρίδα , προλιπὼν θυμὸν γυναικὸς καὶ μεγάλαν δύνασιν θαύμασον , οἷον ἀταρβεῖ νεῖκος ἄγει κεφαλᾷ , μόχθου καθύπερθε νεᾶνις ἦτορ ἔχοισα · φόβῳ δ’ οὐ κεχείμανται φρένες . 
τίς νιν ἀνθρώπων τέκεν ; 
ποίας δ’ ἀποσπασθεῖσα φύτλας ὀρέων κευθμῶνας ἔχει σκιοέντων , γεύεται δ’ ἀλκᾶς ἀπειράντου ; 
ὁσία κλυτὰν χέρα οἱ προσενεγκεῖν , ἦ ῥα ; 
καὶ ἐκ λεχέων κεῖραι μελιηδέα ποίαν ; ” τὸν δὲ Κένταυρος ζαμενής , ἀγανᾷ χλαρὸν γελάσσαις ὀφρύϊ , μῆτιν ἑὰν εὐθὺς ἀμείβετο · “κρυπταὶ κλαΐδες ἐντὶ σοφᾶς Πειθοῦς ἱερᾶν φιλοτάτων , 
Φοῖβε , καὶ ἔν τε θεοῖς τοῦτο κἀνθρώποις ὁμῶς αἰδέοντ’ , ἀμφανδὸν ἁδείας τυχεῖν τὸ πρῶτον εὐνᾶς . 
καὶ γὰρ σέ , τὸν οὐ θεμιτὸν ψεύδει θιγεῖν , ἔτραπε μείλιχος ὀργὰ παρφάμεν τοῦτον λόγον . 
κούρας δ’ ὁπόθεν γενεὰν ἐξερωτᾷς , ὦ ἄνα ; 
κύριον ὃς πάντων τέλος οἶσθα καὶ πάσας κελεύθους · 
ὅσσα τε χθὼν ἠρινὰ φύλλ’ ἀναπέμπει , χὠπόσαι ἐν θαλάσσᾳ καὶ ποταμοῖς ψάμαθοι κύμασιν ῥιπαῖς τ’ ἀνέμων κλονέονται , χὤ τι μέλλει , χὠπόθεν ἔσσεται , εὖ καθορᾷς . 
εἰ δὲ χρὴ καὶ πὰρ σοφὸν ἀντιφερίξαι , ἐρέω . 
ταύτᾳ πόσις ἵκεο βᾶσσαν τάνδε , καὶ μέλλεις ὑπὲρ πόντου 
Διὸς ἔξοχον ποτὶ κᾶπον ἐνεῖκαι · 
ἔνθα νιν ἀρχέπολιν θήσεις , ἐπὶ λαὸν ἀγείραις νασιώταν ὄχθον ἐς ἀμφίπεδον · νῦν δ’ εὐρυλείμων πότνιά σοι Λιβύα δέξεται εὐκλέα νύμφαν δώμασιν ἐν χρυσέοις πρόφρων · ἵνα οἱ χθονὸς αἶσαν αὐτίκα συντελέθειν ἔννομον δωρήσεται , οὔτε παγκάρπων φυτῶν νήποινον , οὔτ’ ἀγνῶτα θηρῶν . 
τόθι παῖδα τέξεται , ὃν κλυτὸς Ἑρμᾶς εὐθρόνοις Ὥραισι καὶ Γαίᾳ ἀνελὼν φίλας ὑπὸ ματέρος οἴσει . 
ταὶ δ’ ἐπιγουνίδιον θαησάμενοι βρέφος αὐταῖς , νέκταρ ἐν χείλεσσι καὶ ἀμβροσίαν στάξοισι , θήσονταί τέ νιν ἀθάνατον 
Ζῆνα καὶ ἁγνὸν Ἀπόλλων’ , ἀνδράσι χάρμα φίλοις ἄγχιστον , ὀπάονα μήλων , 
Ἀγρέα καὶ Νόμιον , τοῖς δ’ Ἀρισταῖον καλεῖν.” ὣς ἄρ’ εἰπὼν ἔντυεν τερπνὰν γάμου κραίνειν τελευτάν . 
ὠκεῖα δ’ ἐπειγομένων ἤδη θεῶν πρᾶξις ὁδοί τε βραχεῖαι . 
κεῖνο κεῖν’ ἆμαρ διαίτασεν · θαλάμῳ δὲ μίγεν ἐν πολυχρύσῳ Λιβύας · ἵνα καλλίσταν πόλιν ἀμφέπει κλεινάν τ’ ἀέθλοις . 
καί νυν ἐν Πυθῶνί νιν ἀγαθέᾳ Καρνειάδα υἱὸς εὐθαλεῖ συνέμιξε τύχᾳ · 
ἔνθα νικάσαις ἀνέφανε Κυράναν , ἅ νιν εὔφρων δέξεται , καλλιγύναικι πάτρᾳ δόξαν ἱμερτὰν ἀγαγόντ’ ἀπὸ Δελφῶν . 
ἀρεταὶ δ’ αἰεὶ μεγάλαι πολύμυθοι · 
βαιὰ δ’ ἐν μακροῖσι ποικίλλειν , ἀκοὰ σοφοῖς · ὁ δὲ καιρὸς ὁμοίως παντὸς ἔχει κορυφάν . 
ἔγνον ποτὲ καὶ Ἰόλαον οὐκ ἀτιμάσαντά νιν ἑπτάπυλοι Θῆβαι · τόν , Εὐρυσθῆος ἐπεὶ κεφαλὰν ἔπραθε φασγάνου ἀκμᾷ , κρύψαν ἔνερθ’ ὑπὸ γᾶν διφρηλάτα Ἀμφιτρύωνος σάματι , πατροπάτωρ ἔνθα οἱ Σπαρτῶν ξένος κεῖτο , λευκίπποισι Καδμείων μετοικήσαις ἀγυιαῖς . 
τέκε οἷ καὶ Ζηνὶ μιγεῖσα δαΐφρων ἐν μόναις ὠδῖσιν Ἀλκμήνα διδύμων κρατησίμαχον σθένος υἱῶν . 
κωφὸς ἀνήρ τις , ὃς Ἡρακλεῖ στόμα μὴ παραβάλλει , μηδὲ Διρκαίων ὑδάτων ἀὲ μέμναται , τά νιν θρέψαντο καὶ Ἰφικλέα · 
τοῖσι τέλειον ἐπ’ εὐχᾷ κωμάσομαί τι παθὼν ἐσλόν · Χαρίτων κελαδεννᾶν μή με λίποι καθαρὸν φέγγος . 
Αἰγίνᾳ τε γὰρ φαμὶ Νίσου τ’ ἐν λόφῳ τρὶς δὴ πόλιν τάνδ’ εὐκλεΐξαι , σιγαλὸν ἀμαχανίαν ἔργῳ φυγών · 
οὕνεκεν , εἰ φίλος ἀστῶν , εἴ τις ἀντάεις , τό γ’ ἐν ξυνῷ πεποναμένον εὖ μὴ λόγον βλάπτων ἁλίοιο γέροντος κρυπτέτω . 
κεῖνος αἰνεῖν καὶ τὸν ἐχθρὸν παντὶ θυμῷ σύν γε δίκᾳ καλὰ ῥέζοντ’ ἔννεπεν . 
πλεῖστα νικάσαντά σε καὶ τελεταῖς ὡρίαις ἐν Παλλάδος εἶδον ἄφωνοί θ’ ὡς ἕκασται φίλτατον παρθενικαὶ πόσιν ἢ υἱὸν εὔχοντ’ , ὦ Τελεσίκρατες , ἔμμεν , ἐν Ὀλυμπίοισί τε καὶ βαθυκόλπου 
Γᾶς ἀέθλοις ἔν τε καὶ πᾶσιν ἐπιχωρίοις . 
ἐμὲ δ’ ὦν τις ἀοιδᾶν δίψαν ἀκειόμενον πράσσει χρέος αὖτις ἐγεῖραι καὶ παλαιὰν δόξαν ἑῶν προγόνων · οἷοι Λιβύσσας ἀμφὶ γυναικὸς ἔβαν 
Ἴρασα πρὸς πόλιν , Ἀνταίου μετὰ καλλίκομον μναστῆρες ἀγακλέα κούραν · 
τὰν μάλα πολλοὶ ἀριστῆες ἀνδρῶν αἴτεον σύγγονοι , πολλοὶ δὲ καὶ ξείνων . 
ἐπεὶ θαητὸν εἶδος ἔπλετο · χρυσοστεφάνου δέ οἱ Ἥβας καρπὸν ἀνθήσαντ’ ἀποδρέψαι ἔθελον . 
πατὴρ δὲ θυγατρὶ φυτεύων κλεινότερον γάμον , ἄκουσεν Δαναόν ποτ’ ἐν Ἄργει οἷον εὗρεν τεσσαράκοντα καὶ ὀκτὼ παρθένοισι , πρὶν μέσον ἆμαρ ἑλεῖν , ὠκύτατον γάμον . 
ἔστασεν γὰρ ἅπαντα χορὸν ἐν τέρμασιν αὐτίκ’ ἀγῶνος · 
σὺν δ’ ἀέθλοις ἐκέλευσεν διακρῖναι ποδῶν , ἅντινα σχήσοι τις ἡρώων , ὅσοι γαμβροί σφιν ἦλθον . 
οὕτω δ’ ἐδίδου Λίβυς ἁρμόζων κόρᾳ νυμφίον ἄνδρα · ποτὶ γραμμᾷ μὲν αὐτὰν στᾶσε κοσμήσαις τέλος ἔμμεν ἄκρον , εἶπε δ’ ἐν μέσσοις ἀπάγεσθαι , ὃς ἂν πρῶτος θορὼν ἀμφί οἱ ψαύσειε πέπλοις . 
ἔνθ’ Ἀλεξίδαμος , ἐπεὶ φύγε λαιψηρὸν δρόμον , παρθένον κεδνὰν χερὶ χειρὸς ἑλὼν ἆγεν ἱππευτᾶν Νομάδων δῑ ὅμιλον . 
πολλὰ μὲν κεῖνοι δίκον φύλλ’ ἔπι καὶ στεφάνους · 
πολλὰ δὲ πρόσθεν πτερὰ δέξατο νικᾶν . 
πψτηιαν 10 
ΙΠΠΟΚΛΕΙ ΘΕΣΣΑΛῼ 
ΠΑΙΔΙ ΔΙΑΥΛΟΔΡΟΜῼ ὄλβια Λακεδαίμων , μάκαιρα Θεσσαλία · πατρὸς δ’ ἀμφοτέραις ἐξ ἑνὸς ἀριστομάχου γένος Ἡρακλεῦς βασιλεύει . 
τί κομπέω παρὰ καιρόν ; 
ἀλλά με Πυθώ τε καὶ τὸ Πελινναῖον ἀπύει 
Ἀλεύα τε παῖδες , Ἱπποκλέᾳ ἐθέλοντες ἀγαγεῖν ἐπικωμίαν ἀνδρῶν κλυτὰν ὄπα . 
γεύεται γὰρ ἀέθλων · 
στρατῷ τ’ ἀμφικτιόνων ὁ Παρνάσιος αὐτὸν μυχὸς διαυλοδρομᾶν ὕπατον παίδων ἀνέειπεν . 
Ἄπολλον , γλυκὺ δ’ ἀνθρώπων τέλος ἀρχά τε δαίμονος ὀρνύντος αὔξεται · 
ὁ μέν που τεοῖς γε μήδεσι τοῦτ’ ἔπραξεν · 
τὸ δὲ συγγενὲς ἐμβέβακεν ἴχνεσιν πατρὸς 
Ὀλυμπιονίκα δὶς ἐν πολεμαδόκοις 
Ἄρεος ὅπλοις · 
ἔθηκε καὶ βαθυλείμων ὑπὸ Κίρρας ἀγὼν πέτραν κρατησίποδα Φρικίαν . 
ἕσποιτο μοῖρα καὶ ὑστέραισιν ἐν ἁμέραις ἀγάνορα πλοῦτον ἀνθεῖν σφίσιν · 
τῶν δ’ ἐν Ἑλλάδι τερπνῶν λαχόντες οὐκ ὀλίγαν δόσιν , μὴ φθονεραῖς ἐκ θεῶν μετατροπίαις ἐπικύρσαιεν . 
θεὸς εἴη ἀπήμων κέαρ · εὐδαίμων δὲ καὶ ὑμνητὸς οὗτος ἀνὴρ γίγνεται σοφοῖς , ὃς ἂν χερσὶν ἢ ποδῶν ἀρετᾷ κρατήσαις τὰ μέγιστ’ ἀέθλων ἕλῃ τόλμᾳ τε καὶ σθένει , καὶ ζώων ἔτι νεαρὸν κατ’ αἶσαν υἱὸν ἴδῃ τυχόντα στεφάνων Πυθίων . 
ὁ χάλκεος οὐρανὸς οὔ ποτ’ ἀμβατὸς αὐτῷ . 
ὅσαις δὲ βροτὸν ἔθνος ἀγλαΐαις ἁπτόμεσθα , περαίνει πρὸς ἔσχατον πλόον . 
ναυσὶ δ’ οὔτε πεζὸς ἰών <κεν> 
εὕροις ἐς Ὑπερβορέων ἀγῶνα θαυματὰν ὁδόν . 
παρ’ οἷς ποτε Περσεὺς ἐδαίσατο λαγέτας , δώματ’ ἐσελθών , κλειτὰς ὄνων ἑκατόμβας ἐπιτόσσαις θεῷ ῥέζοντας · ὧν θαλίαις ἔμπεδον εὐφαμίαις τε μάλιστ’ Ἀπόλλων χαίρει , γελᾷ θ’ ὁρῶν ὕβριν ὀρθίαν κνωδάλων . 
Μοῖσα δ’ οὐκ ἀποδαμεῖ τρόποις ἐπὶ σφετέροισι · παντᾷ , δὲ χοροὶ παρθένων λυρᾶν τε βοαὶ καναχαί τ’ αὐλῶν δονέονται · 
δάφνᾳ τε χρυσέᾳ κόμας ἀναδήσαντες εἰλαπινάζοισιν εὐφρόνως . 
νόσοι δ’ οὔτε γῆρας οὐλόμενον κέκραται ἱερᾷ γενεᾷ · πόνων δὲ καὶ μαχᾶν ἄτερ οἰκέοισι φυγόντες ὑπέρδικον Νέμεσιν . 
θρασείᾳ δὲ πνέων καρδίᾳ μόλεν Δανάας ποτὲ παῖς , ἁγεῖτο δ’ Ἀθάνα , ἐς ἀνδρῶν μακάρων ὅμιλον · ἔπεφνέν τε Γοργόνα , καὶ ποικίλον κάρα δρακόντων φόβαισιν ἤλυθε νασιώταις λίθινον θάνατον φέρων . 
ἐμοὶ δὲ θαυμάσαι θεῶν τελεσάντων οὐδέν ποτε φαίνεται ἔμμεν ἄπιστον . 
κώπαν σχάσον , ταχὺ δ’ ἄγκυραν ἔρεισον χθονὶ πρῴραθε , χοιράδος ἄλκαρ πέτρας . 
ἐγκωμίων γὰρ ἄωτος ὕμνων ἐπ’ ἄλλοτ’ ἄλλον ὥτε μέλισσα θύνει λόγον . 
ἔλπομαι δ’ Ἐφυραίων ὄπ’ ἀμφὶ Πηνεϊὸν γλυκεῖαν προχεόντων ἐμὰν τὸν Ἱπποκλέαν ἔτι καὶ μᾶλλον σὺν ἀοιδαῖς ἕκατι στεφάνων θαητὸν ἐν ἅλιξι θησέμεν ἐν καὶ παλαιτέροις , νέαισίν τε παρθένοισι μέλημα . 
καὶ γὰρ ἑτέροις ἑτέρων ἔρως ὑπέκνισε φρένας · 
τῶν δ’ ἕκαστος ὀρούει , τυχών κεν ἁρπαλέαν σχέθοι φροντίδα τὰν πὰρ ποδός · 
τὰ δ’ εἰς ἐνιαυτὸν ἀτέκμαρτον προνοῆσαι . 
πέποιθα ξενίᾳ προσανέϊ Θώρακος , ὅσπερ ἐμὰν ποιπνύων χάριν τόδ’ ἔζευξεν ἅρμα Πιερίδων τετράορον , φιλέων φιλέοντ’ , ἄγων ἄγοντα προφρόνως . 
πειρῶντι δὲ καὶ χρυσὸς ἐν βασάνῳ πρέπει καὶ νόος ὀρθός . 
ἀδελφεοὺς Ἔτ’ ἐπαινήσομεν ἐσλούς , ὅτι ὑψοῦ φέροντι νόμον Θεσσαλῶν αὔξοντες · ἐν δ’ ἀγαθοῖσι κεῖνται πατρώϊαι κεδναὶ πολίων κυβερνάσιες . 
πψτηιαν 11 
ΘΡΑΣΥΔΑΙῼ ΘΗΒΑΙῼ 
ΠΑΙΔΙ ΣΤΑΔΙΕΙ 
Κάδμου κόραι , Σεμέλα μὲν Ὀλυμπιάδων ἀγυιᾶτις , 
Ἰνώ τε Λευκοθέα ποντιᾶν ὁμοθάλαμε Νηρηΐδων , ἴτε σὺν Ἡρακλέος ἀριστογόνῳ ματρὶ πὰρ Μελίαν χρυσέων ἐς ἄδυτον τριπόδων θησαυρόν , ὃν περίαλλ’ ἐτίμασε Λοξίας , 
Ἰσμήνιον δ’ ὀνύμαξεν , ἀλαθέα μαντίων θῶκον , ὦ παῖδες Ἁρμονίας , ἔνθα καί νυν ἐπίνομον ἡρωΐδων στρατὸν ὁμαγερέα καλεῖ συνίμεν , ὄφρα Θέμιν ἱερὰν Πυθῶνά τε καὶ ὀρθοδίκαν γᾶς ὀμφαλὸν κελαδήσετ’ ἄκρᾳ σὺν ἑσπέρᾳ , ἑπταπύλοισι Θήβαις χάριν ἀγῶνί τε Κίρρας , ἐν τῷ Θρασυδαῖος ἔμνασεν ἑστίαν τρίτον ἐπὶ στέφανον πατρῴαν βαλών , ἐν ἀφνεαῖς ἀρούραισι Πυλάδα νικῶν ξένου Λάκωνος Ὀρέστα . 
τὸν δὴ φονευομένου πατρὸς Ἀρσινόα Κλυταιμνήστρας χειρῶν ὕπο κρατερᾶν ἐκ δόλου τροφὸς ἄνελε δυσπενθέος , ὁπότε Δαρδανίδα κόραν Πριάμου 
Κασσάνδραν πολιῷ χαλκῷ σὺν Ἀγαμεμνονίᾳ ψυχᾷ πόρευσ’ Ἀχέροντος ἀκτὰν παρ’ εὔσκιον νηλὴς γυνά . 
πότερόν νιν ἄρ’ Ἰφιγένεῑ ἐπ’ Εὐρίπῳ σφαχθεῖσα τῆλε πάτρας ἔκνισεν βαρυπάλαμον ὄρσαι χόλον ; 
ἢ ἑτέρῳ λέχεϊ δαμαζομέναν ἔννυχοι πάραγον κοῖται ; 
τὸ δὲ νέαις ἀλόχοις ἔχθιστον ἀμπλάκιον καλύψαι τ’ ἀμάχανον ἀλλοτρίαισι γλώσσαις · 
κακολόγοι δὲ πολῖται . 
ἴσχει τε γὰρ ὄλβος οὐ μείονα φθόνον · 
ὁ δὲ χαμηλὰ πνέων ἄφαντον βρέμει . 
θάνεν μὲν αὐτὸς ἥρως Ἀτρεΐδας ἵκων χρόνῳ κλυταῖς ἐν Ἀμύκλαις , μάντιν τ’ ὄλεσσε κόραν , ἐπεὶ ἀμφ’ Ἑλένᾳ πυρωθέντων 
Τρώων ἔλυσε δόμους ἁβρότατος . 
ὁ δ’ ἄρα γέροντα ξένον 
Στρόφιον ἐξίκετο , νέα κεφαλά , 
Παρνασοῦ πόδα ναίοντ’ · ἀλλὰ χρονίῳ σὺν Ἄρει πέφνεν τε ματέρα θῆκέ τ’ Αἴγισθον ἐν φοναῖς . 
ἦ ῥ’ , ὦ φίλοι , κατ’ ἀμευσιπόρους τριόδους ἐδινήθην , ὀρθὰν κέλευθον ἰὼν τὸ πρίν · ἤ μέ τις ἄνεμος ἔξω πλόου ἔβαλεν , ὡς ὅτ’ ἄκατον εἰναλίαν ; 
Μοῖσα , τὸ δὲ τεόν , εἰ μισθοῖο συνέθευ παρέχειν φωνὰν ὑπάργυρον , ἄλλοτ’ ἄλλᾳ ταρασσέμεν ἢ πατρὶ Πυθονίκῳ τό γέ νυν ἢ Θρασυδαίῳ · 
τῶν εὐφροσύνα τε καὶ δόξ’ ἐπιφλέγει . 
τὰ μὲν <ἐν> 
ἅρμασι καλλίνικοι πάλαι , 
Ὀλυμπίᾳ ἀγώνων πολυφάτων ἔσχον θοὰν ἀκτῖνα σὺν ἵπποις · 
Πυθοῖ τε γυμνὸν ἐπὶ στάδιον καταβάντες ἤλεγξαν 
Ἑλλανίδα στρατιὰν ὠκύτατι . 
θεόθεν ἐραίμαν καλῶν , δυνατὰ μαιόμενος ἐν ἁλικίᾳ . 
τῶν γὰρ ἂμ πόλιν εὑρίσκων τὰ μέσα μακροτέρῳ ὄλβῳ τεθαλότα , μέμφομ’ αἶσαν τυραννίδων · 
ξυναῖσι δ’ ἀμφ’ ἀρεταῖς τέταμαι . 
φθονεροὶ δ’ ἀμύνονται ἆται , εἴ τις ἄκρον ἑλὼν ἁσυχᾶ τε νεμόμενος αἰνὰν ὕβριν ἀπέφυγεν · μέλανος ἂν ἐσχατιὰν καλλίονα θανάτου <στείχοι> , γλυκυτάτᾳ γενεᾷ εὐώνυμον κτεάνων κρατίσταν χάριν πορών . 
ἅ τε τὸν Ἰφικλείδαν διαφέρει Ἰόλαον ὑμνητὸν ἐόντα , καὶ Κάστορος βίαν , σέ τε , ἄναξ Πολύδευκες , υἱοὶ θεῶν , τὸ μὲν παρ’ ἆμαρ ἕδραισι Θεράπνας , τὸ δ’ οἰκέοντας ἔνδον Ὀλύμπου . 
πψτηιαν 12 
ΜΙΔᾼ ΑΚΡΑΓΑΝΤΙΝῼ 
ΑΥΛΗΤῌ αἰτέω σε , φιλάγλαε , καλλίστα βροτεᾶν πολίων , 
Φερσεφόνας ἕδος , ἅ τ’ ὄχθαις ἔπι μηλοβότου ναίεις Ἀκράγαντος ἐΰδματον κολώναν , ὦ ἄνα , ἵλαος ἀθανάτων ἀνδρῶν τε σὺν εὐμενίᾳ δέξαι στεφάνωμα τόδ’ ἐκ Πυθῶνος εὐδόξῳ Μίδᾳ , αὐτόν τέ νιν Ἑλλάδα νικάσαντα τέχνᾳ , τάν ποτε 
Παλλὰς ἐφεῦρε θρασειᾶν Γοργόνων οὔλιον θρῆνον διαπλέξαισ’ Ἀθάνα · 
τὸν παρθενίοις ὑπό τ’ ἀπλάτοις ὀφίων κεφαλαῖς ἄϊε λειβόμενον δυσπενθέϊ σὺν καμάτῳ , 
Περσεὺς ὁπότε τρίτον ἄνυσσεν κασιγνητᾶν μέρος , εἰναλίᾳ τε Σερίφῳ λαοῖσί τε μοῖραν ἄγων . 
ἤτοι τό τε θεσπέσιον Φόρκοιο μαύρωσεν γένος , λυγρόν τ’ ἔρανον Πολυδέκτᾳ θῆκε ματρός τ’ ἔμπεδον δουλοσύναν τό τ’ ἀναγκαῖον λέχος , εὐπαράου κρᾶτα συλάσαις Μεδοίσας υἱὸς Δανάας · τὸν ἀπὸ χρυσοῦ φαμεν αὐτορύτου ἔμμεναι . 
ἀλλ’ ἐπεὶ ἐκ τούτων φίλον ἄνδρα πόνων ἐρρύσατο , παρθένος αὐλῶν τεῦχε πάμφωνον μέλος , ὄφρα τὸν Εὐρυάλας ἐκ καρπαλιμᾶν γενύων χριμφθέντα σὺν ἔντεσι μιμήσαιτ’ ἐρικλάγκταν γόον . 
εὗρεν θεός · ἀλλά νιν εὑροῖσ’ ἀνδράσι θνατοῖς ἔχειν , ὠνόμασεν κεφαλᾶν πολλᾶν νόμον , εὐκλεᾶ λαοσσόων μναστῆρ’ ἀγώνων , λεπτοῦ διανισσόμενον χαλκοῦ θαμὰ καὶ δονάκων , τοὶ παρὰ καλλιχόρῳ ναίοισι πόλει Χαρίτων . 
Καφισίδος ἐν τεμένει , πιστοὶ χορευτᾶν μάρτυρες . 
εἰ δέ τις ὄλβος ἐν ἀνθρώποισιν , ἄνευ καμάτου οὐ φαίνεται · ἐκ δὲ τελευτάσει νιν ἤτοι σάμερον δαίμων—τὸ δὲ μόρσιμον οὐ παρφυκτόν , —ἀλλ’ ἔσται χρόνος οὗτος , ὃ καί τιν’ ἀελπτίᾳ βαλὼν ἔμπαλιν γνώμας τὸ μὲν δώσει , τὸ δ’ οὔπω . 
νεμεαν οδες νεμεαν 1 
ΧΡΟΜΙῼ ΑΙΤΝΑΙῼ 
ΙΠΠΟΙΣ ἄμπνευμα σεμνὸν Ἀλφεοῦ , κλεινᾶν Συρακοσσᾶν θάλος Ὀρτυγία , δέμνιον Ἀρτέμιδος , 
Δάλου κασιγνήτα , σέθεν ἁδυεπὴς ὕμνος ὁρμᾶται θέμεν αἶνον ἀελλοπόδων μέγαν ἵππων , Ζηνὸς Αἰτναίου χάριν · 
ἅρμα δ’ ὀτρύνει Χρομίου Νεμέα θ’ ἔργμασιν νικαφόροις ἐγκώμιον ζεῦξαι μέλος . 
ἀρχαὶ δὲ βέβληνται θεῶν κείνου σὺν ἀνδρὸς δαιμονίαις ἀρεταῖς . 
ἔστι δ’ ἐν εὐτυχίᾳ πανδοξίας ἄκρον · μεγάλων δ’ ἀέθλων 
Μοῖσα μεμνᾶσθαι φιλεῖ . 
σπεῖρέ νυν ἀγλαΐαν τινὰ νάσῳ , τὰν Ὀλύμπου δεσπότας 
Ζεὺς ἔδωκεν Φερσεφόνᾳ , κατένευσέν τέ οἱ χαίταις , ἀριστεύοισαν εὐκάρπου χθονὸς 
Σικελίαν πίειραν ὀρθώσειν κορυφαῖς πολίων ἀφνεαῖς . 
ὤπασε δὲ Κρονίων πολέμου μναστῆρά οἱ χαλκεντέος λαὸν ἵππαιχμον θαμὰ δὴ καὶ Ὀλυμπιάδων φύλλοις ἐλαιᾶν χρυσέοις μιχθέντα . 
πολλῶν ἐπέβαν καιρὸν οὐ ψεύδει βαλών . 
ἔσταν δ’ ἐπ’ αὐλείαις θύραις ἀνδρὸς φιλοξείνου καλὰ μελπόμενος , ἔνθα μοι ἁρμόδιον δεῖπνον κεκόσμηται , θαμὰ δ’ ἀλλοδαπῶν οὐκ ἀπείρατοι δόμοι ἐντί · λέλογχε δὲ μεμφομένοις ἐσλοὺς ὕδωρ καπνῷ φέρειν ἀντίον . 
τέχναι δ’ ἑτέρων ἕτεραι · χρὴ δ’ ἐν εὐθείαις ὁδοῖς στείχοντα μάρνασθαι φυᾷ . 
πράσσει γὰρ ἔργῳ μὲν σθένος , βουλαῖσι δὲ φρήν , ἐσσόμενον προϊδεῖν συγγενὲς οἷς ἕπεται . 
Ἁγησιδάμου παῖ , σέο δ’ ἀμφὶ τρόπῳ τῶν τε καὶ τῶν χρήσιες . 
οὐκ ἔραμαι πολὺν ἐν μεγάρῳ πλοῦτον κατακρύψαις ἔχειν , ἀλλ’ ἐόντων εὖ τε παθεῖν καὶ ἀκοῦσαι φίλοις ἐξαρκέων . 
κοιναὶ γὰρ ἔρχοντ’ ἐλπίδες πολυπόνων ἀνδρῶν . 
ἐγὼ δ’ Ἡρακλέος ἀντέχομαι προφρόνως , ἐν κορυφαῖς ἀρετᾶν μεγάλαις ἀρχαῖον ὀτρύνων λόγον , ὡς , ἐπεὶ σπλάγχνων ὕπο ματέρος αὐτίκα θαητὰν ἐς αἴγλαν παῖς Διὸς ὠδῖνα φεύγων διδύμῳ σὺν κασιγνήτῳ μόλεν , ὡς οὐ λαθὼν χρυσόθρονον 
Ἥραν κροκωτὸν σπάργανον ἐγκατέβα · 
ἀλλὰ θεῶν βασιλέα σπερχθεῖσα θυμῷ πέμπε δράκοντας ἄφαρ . 
τοὶ μὲν οἰχθεισᾶν πυλᾶν ἐς θαλάμου μυχὸν εὐρὺν ἔβαν , τέκνοισιν ὠκείας γνάθους ἀμφελίξασθαι μεμαῶτες · ὁ δ’ ὀρθὸν μὲν ἄντεινεν κάρα , πειρᾶτο δὲ πρῶτον μάχας , δισσαῖσι δοιοὺς αὐχένων μάρψαις ἀφύκτοις χερσὶν ἑαῖς ὄφιας · 
ἀγχομένοις δὲ χρόνος ψυχὰς ἀπέπνευσεν μελέων ἀφάτων . 
ἐκ δ’ ἄρ’ ἄτλατον δέος πλᾶξε γυναῖκας , ὅσαι τύχον Ἀλκμήνας ἀρήγοισαι λέχει · 
καὶ γὰρ αὐτά , ποσσὶν ἄπεπλος ὀρούσαισ’ ἀπὸ στρωμνᾶς , ὅμως ἄμυνεν ὕβριν κνωδάλων . 
ταχὺ δὲ Καδμείων ἀγοὶ χαλκέοις ἀθρόοι σὺν ὅπλοις ἔδραμον · 
ἐν χερὶ δ’ Ἀμφιτρύων κολεοῦ γυμνὸν τινάσσων φάσγανον ἵκετ’ , ὀξείαις ἀνίαισι τυπείς . 
τὸ γὰρ οἰκεῖον πιέζει πάνθ’ ὁμῶς · 
εὐθὺς δ’ ἀπήμων κραδία κᾶδος ἀμφ’ ἀλλότριον . 
ἔστα δὲ θάμβει δυσφόρῳ τερπνῷ τε μιχθείς . 
εἶδε γὰρ ἐκνόμιον λῆμά τε καὶ δύναμιν υἱοῦ παλίγγλωσσον δέ οἱ ἀθάνατοι ἀγγέλων ῥῆσιν θέσαν . 
γείτονα δ’ ἐκκάλεσεν Διὸς ὑψίστου προφάταν ἔξοχον , ὀρθόμαντιν Τειρεσίαν · ὁ δέ οἱ φράζε καὶ παντὶ στρατῷ , ποίαις ὁμιλήσει τύχαις , ὅσσους μὲν ἐν χέρσῳ κτανών , ὅσσους δὲ πόντῳ θῆρας ἀϊδροδίκας · 
καί τινα σὺν πλαγίῳ ἀνδρῶν κόρῳ στείχοντα τὸν ἐχθρότατον φᾶσέ νιν δώσειν μόρῳ . 
καὶ γὰρ ὅταν θεοὶ ἐν πεδίῳ Φλέγρας Γιγάντεσσιν μάχαν ἀντιάζωσιν , βελέων ὑπὸ ῥιπαῖσι κείνου φαιδίμαν γαίᾳ πεφύρσεσθαι κόμαν ἔνεπεν · αὐτὸν μὰν ἐν εἰράνᾳ καμάτων μεγάλων <ἐν> 
σχερῷ ἁσυχίαν τὸν ἅπαντα χρόνον ποινὰν λαχόντ’ ἐξαίρετον ὀλβίοις ἐν δώμασι , δεξάμενον θαλερὰν Ἥβαν ἄκοιτιν καὶ γάμον δαίσαντα , πὰρ Δὶ Κρονίδᾳ σεμνὸν αἰνήσειν νόμον . 
νεμεαν 2 
ΤΙΜΟΔΗΜῼ ΑΧΑΡΝΕΙ 
ΠΑΓΚΡΑΤΙΑΣΤῌ ὅθεν περ καὶ Ὁμηρίδαι ῥαπτῶν ἐπέων τὰ πόλλ’ ἀοιδοὶ ἄρχονται , Διὸς ἐκ προοιμίου · καὶ ὅδ’ ἀνὴρ καταβολὰν ἱερῶν ἀγώνων νικαφορίας δέδεκται πρῶτον Νεμεαίου ἐν πολυυμνήτῳ Διὸς ἄλσει . 
ὀφείλει δ’ ἔτι , πατρίαν εἴπερ καθ’ ὁδόν νιν εὐθυπομπὸς αἰὼν ταῖς μεγάλαις δέδωκε κόσμον Ἀθάναις , θαμὰ μὲν Ἰσθμιάδων δρέπεσθαι κάλλιστον ἄωτον , ἐν Πυθίοισί τε νικᾶν 
Τιμονόου παῖδ’ · ἔστι δ’ ἐοικὸς ὀρειᾶν γε Πελειάδων μὴ τηλόθεν Ὠαρίωνα νεῖσθαι . 
καὶ μὰν ἁ Σαλαμίς γε θρέψαι φῶτα μαχατὰν δυνατός . 
ἐν Τρωΐᾳ μὲν Ἕκτωρ Αἴαντος ἄκουσεν · ὦ Τιμόδημε , σὲ δ’ ἀλκὰ παγκρατίου τλάθυμος ἀέξει . 
Ἀχάρναι δὲ παλαίφατοι εὐάνορες · ὅσσα δ’ ἀμφ’ ἀέθλοις , 
Τιμοδημίδαι ἐξοχώτατοι προλέγονται . 
παρὰ μὲν ὑψιμέδοντι Παρνασῷ τέσσαρας ἐξ ἀέθλων νίκας ἐκόμιξαν · 
ἀλλὰ Κορινθίων ὑπὸ φωτῶν ἐν ἐσλοῦ Πέλοπος πτυχαῖς ὀκτὼ στεφάνοις ἔμιχθεν ἤδη · 
ἑπτὰ δ’ ἐν Νεμέᾳ τὰ δ’ οἴκοι μάσσον’ ἀριθμοῦ 
Διὸς ἀγῶνι . 
τόν , ὦ πολῖται , κωμάξατε Τιμοδήμῳ σὺν εὐκλέϊ νόστῳ · 
ἁδυμελεῖ δ’ ἐξάρχετε φωνᾷ . 
νεμεαν 3 
ΑΡΙΣΤΟΚΛΕΙΔῌ ΑΙΓΙΝΗΤῌ 
ΠΑΓΚΡΑΤΙΑΣΤῌ ὦ πότνια Μοῖσα , μᾶτερ ἁμετέρα , λίσσομαι , τὰν πολυξέναν ἐν ἱερομηνίᾳ Νεμεάδι ἵκεο Δωρίδα νᾶσον Αἴγιναν · ὕδατι γὰρ μένοντ’ ἐπ’ Ἀσωπίῳ μελιγαρύων τέκτονες κώμων νεανίαι , σέθεν ὄπα μαιόμενοι . 
διψῇ δὲ πρᾶγος ἄλλο μὲν ἄλλου · 
ἀεθλονικία δὲ μάλιστ’ ἀοιδὰν φιλεῖ , στεφάνων ἀρετᾶν τε δεξιωτάταν ὀπαδόν · 
τᾶς ἀφθονίαν ὄπαζε μήτιος ἀμᾶς ἄπο · 
ἄρχε δ’ οὐρανοῦ πολυνεφέλα κρέοντι , θύγατερ , δόκιμον ὕμνον · ἐγὼ δὲ κείνων τέ νιν ὀάροις λύρᾳ τε κοινάσομαι . 
χαρίεντα δ’ ἕξει πόνον χώρας ἄγαλμα , Μυρμιδόνες ἵνα πρότεροι ᾤκησαν , ὧν παλαίφατον ἀγορὰν οὐκ ἐλεγχέεσσιν Ἀριστοκλείδας τεὰν ἐμίανε κατ’ αἶσαν ἐν περισθενεῖ μαλαχθεὶς παγκρατίου στόλῳ · καματωδέων δὲ πλαγᾶν ἄκος ὑγιηρὸν ἐν βαθυπεδίῳ Νεμέᾳ τὸ καλλίνικον φέρει . 
εἰ δ’ ἐὼν καλὸς ἔρδων τ’ ἐοικότα μορφᾷ ἀνορέαις ὑπερτάταις ἐπέβα παῖς Ἀριστοφάνεος · οὐκέτι πρόσω ἀβάταν ἅλα κιόνων ὑπὲρ Ἡρακλέος περᾶν εὐμαρές , ἥρως θεὸς ἃς ἔθηκε ναυτιλίας ἐσχάτας μάρτυρας κλυτάς · δάμασε δὲ θῆρας ἐν πελάγεσιν ὑπέροχος , διά τ’ ἐξερεύνασε τεναγέων ῥοάς , ὅπα πόμπιμον κατέβαινε νόστου τέλος , καὶ γᾶν φράδασσε . 
θυμέ , τίνα πρὸς ἀλλοδαπὰν ἄκραν ἐμὸν πλόον παραμείβεαι ; 
Αἰακῷ σε φαμὶ γένει τε Μοῖσαν φέρειν , ἕπεται δὲ λόγῳ δίκας ἄωτος , “ἐσλὸς αἰνεῖν · ” οὐδ’ ἀλλοτρίων ἔρωτες ἀνδρὶ φέρειν κρέσσονες · 
οἴκοθεν μάτευε . 
ποτίφορον δὲ κόσμον ἔλαβες γλυκύ τι γαρυέμεν . 
παλαιαῖσι δ’ ἐν ἀρεταῖς γέγαθε Πηλεὺς ἄναξ ὑπέραλλον αἰχμὰν ταμών · 
ὃς καὶ Ἰωλκὸν εἷλε μόνος ἄνευ στρατιᾶς , καὶ ποντίαν Θέτιν κατέμαρψεν ἐγκονητί . 
Λαομέδοντα δ’ εὐρυσθενὴς 
Τελαμὼν Ἰόλᾳ παραστάτας ἐὼν ἔπερσεν · 
καί ποτε χαλκότοξον Ἀμαζόνων μετ’ ἀλκὰν ἕπετό οἱ · οὐδέ νίν ποτε φόβος ἀνδροδάμας ἔπαυσεν ἀκμὰν φρενῶν . 
συγγενεῖ δέ τις εὐδοξίᾳ μέγα βρίθει · 
ὃς δὲ διδάκτ’ ἔχει , ψεφηνὸς ἀνὴρ ἄλλοτ’ ἄλλα πνέων οὔ ποτ’ ἀτρεκεῖ κατέβα ποδί , μυριᾶν δ’ ἀρετᾶν ἀτελεῖ νόῳ γεύεται . 
ξανθὸς δ’ Ἀχιλεὺς τὰ μὲν μένων Φιλύρας ἐν δόμοις παῖς ἐὼν ἄθυρε μεγάλα ἔργα , χερσὶ θαμινὰ βραχυσίδαρον ἄκοντα πάλλων , ἴσα τ’ ἀνέμοις μάχᾳ λεόντεσσιν ἀγροτέροις ἔπρασσεν φόνον , κάπρους τ’ ἔναιρε , σώματα δὲ παρὰ Κρονίδαν 
Κένταυρον ἀσθμαίνοντα κόμιζεν , ἑξέτης τὸ πρῶτον , ὅλον δ’ ἔπειτ’ ἂν χρόνον · 
τὸν ἐθάμβεον Ἄρτεμίς τε καὶ θρασεῖ’ Ἀθάνα , κτείνοντ’ ἐλάφους ἄνευ κυνῶν δολίων θ’ ἑρκέων · 
ποσσὶ γὰρ κράτεσκε . 
λεγόμενον δὲ τοῦτο προτέρων ἔπος ἔχω · βαθυμῆτα Χείρων τράφε λιθίνῳ 
Ἰάσον’ ἔνδον τέγει , καὶ ἔπειτεν Ἀσκλήπιον , τὸν φαρμάκων δίδαξε μαλακόχειρα νόμον · 
νύμφευσε δ’ αὖτις ἀγλαόκαρπον 
Νηρέος θύγατρα , γόνον τέ οἱ φέρτατον ἀτίταλλεν , <ἐν> 
ἀρμένοισι πᾶσι θυμὸν αὔξων · 
ὄφρα θαλασσίαις ἀνέμων ῥιπαῖσι πεμφθεὶς ὑπὸ Τρωΐαν , δορίκτυπον ἀλαλὰν Λυκίων τε προσμένοι καὶ Φρυγῶν 
Δαρδάνων τε , καὶ ἐγχεσφόροις ἐπιμίξαις 
Αἰθιόπεσσι χεῖρας , ἐν φρασὶ πάξαιθ’ , ὅπως σφίσι μὴ κοίρανος ὀπίσω πάλιν οἴκαδ’ ἀνεψιὸς ζαμενὴς Ἑλένοιο Μέμνων μόλοι . 
τηλαυγὲς ἄραρε φέγγος Αἰακιδᾶν αὐτόθεν · 
Ζεῦ , τεὸν γὰρ αἷμα , σέο δ’ ἀγών , τὸν ὕμνος ἔβαλεν ὀπὶ νέων ἐπιχώριον χάρμα κελαδέων . 
βοὰ δὲ νικαφόρῳ σὺν Ἀριστοκλείδᾳ πρέπει , ὃς τάνδε νᾶσον εὐκλέϊ προσέθηκε λόγῳ καὶ σεμνὸν ἀγλααῖσι μερίμναις 
Πυθίου Θεάριον . 
ἐν δὲ πείρᾳ τέλος διαφαίνεται , ὧν τις ἐξοχώτερος γένηται , ἐν παισὶ νέοισι παῖς , ἐν ἀνδράσιν ἀνήρ , τρίτον ἐν παλαιτέροισι , μέρος ἕκαστον οἷον ἔχομεν βρότεον ἔθνος . 
ἐλᾷ δὲ καὶ τέσσαρας ἀρετὰς 
<ὁ> 
θνατὸς αἰών , φρονεῖν δ’ ἐνέπει τὸ παρκείμενον . 
τῶν οὐκ ἄπεσσι . 
χαῖρε , φίλος . 
ἐγὼ τόδε τοι πέμπω μεμιγμένον μέλι λευκῷ σὺν γάλακτι , κιρναμένα δ’ ἔερσ’ ἀμφέπει , πόμ’ ἀοίδιμον Αἰολῇσιν ἐν πνοαῖσιν αὐλῶν , ὀψέ περ . 
ἔστι δ’ αἰετὸς ὠκὺς ἐν ποτανοῖς , ὃς ἔλαβεν αἶψα , τηλόθε μεταμαιόμενος , δαφοινὸν ἄγραν ποσίν · 
κραγέται δὲ κολοιοὶ ταπεινὰ νέμονται . 
τίν γε μέν , εὐθρόνου Κλεοῦς ἐθελοίσας , ἀεθλοφόρου λήματος ἕνεκεν 
Νεμέας Ἐπιδαυρόθεν τ’ ἄπο καὶ Μεγάρων δέδορκεν φάος . 
νεμεαν 4 
ΤΙΜΑΣΑΡΧῼ ΑΙΓΙΝΗΤῌ 
ΠΑΙΔΙ ΠΑΛΑΙΣΤῌ ἄριστος εὐφροσύνα πόνων κεκριμένων ἰατρός · αἱ δὲ σοφαὶ 
Μοισᾶν θύγατρες ἀοιδαὶ θέλξαν νιν ἁπτόμεναι . 
οὐδὲ θερμὸν ὕδωρ τόσον γε μαλθακὰ τέγγει γυῖα , τόσσον εὐλογία φόρμιγγι συνάορος . 
ῥῆμα δ’ ἑργμάτων χρονιώτερον βιοτεύει , ὅ τι κε σὺν Χαρίτων τύχᾳ γλῶσσα φρενὸς ἐξέλοι βαθείας . 
τό μοι θέμεν Κρονίδᾳ τε Δὶ καὶ Νεμέᾳ 
Τιμασάρχου τε πάλᾳ ὕμνου προκώμιον εἴη · δέξαιτο δ’ Αἰακιδᾶν ἠΰπυργον ἕδος , δίκᾳ ξεναρκέϊ κοινὸν φέγγος . 
εἰ δ’ ἔτι ζαμενεῖ Τιμόκριτος ἁλίῳ σὸς πατὴρ ἐθάλπετο , ποικίλον κιθαρίζων θαμά κε , τῷδε μέλει κλιθείς , υἱὸν κελάδησε καλλίνικον 
Κλεωναίου τ’ ἀπ’ ἀγῶνος ὅρμον στεφάνων πέμψαντα καὶ λιπαρᾶν εὐωνύμων ἀπ’ Ἀθανᾶν , Θήβαις τ’ ἐν ἑπταπύλοις , οὕνεκ’ Ἀμφιτρύωνος ἀγλαὸν παρὰ τύμβον 
Καδμεῖοί νιν οὐκ ἀέκοντες ἄνθεσι μίγνυον , 
Αἰγίνας ἕκατι . 
φίλοισι γὰρ φίλος ἐλθὼν ξένιον ἄστυ κατέδρακεν 
Ἡρακλέος ὀλβίαν πρὸς αὐλάν . 
σὺν ᾧ ποτε Τρωΐαν κραταιὸς Τελαμὼν πόρθησε καὶ Μέροπας καὶ τὸν μέγαν πολεμιστὰν ἔκπαγλον Ἀλκυονῆ , οὐ τετραορίας γε πρὶν δυώδεκα πέτρῳ ἥρωάς τ’ ἐπεμβεβαῶτας ἱπποδάμους ἕλεν δὶς τόσους . 
ἀπειρομάχας ἐών κε φανείη λόγον ὁ μὴ συνιείς · ἐπεὶ 
“ 
ῥέζοντά τι καὶ παθεῖν ἔοικεν.” τὰ μακρὰ δ’ ἐξενέπειν ἐρύκει με τεθμὸς ὧραί τ’ ἐπειγόμεναι · 
ἴϋγγι δ’ ἕλκομαι ἦτορ νουμηνίᾳ θιγέμεν . 
ἔμπα , καίπερ ἔχει βαθεῖα ποντιὰς ἅλμα μέσσον , ἀντίτειν’ ἐπιβουλίᾳ · σφόδρα δόξομεν δαΐων ὑπέρτεροι ἐν φάει καταβαίνειν · 
φθονερὰ δ’ ἄλλος ἀνὴρ βλέπων γνώμαν κενεὰν σκότῳ κυλίνδει χαμαὶ πετοῖσαν · ἐμοὶ δ’ ὁποίαν ἀρετὰν ἔδωκε πότμος ἄναξ , εὖ οἶδ’ ὅτι χρόνος ἕρπων πεπρωμέναν τελέσει . 
ἐξύφαινε , γλυκεῖα , καὶ τόδ’ αὐτίκα , φόρμιγξ , 
Λυδίᾳ σὺν ἁρμονίᾳ μέλος πεφιλημένον 
Οἰνώνᾳ τε καὶ Κύπρῳ , ἔνθα Τεῦκρος ἀπάρχει ὁ Τελαμωνιάδας · ἀτὰρ 
Αἴας Σαλαμῖν’ ἔχει πατρῴαν · 
ἐν δ’ Εὐξείνῳ πελάγει φαεννὰν Ἀχιλεὺς νᾶσον · Θέτις δὲ κρατεῖ 
Φθίᾳ · Νεοπτόλεμος δ’ Ἀπείρῳ διαπρυσίᾳ , βουβόται τόθι πρῶνες ἔξοχοι κατάκεινται 
Δωδώναθεν ἀρχόμενοι πρὸς Ἰόνιον πόρον . 
Παλίου δὲ πὰρ ποδὶ λατρείαν Ἰαωλκὸν πολεμίᾳ χερὶ προστραπὼν 
Πηλεὺς παρέδωκεν Αἱμόνεσσιν δάμαρτος Ἱππολύτας Ἄκαστος δολίαις τέχναισι χρησάμενος · 
τᾷ Δαιδάλου τε μαχαίρᾳ φύτευέ οἱ θάνατον ἐκ λόχου , Πελίαο παῖς · ἄλαλκε δὲ Χείρων , καὶ τὸ μόρσιμον Διόθεν πεπρωμένον ἔκφερεν · 
πῦρ δὲ παγκρατὲς θρασυμαχάνων τε λεόντων ὄνυχας ὀξυτάτους ἀκμὰν τε δεινοτάτων σχάσαις ὀδόντων ἔγαμεν ὑψιθρόνων μίαν Νηρεΐδων , εἶδεν δ’ εὔκυκλον ἕδραν , τᾶς οὐρανοῦ βασιλῆες πόντου τ’ ἐφεζόμενοι δῶρα καὶ κράτος ἐξέφαναν ἐγγενὲς αὐτῷ . 
Γαδείρων τὸ πρὸς ζόφον οὐ περατόν · ἀπότρεπε αὖτις Εὐρώπαν ποτὶ χέρσον ἔντεα ναός · 
ἄπορα γὰρ λόγον Αἰακοῦ παίδων τὸν ἅπαντά μοι διελθεῖν . 
Θεανδρίδαισι δ’ ἀεξιγυίων ἀέθλων κάρυξ ἑτοῖμος ἔβαν 
Οὐλυμπίᾳ τε καὶ Ἰσθμοῖ Νεμέᾳ τε συνθέμενος , ἔνθα πεῖραν ἔχοντες οἴκαδε κλυτοκάρπων οὐ νέοντ’ ἄνευ στεφάνων , πάτραν ἵν’ ἀκούομεν , 
Τιμάσαρχε , τεὰν ἐπινικίοισιν ἀοιδαῖς πρόπολον ἔμμεναι . 
εἰ δέ τοι μάτρῳ μ’ ἔτι Καλλικλεῖ κελεύεις στάλαν θέμεν Παρίου λίθου λευκοτέραν · 
ὁ χρυσὸς ἑψόμενος αὐγὰς ἔδειξεν ἁπάσας , ὕμνος δὲ τῶν ἀγαθῶν ἑργμάτων βασιλεῦσιν ἰσοδαίμονα τεύχει φῶτα · κεῖνος ἀμφ’ Ἀχέροντι ναιετάων ἐμὰν γλῶσσαν εὑρέτω κελαδῆτιν , Ὀρσοτριαίνα ἵν’ ἐν ἀγῶνι βαρυκτύπου θάλησε Κορινθίοις σελίνοις · 
τὸν Εὐφάνης ἐθέλων γεραιὸς προπάτωρ σὸς ἄεισέν ποτε , παῖ . 
ἄλλοισι δ’ ἅλικες ἄλλοι · τὰ δ’ αὐτὸς ἄν τις ἴδῃ , ἔλπεταί τις ἕκαστος ἐξοχώτατα φάσθαι . 
οἷον αἰνέων κε Μελησίαν ἔριδα στρέφοι , ῥήματα πλέκων , ἀπάλαιστος ἐν λόγῳ ἕλκειν , μαλακὰ μὲν φρονέων ἐσλοῖς , τραχὺς δὲ παλιγκότοις ἔφεδρος . 
νεμεαν 5 
ΠΥΘΕᾼ ΑΙΓΙΝΗΤῌ 
ΑΓΕΝΕΙῼ ΠΑΓΚΡΑΤΙΑΣΤῌ οὐκ ἀνδριαντοποιός εἰμ’ , ὥστ’ ἐλινύσοντα ἐργάζεσθαι ἀγάλματ’ ἐπ’ αὐτᾶς βαθμίδος ἑσταότ’ · ἀλλ’ ἐπὶ πάσας ὁλκάδος ἔν τ’ ἀκάτῳ , γλυκεῖ’ ἀοιδά , στεῖχ’ ἀπ’ Αἰγίνας , διαγγέλλοισ’ , ὅτι 
Λάμπωνος υἱὸς Πυθέας εὐρυσθενὴς νίκη Νεμείοις παγκρατίου στέφανον , οὔπω γένυσι φαίνων τέρειναν ματέρ’ οἰνάνθας ὀπώραν , ἐκ δὲ Κρόνου καὶ Ζηνὸς ἥρωας αἰχματὰς φυτευθέντας καὶ ἀπὸ χρυσεᾶν Νηρηΐδων 
Αἰακίδας ἐγέραιρεν ματρόπολίν τε , φίλαν ξένων ἄρουραν · 
τάν ποτ’ εὔανδρόν τε καὶ ναυσικλυτὰν θέσσαντο πὰρ βωμὸν πατέρος Ἑλλανίου στάντες , πίτναν τ’ εἰς αἰθέρα χεῖρας ἁμᾷ 
Ἐνδαΐδος ἀριγνῶτες υἱοὶ καὶ βία Φώκου κρέοντος , ὁ τᾶς θεοῦ , ὃν Ψαμάθεια τίκτ’ ἐπὶ ῥηγμῖνι πόντου . 
αἰδέομαι μέγα εἰπεῖν ἐν δίκᾳ τε μὴ κεκινδυνευμένον , πῶς δὴ λίπον εὐκλέα νᾶσον , καὶ τίς ἄνδρας ἀλκίμους δαίμων ἀπ’ Οἰνώνας ἔλασεν . 
στάσομαι · οὔ τοι ἅπασα κερδίων φαίνοισα πρόσωπον ἀλάθεῑ ἀτρεκής · 
καὶ τὸ σιγᾶν πολλάκις ἐστὶ σοφώτατον ἀνθρώπῳ νοῆσαι . 
εἰ δ’ ὄλβον ἢ χειρῶν βίαν ἢ σιδαρίταν ἐπαινῆσαι πόλεμον δεδόκηται , μακρά μοι αὐτόθεν ἅλμαθ’ ὑποσκάπτοι τις · ἔχω γονάτων ἐλαφρὸν ὁρμάν · 
καὶ πέραν πόντοιο πάλλοντ’ αἰετοί . 
πρόφρων δὲ καὶ κείνοις ἄειδ’ ἐν Παλίῳ 
Μοισᾶν ὁ κάλλιστος χορός , ἐν δὲ μέσαις φόρμιγγ’ Ἀπόλλων ἑπτάγλωσσον χρυσέῳ πλάκτρῳ διώκων ἁγεῖτο παντοίων νόμων · αἱ δὲ πρώτιστον μὲν ὕμνησαν Διὸς ἀρχόμεναι σεμνὰν Θέτιν 
Πηλέα θ’ , ὥς τέ νιν ἁβρὰ Κρηθεῒς Ἱππολύτα δόλῳ πεδᾶσαι ἤθελε ξυνᾶνα Μαγνήτων σκοπὸν πείσαισ’ ἀκοίταν ποικίλοις βουλεύμασιν , ψεύσταν δὲ ποιητὸν συνέπαξε λόγον , ὡς ἆρα νυμφείας ἐπείρα κεῖνος ἐν λέκτροις Ἀκάστου εὐνᾶς . 
τὸ δ’ ἐναντίον ἔσκεν · πολλὰ γάρ νιν παντὶ θυμῷ παρφαμένα λιτάνευεν · τοῦ δὲ ὀργὰν κνίζον αἰπεινοὶ λόγοι · 
εὐθὺς δ’ ἀπανάνατο νύμφαν , ξεινίου πατρὸς χόλον δείσαις · ὁ δ’ ἐφράσθη κατένευσέν τέ οἱ ὀρσινεφὴς ἐξ οὐρανοῦ 
Ζεὺς ἀθανάτων βασιλεύς , ὥστ’ ἐν τάχει ποντίαν χρυσαλακάτων τινὰ Νηρεΐδων πράξειν ἄκοιτιν , γαμβρὸν Ποσειδάωνα πείσαις , ὃς Αἰγᾶθεν ποτὶ κλειτὰν θαμὰ νίσσεται Ἰσθμὸν Δωρίαν · 
ἔνθα μιν εὔφρονες ἶλαι σὺν καλάμοιο βοᾷ θεὸν δέκονται , καὶ σθένει γυίων ἐρίζοντι θρασεῖ . 
πότμος δὲ κρίνει συγγενὴς ἔργων περὶ πάντων . 
τὺ δ’ Αἰγίναθε δίς , Εὐθύμενες , 
Νίκας ἐν ἀγκώνεσσι πίτνων ποικίλων ἔψαυσας ὕμνων . 
ἤτοι μεταΐξαντα καὶ νῦν τεὸς μάτρως ἀγάλλει κείνου ὁμόσπορον ἔθνος , Πυθέα . 
ἁ Νεμέα μὲν ἄραρεν μείς τ’ ἐπιχώριος , ὃν φίλησ’ Ἀπόλλων · 
ἅλικας δ’ ἐλθόντας οἴκοι τ’ ἐκράτεις 
Νίσου τ’ ἐν εὐαγκεῖ λόφῳ . 
χαίρω δ’ , ὅτι ἐσλοῖσι μάρναται πέρι πᾶσα πόλις . 
ἴσθι , γλυκεῖάν τοι Μενάνδρου σὺν τύχᾳ μόχθων ἀμοιβὰν ἐπαύρεο · χρὴ δ’ ἀπ’ Ἀθανᾶν τέκτον’ ἀθληταῖσιν ἔμμεν . 
εἰ δὲ Θεμίστιον ἵκεις , ὥστ’ ἀείδειν , μηκέτι ῥίγει · δίδοι φωνάν , ἀνὰ δ’ ἱστία τεῖνον πρὸς ζυγὸν καρχασίου , πύκταν τέ νιν καὶ παγκρατίῳ φθέγξαι ἑλεῖν Ἐπιδαύρῳ διπλόαν νικῶντ’ ἀρετάν , προθύροισιν δ’ Αἰακοῦ ἀνθέων ποιάεντα φέρε στεφανώματα σὺν ξανθαῖς Χάρισσιν . 
νεμεαν 6 
ΑΛΚΙΜΙΔῌ ΑΙΓΙΝΗΤῌ 
ΠΑΙΔΙ ΠΑΛΑΙΣΤῌ ἓν ἀνδρῶν , ἓν θεῶν γένος · ἐκ μιᾶς δὲ πνέομεν ματρὸς ἀμφότεροι · διείργει δὲ πᾶσα κεκριμένα δύναμις , ὡς τὸ μὲν οὐδέν , ὁ δὲ χάλκεος ἀσφαλὲς αἰὲν ἕδος μένει οὐρανός . 
ἀλλά τι προσφέρομεν ἔμπαν ἢ μέγαν νόον ἤτοι φύσιν ἀθανάτοις , καίπερ ἐφαμερίαν οὐκ εἰδότες οὐδὲ μετὰ νύκτας ἄμμε πότμος οἵαν τιν’ ἔγραψε δραμεῖν ποτὶ στάθμαν . 
τεκμαίρει καί νυν Ἀλκιμίδας τὸ συγγενὲς ἰδεῖν ἄγχι καρποφόροις ἀρούραισιν , αἵτ’ ἀμειβόμεναι τόκα μὲν ὦν βίον ἀνδράσιν ἐπηετανὸν πεδίων ἔδοσαν , τόκα δ’ αὖτ’ ἀναπαυσάμεναι σθένος ἔμαρψαν . 
ἦλθέ τοι 
Νεμέας ἐξ ἐρατῶν ἀέθλων παῖς ἐναγώνιος , ὃς ταύταν μεθέπων Διόθεν αἶσαν νῦν πέφανται οὐκ ἄμμορος ἀμφὶ πάλᾳ κυναγέτας , ἴχνεσιν ἐν Πραξιδάμαντος ἑὸν πόδα νέμων πατροπάτορος ὁμαιμίου . 
κεῖνος γὰρ Ὀλυμπιόνικος ἐὼν Αἰακίδαις ἔρνεα πρῶτος <ἔνεικεν> 
ἀπ’ Ἀλφεοῦ , καὶ πεντάκις Ἰσθμοῖ στεφανωσάμενος , νεμέᾳ δὲ τρίς , ἔπαυσε λάθαν 
Σωκλείδα , ὃς ὑπέρτατος 
Ἁγησιμάχῳ υἱέων γένετο . 
ἐπεί οἱ τρεῖς ἀεθλοφόροι πρὸς ἄκρον ἀρετᾶς ἦλθον , οἵτε πόνων ἐγεύσαντο . 
σὺν θεοῦ δὲ τύχᾳ ἕτερον οὔ τινα οἶκον ἀπεφάνατο πυγμαχία <πλεόνων> ταμίαν στεφάνων μυχῷ Ἑλλάδος ἁπάσας . 
ἔλπομαι μέγα εἰπὼν σκοποῦ ἄντα τυχεῖν ὥτ’ ἀπὸ τόξου ἱείς · εὔθυν’ ἐπὶ τοῦτον , ἄγε , Μοῖσα , οὖρον ἐπέων εὐκλέα . 
παροιχομένων γὰρ ἀνέρων ἀοιδαὶ καὶ λόγοι τὰ καλά σφιν ἔργ’ ἐκόμισαν , 
Βασσίδαισιν ἅ τ’ οὐ σπανίζει · παλαίφατος γενεά , ἴδια ναυστολέοντες ἐπικώμια , Πιερίδων ἀρόταις δυνατοὶ παρέχειν πολὺν ὕμνον ἀγερώχων ἑργμάτων ἕνεκεν . 
καὶ γὰρ ἐν ἀγαθέᾳ χεῖρας ἱμάντι δεθεὶς Πυθῶνι κράτησεν ἀπὸ ταύτας αἷμα πάτρας χρυσαλακάτου ποτὲ Καλλίας ἁδὼν ἔρνεσι Λατοῦς , παρὰ Κασταλίᾳ τε Χαρίτων ἑσπέριος ὁμάδῳ φλέγεν · 
πόντου τε γέφυρ’ ἀκάμαντος ἐν ἀμφικτιόνων ταυροφόνῳ τριετηρίδι Κρεοντίδαν τίμασε Ποσειδάνιον ἂν τέμενος · 
βοτάνα τέ νιν πόθ’ ἁ λέοντος νικάσαντ’ ἤρεφε δασκίοις 
Φλιοῦντος ὑπ’ ὠγυγίοις ὄρεσιν . 
πλατεῖαι πάντοθεν λογίοισιν ἐντὶ πρόσοδοι νᾶσον εὐκλέα τάνδε κοσμεῖν · ἐπεί σφιν Αἰακίδαι ἔπορον ἔξοχον αἶσαν ἀρετὰς ἀποδεικνύμενοι μεγάλας · 
πέταται δ’ ἐπί τε χθόνα καὶ διὰ θαλάσσας τηλόθεν ὄνυμ’ αὐτῶν · καὶ ἐς Αἰθίοπας 
Μέμνονος οὐκ ἀπονοστήσαντος ἐπᾶλτο · βαρὺ δέ σφιν νεῖκος Ἀχιλεὺς ἔμπεσε χαμαὶ καταβὰς ἀφ’ ἁρμάτων , φαεννᾶς υἱὸν εὖτ’ ἐνάριξεν Ἀόος ἀκμᾷ ἔγχεος ζακότοιο . 
καὶ ταύταν μὲν παλαιότεροι ὁδὸν ἀμαξιτὸν εὗρον · ἕπομαι δὲ καὶ αὐτὸς ἔχων μελέταν · 
τὸ δὲ πὰρ ποδὶ ναὸς ἑλισσόμενον αἰεὶ κυμάτων λέγεται παντὶ μάλιστα δονεῖν θυμόν . 
ἑκόντι δ’ ἐγὼ νώτῳ μεθέπων δίδυμον ἄχθος ἄγγελος ἔβαν , πέμπτον ἐπὶ εἴκοσι τοῦτο γαρύων εὖχος ἀγώνων ἄπο , τοὺς ἐνέποισιν ἱερούς , 
Ἀλκιμίδα , τέ γ’ ἐπαρκέσαι κλειτᾷ γενεᾷ · δύο μὲν Κρονίου πὰρ τεμένει , παῖ , σέ τ’ ἐνόσφισε καὶ Πουλυτιμίδαν κλᾶρος προπετὴς ἄνθε’ Ὀλυμπιάδος . 
δελφῖνί κεν τάχος δῑ ἅλμας ἴσον εἴποιμι Μελησίαν , χειρῶν τε καὶ ἰσχύος ἁνίοχον . 
νεμεαν 7 
ΣΩΓΕΝΕΙ ΑΙΓΙΝΗΤῌ 
ΠΑΙΔΙ ΠΕΝΤΑΘΛῼ 
Ἐλείθυια , πάρεδρε Μοιρᾶν βαθυφρόνων , παῖ μεγαλοσθενέος , ἄκουσον , Ἥρας , γενέτειρα τέκνων · ἄνευ σέθεν οὐ φάος , οὐ μέλαιναν δρακέντες εὐφρόναν τεὰν ἀδελφεὰν ἐλάχομεν ἀγλαόγυιον Ἥβαν . 
ἀναπνέομεν δ’ οὐχ ἅπαντες ἐπὶ ἴσα · 
εἴργει δὲ πότμῳ ζυγένθ’ ἕτερον ἕτερα . 
σὺν δὲ τὶν καὶ παῖς ὁ Θεαρίωνος ἀρετᾷ κριθεὶς εὔδοξος ἀείδεται Σωγένης μετὰ πενταέθλοις . 
πόλιν γὰρ φιλόμολπον οἰκεῖ δορικτύπων 
Αἰακιδᾶν · μάλα δ’ ἐθέλοντι σύμπειρον ἀγωνίᾳ θυμὸν ἀμφέπειν . 
εἰ δὲ τύχῃ τις ἔρδων , μελίφρον’ αἰτίαν ῥοαῖσι Μοισᾶν ἐνέβαλε · ταὶ μεγάλαι γὰρ ἀλκαὶ σκότον πολὺν ὕμνων ἔχοντι δεόμεναι · 
ἔργοις δὲ καλοῖς ἔσοπτρον ἴσαμεν ἑνὶ σὺν τρόπῳ , εἰ Μναμοσύνας ἕκατι λιπαράμπυκος εὕρηται ἄποινα μόχθων κλυταῖς ἐπέων ἀοιδαῖς . 
σοφοὶ δὲ μέλλοντα τριταῖον ἄνεμον ἔμαθον , οὐδ’ ὑπὸ κέρδει βλάβεν · 
ἀφνεὸς πενιχρός τε θανάτου πέρας ἅμα νέονται . 
ἐγὼ δὲ πλέον’ ἔλπομαι λόγον Ὀδυσσέος ἢ πάθαν διὰ τὸν ἁδυεπῆ γενέσθ’ Ὅμηρον · 
ἐπεὶ ψεύδεσί οἱ ποτανᾷ <τε> 
μαχανᾷ σεμνὸν ἔπεστί τι · σοφία δὲ κλέπτει παράγοισα μύθοις · τυφλὸν δ’ ἔχει ἦτορ ὅμιλος ἀνδρῶν ὁ πλεῖστος . 
εἰ γὰρ ἦν ἓ τὰν ἀλάθειαν ἰδέμεν , οὔ κεν ὅπλων χολωθεὶς ὁ καρτερὸς Αἴας ἔπαξε διὰ φρενῶν λευρὸν ξίφος · ὃν κράτιστον Ἀχιλέος ἄτερ μάχᾳ ξανθῷ Μενέλᾳ δάμαρτα κομίσαι θοαῖς ἐν ναυσὶ πόρευσαν εὐθυπνόου Ζεφύροιο πομπαὶ πρὸς Ἴλου πόλιν . 
ἀλλὰ κοινὸν γὰρ ἔρχεται κῦμ’ Ἀΐδα , πέσε δ’ ἀδόκητον ἐν καὶ δοκέοντα · τιμὰ δὲ γίνεται ὧν θεὸς ἁβρὸν αὔξει λόγον τεθνακότων βοαθόων , τοὶ παρὰ μέγαν ὀμφαλὸν εὐρυκόλπου μόλον χθονός · ἐν Πυθίοισι δὲ δαπέδοις κεῖται , Πριάμου πόλιν Νεοπτόλεμος ἐπεὶ πράθεν , τᾷ καὶ Δαναοὶ πόνησαν · ὁ δ’ ἀποπλέων 
Σκύρου μὲν ἅμαρτε , πλαγχθέντες δ’ εἰς Ἐφύραν ἵκοντο · 
Μολοσσίᾳ δ’ ἐμβασίλευεν ὀλίγον χρόνον · ἀτὰρ γένος αἰεὶ φέρεν τοῦτό οἱ γέρας . 
ᾤχετο δὲ πρὸς θεόν , κτέαν’ ἄγων Τρωΐαθεν ἀκροθινίων · 
ἵνα κρεῶν νιν ὑπὲρ μάχας ἔλασεν ἀντιτυχόντ’ ἀνὴρ μαχαίρᾳ . 
βάρυνθεν δὲ περισσὰ Δελφοὶ ξεναγέται . 
ἀλλὰ τὸ μόρσιμον ἀπέδωκεν · ἐχρῆν δέ τιν’ ἔνδον ἄλσει παλαιτάτῳ 
Αἰακιδᾶν κρεόντων τὸ λοιπὸν ἔμμεναι θεοῦ παρ’ εὐτειχέα δόμον , ἡρωΐαις δὲ πομπαῖς θεμισκόπον οἰκεῖν ἐόντα πολυθύτοις . 
εὐώνυμον ἐς δίκαν τρία ἔπεα διαρκέσει · 
οὐ ψεῦδις ὁ μάρτυς ἔργμασιν ἐπιστατεῖ , 
Αἴγινα , τεῶν Διός τ’ ἐκγόνων . 
θρασύ μοι τόδ’ εἰπεῖν φαενναῖς ἀρεταῖς ὁδὸν κυρίαν λόγων οἴκοθεν · ἀλλὰ γὰρ ἀνάπαυσις ἐν παντὶ γλυκεῖα ἔργῳ · κόρον δ’ ἔχει καὶ μέλι καὶ τὰ τέρπν’ ἄνθε’ Ἀφροδίσια . 
φυᾷ δ’ ἕκαστος διαφέρομεν βιοτὰν λαχόντες , ὁ μὲν τά , τὰ δ’ ἄλλοι · τυχεῖν δ’ ἕν’ ἀδύνατον εὐδαιμονίαν ἅπασαν ἀνελόμενον · οὐκ ἔχω εἰπεῖν , τίνι τοῦτο Μοῖρα τέλος ἔμπεδον ὤρεξε . 
Θεαρίων , τὶν δ’ ἐοικότα καιρὸν ὄλβου δίδωσι , τόλμαν τε καλῶν ἀρομένῳ σύνεσιν οὐκ ἀποβλάπτει φρενῶν . 
ξεῖνός εἰμι · σκοτεινὸν ἀπέχων ψόγον , ὕδατος ὥτε ῥοὰς φίλον ἐς ἄνδρ’ ἄγων κλέος ἐτήτυμον αἰνέσω · ποτίφορος δ’ ἀγαθοῖσι μισθὸς οὗτος . 
ἐὼν δ’ ἐγγὺς Ἀχαιὸς οὐ μέμψεταί μ’ ἀνὴρ 
Ἰονίας ὑπὲρ ἁλὸς οἰκέων · προξενίᾳ πέποιθ’ · ἔν τε δαμόταις ὄμματι δέρκομαι λαμπρόν , οὐχ ὑπερβαλών , βίαια πάντ’ ἐκ ποδὸς ἐρύσαις , ὁ δὲ λοιπὸς εὔφρων ποτὶ χρόνος ἕρποι . 
μαθὼν δέ τις ἀνερεῖ , εἰ πὰρ μέλος ἔρχομαι ψάγιον ὄαρον ἐννέπων . 
Εὐξενίδα πάτραθε Σώγενες , ἀπομνύω μὴ τέρμα προβὰς ἄκονθ’ ὥτε χαλκοπάρᾳον ὄρσαι θοὰν γλῶσσαν , ὃς ἐξέπεμψεν παλαισμάτων αὐχένα καὶ σθένος ἀδίαντον , αἴθωνι πρὶν ἁλίῳ γυῖον ἐμπεσεῖν . 
εἰ πόνος ἦν , τὸ τερπνὸν πλέον πεδέρχεται . 
ἔα με · νικῶντί γε χάριν , εἴ τι πέραν ἀερθεὶς ἀνέκραγον , οὐ τραχύς εἰμι καταθέμεν . 
εἴρειν στεφάνους ἐλαφρόν · ἀναβάλεο · Μοῖσά τοι κολλᾷ χρυσὸν ἔν τε λευκὸν ἐλέφανθ’ ἁμᾷ καὶ λείριον ἄνθεμον ποντίας ὑφελοῖσ’ ἐέρσας . 
Διὸς δὲ μεμναμένος ἀμφὶ Νεμέᾳ πολύφατον θρόον ὕμνων δόνει ἡσυχᾷ . 
βασιλῆα δὲ θεῶν πρέπει δάπεδον ἂν τόδε γαρυέμεν ἁμέρᾳ ὀπί · λέγοντι γὰρ Αἰακόν νιν ὑπὸ ματροδόκοις γοναῖς φυτεῦσαι , ἐμᾷ μὲν πολίαρχον εὐωνύμῳ πάτρᾳ , 
Ἡράκλεες , σέο δὲ προπράον’ ἔμεν ξεῖνον ἀδελφεόν τ’ . 
εἰ δὲ γεύεται ἀνδρὸς ἀνήρ τι , φαῖμέν κε γείτον’ ἔμμεναι νόῳ φιλήσαντ’ ἀτενέϊ γείτονι χάρμα πάντων ἐπάξιον · εἰ δ’ αὐτὸ καὶ θεὸς ἀνέχοι , ἐν τίν κ’ ἐθέλοι , Γίγαντας ὃς ἐδάμασας , εὐτυχῶς ναίειν πατρὶ Σωγένης ἀταλὸν ἀμφέπων θυμὸν προγόνων ἐϋκτήμονα ζαθέαν ἀγυιάν · 
ἐπεὶ τετραόροισιν ὥθ’ ἁρμάτων ζυγοῖς ἐν τεμένεσσι δόμον ἔχει τεοῖς , ἀμφοτέρας ἰὼν χειρός . 
ὦ μάκαρ , τὶν δ’ ἐπέοικεν Ἥρας πόσιν τε πειθέμεν κόραν τε Γλαυκώπιδα · δύνασαι δὲ βροτοῖσιν ἀλκὰν ἀμαχανιᾶν δυσβάτων θαμὰ διδόμεν . 
εἰ γάρ σφισιν ἐμπεδοσθενέα βίοτον ἁρμόσαις ἥβᾳ λιπαρῷ τε γήραϊ διαπλέκοις εὐδαίμον’ ἐόντα , παίδων δὲ παῖδες ἔχοιεν αἰεὶ γέρας τό περ νῦν καὶ ἄρειον ὄπιθεν . 
τὸ δ’ ἐμὸν οὔ ποτε φάσει κέαρ ἀτρόποισι Νεοπτόλεμον ἑλκύσαι ἔπεσι · ταὐτὰ δὲ τρὶς τετράκι τ’ ἀμπολεῖν ἀπορία τελέθει , τέκνοισιν ἅτε μαψυλάκας , “Διὸς Κόρινθος.” νεμεαν 8 
ΔΕΙΝΙᾼ ΑΙΓΙΝΗΤῌ 
ΔΙΑΥΛΟΔΡΟΜῼ ὥρα πότνια , κάρυξ Ἀφροδίτας ἀμβροσιᾶν φιλοτάτων , ἅτε παρθενηΐοις παίδων τ’ ἐφίζοισα γλεφάροις , τὸν μὲν ἁμέροις ἀνάγκας χερσὶ βαστάζεις , ἕτερον δ’ ἑτέραις . 
ἀγαπατὰ δὲ καιροῦ μὴ πλαναθέντα πρὸς ἔργον ἕκαστον τῶν ἀρειόνων ἐρώτων ἐπικρατεῖν δύνασθαι . 
οἷοι καὶ Διὸς Αἰγίνας τε λέκτρον ποιμένες ἀμφεπόλησαν 
Κυπρίας δώρων · ἔβλαστεν δ’ υἱὸς Οἰνώνας βασιλεὺς χειρὶ καὶ βουλαῖς ἄριστος . 
πολλά νιν πολλοὶ λιτάνευον ἰδεῖν . 
ἀβοατὶ γὰρ ἡρώων ἄωτοι περιναιεταόντων ἤθελον κείνου γε πείθεσθ’ ἀναξίαις ἑκόντες , οἵ τε κρανααῖς ἐν Ἀθάναισιν ἅρμοζον στρατόν , οἵ τ’ ἀνὰ Σπάρταν Πελοπηϊάδαι . 
ἱκέτας Αἰακοῦ σεμνῶν γονάτων πόλιός θ’ ὑπὲρ φίλας ἀστῶν θ’ ὑπὲρ τῶνδ’ ἅπτομαι φέρων 
Λυδίαν μίτραν καναχηδὰ πεποικιλμέναν , 
Δείνιος δισσῶν σταδίων καὶ πατρὸς Μέγα Νεμεαῖον ἄγαλμα . 
σὺν θεῷ γάρ τοι φυτευθεὶς ὄλβος ἀνθρώποισι παρμονώτερος · 
ὅσπερ καὶ Κινύραν ἔβρισε πλούτῳ ποντίᾳ ἔν ποτε Κύπρῳ . 
ἵσταμαι δὴ ποσσὶ κούφοις , ἀμπνέων τε πρίν τι φάμεν . 
πολλὰ γὰρ πολλᾷ λέλεκται · νεαρὰ δ’ ἐξευρόντα δόμεν βασάνῳ ἐς ἔλεγχον , ἅπας κίνδυνος · ὄψον δὲ λόγοι φθονεροῖσιν · 
ἅπτεται δ’ ἐσλῶν ἀεί , χειρόνεσσι δ’ οὐκ ἐρίζει . 
κεῖνος καὶ Τελαμῶνος δάψεν υἱὸν φασγάνῳ ἀμφικυλίσαις . 
ἦ τιν’ ἄγλωσσον μέν , ἦτορ δ’ ἄλκιμον , λάθα κατέχει ἐν λυγρῷ νείκει · μέγιστον δ’ αἰόλῳ ψεύδει γέρας ἀντέταται . 
κρυφίαισι γὰρ ἐν ψάφοις Ὀδυσσῆ Δαναοὶ θεράπευσαν · 
χρυσέων δ’ Αἴας στερηθεὶς ὅπλων φόνῳ πάλαισεν . 
ἦ μὰν ἀνόμοιά γε δᾴοισιν ἐν θερμῷ χροῒ ἕλκεα ῥῆξαν πελεμιζόμενοι ὑπ’ ἀλεξιμβρότῳ λόγχᾳ , τὰ μὲν ἀμφ’ Ἀχιλεῖ νεοκτόνῳ , ἄλλων τε μόχθων ἐν πολυφθόροις ἁμέραις . 
ἐχθρὰ δ’ ἄρα πάρφασις ἦν καὶ πάλαι , αἱμύλων μύθων ὁμόφοιτος , δολοφραδής , κακοποιὸν ὄνειδος · 
ἃ τὸ μὲν λαμπρὸν βιᾶται , τῶν δ’ ἀφάντων κῦδος ἀντείνει σαθρόν . 
εἴη μή ποτέ μοι τοιοῦτον ἦθος , Ζεῦ πάτερ , ἀλλὰ κελεύθοις ἁπλόαις ζωᾶς ἐφαπτοίμαν , θανὼν ὡς παισὶ κλέος μὴ τὸ δύσφαμον προσάψω . 
χρυσὸν εὔχονται , πεδίον δ’ ἕτεροι ἀπέραντον · ἐγὼ δ’ ἀστοῖς ἁδὼν καὶ χθονὶ γυῖα καλύψαιμ’ , αἰνέων αἰνητά , μομφὰν δ’ ἐπισπείρων ἀλιτροῖς . 
αὔξεται δ’ ἀρετά , χλωραῖς ἐέρσαις ὡς ὅτε δένδρεον ᾄσσει , 
<ἐν> 
σοφοῖς ἀνδρῶν ἀερθεῖσ’ ἐν δικαίοις τε πρὸς ὑγρὸν αἰθέρα . 
χρεῖαι δὲ παντοῖαι φίλων ἀνδρῶν · τὰ μὲν ἀμφὶ πόνοις ὑπερώτατα · μαστεύει δὲ καὶ τέρψις ἐν ὄμμασι θέσθαι πιστόν . 
ὦ Μέγα , τὸ δ’ αὖτις τεὰν ψυχὰν κομίξαι οὔ μοι δυνατόν · κενεᾶν δ’ ἐλπίδων χαῦνον τέλος · 
σεῦ δὲ πάτρᾳ Χαριάδαις τ’ Ἐλαφρὸν ὑπερεῖσαι λίθον Μοισαῖον ἕκατι ποδῶν εὐωνύμων δὶς δὴ δυοῖν . 
χαίρω δὲ πρόσφορον ἐν μὲν ἔργῳ κόμπον ἱείς , ἐπαοιδαῖς δ’ ἀνὴρ νώδυνον καί τις κάματον θῆκεν . 
ἦν γε μὰν ἐπικώμιος ὕμνος δὴ πάλαι καὶ πρὶν γενέσθαι τὰν Ἀδράστου τάν τε Καδμείων ἔριν . 
νεμεαν 9 
ΧΡΟΜΙῼ ΑΙΤΝΑΙῼ 
ΑΡΜΑΤΙ κωμάσομεν παρ’ Ἀπόλλωνος Σικυώνοθε , Μοῖσαι , τὰν νεοκτίσταν ἐς Αἴτναν , ἔνθ’ ἀναπεπταμέναι ξείνων νενίκανται θύραι , ὄλβιον ἐς Χρομίου δῶμ’ . 
ἀλλ’ ἐπέων γλυκὺν ὕμνον πράσσετε . 
τὸ κρατήσιππον γὰρ ἐς ἃρμ’ ἀναβαίνων ματέρι καὶ διδύμοις παίδεσσιν αὐδὰν μανύει 
Πυθῶνος αἰπεινᾶς ὁμοκλάροις ἐπόπταις . 
ἔστι δέ τις λόγος ἀνθρώπων , τετελεσμένον ἐσλὸν μὴ χαμαὶ σιγᾷ καλύψαι · θεσπεσία δ’ ἐπέων καύχαις ἀοιδὰ πρόσφορος . 
ἀλλ’ ἀνὰ μὲν βρομίαν φόρμιγγ’ , ἀνὰ δ’ αὐλὸν ἐπ’ αὐτὰν ὄρσομεν ἱππίων ἄθλων κορυφάν , ἅτε Φοίβῳ θῆκεν Ἄδραστος ἐπ’ Ἀσωποῦ ῥεέθροις · ὧν ἐγὼ μνασθεὶς ἐπασκήσω κλυταῖς ἥρωα τιμαῖς , ὃς τότε μὲν βασιλεύων κεῖθι νέαισί θ’ ἑορταῖς ἰσχύος τ’ ἀνδρῶν ἁμίλλαις ἅρμασί τε γλαφυροῖς ἄμφαινε κυδαίνων πόλιν . 
φεῦγε γὰρ Ἀμφιαρῆ ποτε θρασυμήδεα καὶ δεινὰν στάσιν πατρῴων οἴκων ἀπό τ’ Ἄργεος · ἀρχοὶ δ’ οὐκ ἔτ’ ἔσαν Ταλαοῦ παῖδες , βιασθέντες λύᾳ . 
κρέσσων δὲ καππαύει δίκαν τὰν πρόσθεν ἀνήρ . 
ἀνδροδάμαντ’ Ἐριφύλαν , ὅρκιον ὡς ὅτε πιστόν , δόντες Οἰκλείδᾳ γυναῖκα , ξανθοκομᾶν Δαναῶν ἔσσαν μέγιστοι καί ποτε ἐς<λὸν ἐς> 
ἑπταπύλους Θήβας ἄγαγον στρατὸν ἀνδρῶν αἰσιᾶν οὐ κατ’ ὀρνίχων ὁδόν · οὐδὲ Κρονίων ἀστεροπὰν ἐλελίξαις οἴκοθεν μαργουμένους στείχειν ἐπώτρυν’ , ἀλλὰ φείσασθαι κελεύθου . 
φαινομέναν δ’ ἄρ’ ἐς ἄταν σπεῦδεν ὅμιλος ἱκέσθαι χαλκέοις ὅπλοισιν ἱππείοις τε σὺν ἔντεσιν · Ἰσμηνοῦ δ’ ἐπ’ ὄχθαισι γλυκὺν νόστον ἐρεισάμενοι λευκανθέα σώματ’ ἐπίαναν καπνόν · 
ἑπτὰ γὰρ δαίσαντο πυραὶ νεογυίους φῶτας · ὁ δ’ Ἀμφιαρῇ σχίσσεν κεραυνῷ παμβίᾳ 
Ζεὺς τὰν βαθύστερνον χθόνα , κρύψεν δ’ ἅμ’ ἵπποις , δουρὶ Περικλυμένου πρὶν νῶτα τυπέντα μαχατὰν θυμὸν αἰσχυνθῆμεν . 
ἐν γὰρ δαιμονίοισι φόβοις φεύγοντι καὶ παῖδες θεῶν . 
εἰ δυνατόν , Κρονίων , πεῖραν μὲν ἀγάνορα Φοινικοστόλων ἐγχέων ταύταν θανάτου πέρι καὶ ζωᾶς ἀναβάλλομαι ὡς πόρσιστα , μοῖραν δ’ εὔνομον αἰτέω σε παισὶν δαρὸν Αἰτναίων ὀπάζειν , 
Ζεῦ πάτερ , ἀγλαΐαισιν δ’ ἀστυνόμοις ἐπιμῖξαι λαόν . 
ἐντί τοι φίλιπποί τ’ αὐτόθι καὶ κτεάνων ψυχὰς ἔχοντες κρέσσονας ἄνδρες . 
ἄπιστον ἔειπ’ · αἰδὼς γὰρ ὑπὸ κρύφα κέρδει κλέπτεται , ἃ φέρει δόξαν . 
Χρομίῳ κεν ὑπασπίζων παρὰ πεζοβόαις ἵπποις τε ναῶν τ’ ἐν μάχαις ἔκρινας ἂν κίνδυνον ὀξείας ἀϋτᾶς , οὕνεκεν ἐν πολέμῳ κείνα θεὸς ἔντυεν αὐτοῦ θυμὸν αἰχματὰν ἀμύνειν λοιγὸν Ἐνυαλίου . 
παῦροι δὲ βουλεῦσαι φόνου παρποδίου νεφέλαν τρέψαι ποτὶ δυσμενέων ἀνδρῶν στίχας χερσὶ καὶ ψυχᾷ δυνατοί · λέγεται μὰν Ἕκτορι μὲν κλέος ἀνθῆσαι Σκαμάνδρου χεύμασιν ἀγχοῦ , βαθυκρήμνοισι δ’ ἀμφ’ ἀκταῖς Ἑλώρου , ἔνθα Ῥέας πόρον ἄνθρωποι καλέοισι , δέδορκεν παιδὶ τοῦθ’ Ἁγησιδάμου φέγγος ἐν ἁλικίᾳ πρώτᾳ · τὰ δ’ ἄλλαις ἁμέραις πολλὰ μὲν ἐν κονίᾳ χέρσῳ , τὰ δὲ γείτονι πόντῳ φάσομαι . 
ἐκ πόνων δ’ , οἳ σὺν νεότατι γένωνται σύν τε δίκᾳ , τελέθει πρὸς γῆρας αἰὼν ἁμέρα . 
ἴστω λαχὼν πρὸς δαιμόνων θαυμαστὸν ὄλβον . 
εἰ γὰρ ἅμα κτεάνοις πολλοῖς ἐπίδοξον ἄρηται κῦδος , οὐκ ἔστι πρόσωθεν θνατὸν ἔτι σκοπιᾶς ἄλλας ἐφάψασθαι ποδοῖν . 
ἡσυχία δὲ φιλεῖ μὲν συμπόσιον · νεοθαλὴς δ’ αὔξεται μαλθακᾷ νικαφορία σὺν ἀοιδᾷ · θαρσαλέα δὲ παρὰ κρητῆρα φωνὰ γίνεται . 
ἐγκιρνάτω τίς νιν , γλυκὺν κώμου προφάταν , ἀργυρέαισι δὲ νωμάτω φιάλαισι βιατὰν ἀμπέλου παῖδ’ , ἅς ποθ’ ἵπποι κτησάμεναι Χρομίῳ πέμψαν θεμιπλέκτοις ἁμᾷ 
Λατοΐδα στεφάνοις ἐκ τᾶς ἱερᾶς Σικυῶνος . 
Ζεῦ πάτερ , εὔχομαι ταύταν ἀρετὰν κελαδῆσαι σὺν Χαρίτεσσιν , ὑπὲρ πολλῶν τε τιμαλφεῖν λόγοις νίκαν , ἀκοντίζων σκοποῖ’ ἄγχιστα Μοισᾶν . 
νεμεαν 10 
ΘΕΑΙῼ ΑΡΓΕΙῼ 
ΠΑΛΑΙΣΤῌ 
Δαναοῦ πόλιν ἀγλαοθρόνων τε πεντήκοντα κορᾶν , Χάριτες , 
Ἄργος Ἥρας δῶμα θεοπρεπὲς ὑμνεῖτε · φλέγεται δ’ ἀρεταῖς μυρίαις ἔργων θρασέων ἕνεκεν . 
μακρὰ μὲν τὰ Περσέος ἀμφὶ Μεδοίσας Γοργόνος · 
πολλὰ δ’ Αἰγύπτῳ καταοίκισθεν ἄστη ταῖς Ἐπάφου παλάμαις · 
οὐδ’ Ὑπερμνήστρα παρεπλάγχθη , μονόψαφον ἐν κολεῷ κατασχοῖσα ξίφος . 
Διομήδεα δ’ ἄμβροτον ξανθά ποτε Γλαυκῶπις ἔθηκε θεόν · 
γαῖα δ’ ἐν Θήβαις ὑπέδεκτο κεραυνωθεῖσα Διὸς βέλεσιν μάντιν Οἰκλείδαν , πολέμοιο νέφος · 
καὶ γυναιξὶν καλλικόμοισιν ἀριστεύει πάλαι · 
Ζεὺς ἐπ’ Ἀλκμήναν Δανάαν τε μολὼν τοῦτον κατέφανε λόγον · 
πατρὶ δ’ Ἀδράστοιο Λυγκεῖ τε φρενῶν καρπὸν εὐθείᾳ συνάρμοξεν δίκᾳ · 
θρέψε δ’ αἰχμὰν Ἀμφιτρύωνος . 
ὁ δ’ ὄλβῳ φέρτατος ἵκετ’ ἐς κείνου γενεάν , ἐπεὶ ἐν χαλκέοις ὅπλοις 
Τηλεβόας ἔναρεν · τῷ ὄψιν ἐειδόμενος ἀθανάτων βασιλεὺς αὐλὰν ἐσῆλθεν σπέρμ’ ἀδείμαντον φέρων Ἡρακλέος · οὗ κατ’ Ὄλυμπον ἄλοχος Ἥβα τελείᾳ παρὰ ματέρι βαίνοισ’ ἔστι , καλλίστα θεῶν . 
βραχύ μοι στόμα πάντ’ ἀναγήσασθ’ , ὅσων Ἀργεῖον ἔχει τέμενος μοῖραν ἐσλῶν · ἔστι δὲ καὶ κόρος ἀνθρώπων βαρὺς ἀντιάσαι · 
ἀλλ’ ὅμως εὔχορδον ἔγειρε λύραν , καὶ παλαισμάτων λάβε φροντίδ’ · ἀγών τοι χάλκεος δᾶμον ὀτρύνει ποτὶ βουθυσίαν Ἥρας ἀέθλων τε κρίσιν · 
Οὐλία παῖς ἔνθα νικάσαις δὶς ἔσχεν Θεαῖος εὐφόρων λάθαν πόνων . 
ἐκράτησε δὲ καί ποθ’ Ἕλλανα στρατὸν Πυθῶνι , τύχᾳ τε μολὼν καὶ τὸν Ἰσθμοῖ καὶ Νεμέᾳ στέφανον , Μοίσαισί τ’ ἔδωκ’ ἀρόσαι , τρὶς μὲν ἐν πόντοιο πύλαισι λαχών , τρὶς δὲ καὶ σεμνοῖς δαπέδοις ἐν Ἀδραστείῳ νόμῳ . 
Ζεῦ πάτερ , τῶν μὰν ἔραται φρενί , σιγᾷ οἱ στόμα · πᾶν δὲ τέλος ἐν τὶν ἔργων · οὐδ’ , ἀμόχθῳ καρδίᾳ προσφέρων τόλμαν , παραιτεῖται χάριν · 
γνώτ’ ἀείδω οἷ τε καὶ ὅστις ἁμιλλᾶται περὶ ἐσχάτων ἄθλων κορυφαῖς · ὕπατον δ’ ἔσχεν Πίσα 
Ἡρακλέος τεθμόν · ἁδεῖαί γε μὲν ἀμβολάδαν ἐν τελεταῖς δὶς Ἀθαναίων νιν ὀμφαὶ κώμασαν · γαίᾳ δὲ καυθείσᾳ πυρὶ καρπὸς ἐλαίας ἔμολεν Ἥρας τὸν εὐάνορα λαὸν ἐν ἀγγέων ἕρκεσιν παμποικίλοις . 
ἕπεται δέ , Θεαῖε , ματρώων πολύγνωτον γένος ὑμετέρων εὐάγων τιμὰ Χαρίτεσσί τε καὶ <σὺν> 
Τυνδαρίδαις θαμάκις . 
ἀξιωθείην κεν , ἐὼν Θρασύκλου 
Ἀντία τε ξύγγονος , Ἄργει μὴ κρύπτειν φάος ὀμμάτων . 
νικαφορίαις γὰρ ὅσαις Προίτοιο τόδ’ ἱπποτρόφον ἄστυ θάλησεν Κορίνθου τ’ ἐν μυχοῖς καὶ Κλεωναίων πρὸς ἀνδρῶν τετράκις · 
Σικυωνόθε δ’ ἀργυρωθέντες σὺν οἰνηραῖς φιάλαις ἐπέβαν , ἐκ δὲ Πελλάνας ἐπιεσσάμενοι νῶτον μαλακαῖσι κρόκαις · 
ἀλλὰ χαλκὸν μυρίον οὐ δυνατὸν ἐξελέγχειν · μακροτέρας γὰρ ἀριθμῆσαι σχολᾶς · 
ὅντε Κλείτωρ καὶ Τεγέα καὶ Ἀχαιῶν ὑψίβατοι πόλιες καὶ Λύκαιον πὰρ Διὸς θῆκε δρόμῳ , σὺν ποδῶν χειρῶν τε νικᾶσαι σθένει . 
Κάστορος δ’ ἐλθόντος ἐπὶ ξενίαν πὰρ Παμφάη καὶ κασιγνήτου Πολυδεύκεος , οὐ θαῦμα σφίσιν ἐγγενὲς ἔμμεν ἀεθληταῖς ἀγαθοῖσιν · ἐπεὶ εὐρυχόρου ταμίαι Σπάρτας ἀγώνων μοῖραν Ἑρμᾷ καὶ σὺν Ἡρακλεῖ διέποντι θάλειαν , μάλα μὲν ἀνδρῶν δικαίων περικαδόμενοι . 
καὶ μὰν θεῶν πιστὸν γένος . 
μεταμειβόμενοι δ’ ἐναλλὰξ ἁμέραν τὰν μὲν παρὰ πατρὶ φίλῳ 
Δὶ νέμονται , τὰν δ’ ὑπὸ κεύθεσι γαίας ἐν γυάλοις Θεράπνας , πότμον ἀμπιπλάντες ὁμοῖον · ἐπεὶ τοῦτον , ἢ πάμπαν θεὸς ἔμμεναι οἰκεῖν τ’ οὐρανῷ , εἵλετ’ αἰῶνα φθιμένου Πολυδεύκης Κάστορος ἐν πολέμῳ . 
τὸν γὰρ Ἴδας ἀμφὶ βουσίν πως χολωθεὶς ἔτρωσεν χαλκέας λόγχας ἀκμᾷ . 
ἀπὸ Ταϋγέτου πεδαυγάζων ἴδεν Λυγκεὺς δρυὸς ἐν στελέχει ἡμένους . 
κείνου γὰρ ἐπιχθονίων πάντων γένετ’ ὀξύτατον ὄμμα . 
λαιψηροῖς δὲ πόδεσσιν ἄφαρ ἐξικέσθαν , καὶ μέγα ἔργον ἐμήσαντ’ ὠκέως , καὶ πάθον δεινὸν παλάμαις Ἀφαρητίδαι Διός . 
αὐτίκα γὰρ ἦλθε Λήδας παῖς διώκων · τοὶ δ’ ἔναντα στάθεν τύμβῳ σχεδὸν πατρωΐῳ · 
ἔνθεν ἁρπάξαντες ἄγαλμ’ Ἀΐδα , ξεστὸν πέτρον , ἔμβαλον στέρνῳ Πολυδεύκεος · ἀλλ’ οὔ νιν φλάσαν , οὐδ’ ἀνέχασσαν · ἐφορμαθεὶς δ’ ἄρ’ ἄκοντι θοῷ ἤλασε Λυγκέος ἐν πλευραῖσι χαλκόν . 
Ζεὺς δ’ ἐπ’ Ἴδᾳ πυρφόρον πλᾶξε ψολόεντα κεραυνόν · 
ἅμα δ’ ἐκαίοντ’ ἔρημοι . 
χαλεπὰ δ’ ἔρις ἀνθρώποις ὁμιλεῖν κρεσσόνων . 
ταχέως δ’ ἐπ’ ἀδελφεοῦ βίαν πάλιν χώρησεν ὁ Τυνδαρίδας , καί νιν οὔπω τεθναότ’ , ἄσθματι δὲ φρίσσοντα πνοὰς ἔκιχεν . 
θερμὰ δὴ τέγγων δάκρυα στοναχαῖς ὄρθιον φώνασε · “πάτερ Κρονίων , τίς δὴ λύσις ἔσσεται πενθέων ; 
καὶ ἐμοὶ θάνατον σὺν τῷδ’ ἐπίτειλον , ἄναξ . 
οἴχεται τιμὰ φίλων τατωμένῳ φωτί · παῦροι δ’ ἐν πόνῳ πιστοὶ βροτῶν καμάτου μεταλαμβάνειν.” 
ὣς ἔννεπε · Ζεὺς δ’ ἀντίος ἤλυθέ οἱ καὶ τόδ’ ἐξαύδασ’ ἔπος · “ἐσσί μοι υἱός · τόνδε δ’ ἔπειτα πόσις σπέρμα θνατὸν ματρὶ τεᾷ πελάσαις στάξεν ἥρως . 
ἀλλ’ ἄγε τῶνδέ τοι ἔμπαν αἵρεσιν παρδίδωμ’ · εἰ μὲν θάνατόν τε φυγὼν καὶ γῆρας ἀπεχθόμενον αὐτὸς Οὔλυμπον θέλεις <ναίειν ἐμοὶ> 
σύν τ’ Ἀθαναίᾳ κελαινεγχεῖ τ’ Ἄρει , ἔστι τοι τούτων λάχος · εἰ δὲ κασιγνήτου πέρι μάρνασαι , πάντων δὲ νοεῖς ἀποδάσσασθαι ἴσον , ἥμισυ μέν κε πνέοις γαίας ὑπένερθεν ἐών , ἥμισυ δ’ οὐρανοῦ ἐν χρυσέοις δόμοισιν.” ὣς ἄρ’ αὐδάσαντος οὐ γνώμᾳ διπλόαν θέτο βουλάν . 
ἀνὰ δ’ ἔλυσεν μὲν ὀφθαλμόν , ἔπειτα δὲ φωνὰν χαλκομίτρα Κάστορος . 
νεμεαν 11 
ΑΡΙΣΤΑΓΟΡᾼ ΤΕΝΕΔΙῼ 
ΠΡΥΤΑΝΕΙ παῖ Ῥέας , ἅ τε πρυτανεῖα λέλογχας , Ἑστία , 
Ζηνὸς ὑψίστου κασιγνήτα καὶ ὁμοθρόνου Ἥρας , εὖ μὲν Ἀρισταγόραν δέξαι τεὸν ἐς θάλαμον , 
.εὖ δ’ ἑταίρους ἀγλαῷ σκάπτῳ πέλας , οἵ σε γεραίροντες ὀρθὰν φυλάσσοισιν Τένεδον , πολλὰ μὲν λοιβαῖσιν ἀγαζόμενοι πρώταν θεῶν , πολλὰ δὲ κνίσσᾳ · λύρα δέ σφι βρέμεται καὶ ἀοιδά · 
καὶ ξενίου Διὸς ἀσκεῖται Θέμις ἀενάοις ἐν τραπέζαις . 
ἀλλὰ σὺν δόξᾳ τέλος δωδεκάμηνον περᾶσαι σὺν ἀτρώτῳ κραδίᾳ , ἄνδρα δ’ ἐγὼ μακαρίζω μὲν πατέρ’ Ἁγησίλαν , καὶ τὸ θαητὸν δέμας ἀτρεμίαν τε ξύγγονον . 
εἰ δέ τις ὄλβον ἔχων μορφᾷ παραμεύσεται ἄλλους , ἔν τ’ ἀέθλοισιν ἀριστεύων ἐπέδειξεν βίαν , θνατὰ μεμνάσθω περιστέλλων μέλη , καὶ τελευτὰν ἁπάντων γᾶν ἐπιεσσόμενος · 
ἐν λόγοις δ’ ἀστῶν ἀγαθοῖσί νιν αἰνεῖσθαι χρεών , καὶ μελιγδούποισι δαιδαλθέντα μελιζέμεν ἀοιδαῖς . 
ἐκ δὲ περικτιόνων ἑκκαίδεκ’ Ἀρισταγόραν ἀγλααὶ νῖκαι πάτραν τ’ εὐώνυμον ἐστεφάνωσαν πάλᾳ καὶ μεγαυχεῖ παγκρατίῳ . 
ἐλπίδες δ’ ὀκνηρότεραι γονέων παιδὸς βίαν ἔσχον ἐν Πυθῶνι πειρᾶσθαι καὶ Ὀλυμπίᾳ ἄθλων . 
ναὶ μὰ γὰρ ὅρκον , ἐμὰν δόξαν παρὰ Κασταλίᾳ καὶ παρ’ εὐδένδρῳ μολὼν ὄχθῳ Κρόνου κάλλιον ἂν δηριώντων ἐνόστησ’ ἀντιπάλων , πενταετηρίδ’ ἑορτὰν Ἡρακλέος τέθμιον κωμάσαις ἀνδησάμενός τε κόμαν ἐν πορφυρέοις ἔρνεσιν . 
ἀλλὰ βροτῶν τὸν μὲν κενεόφρονες αὖχαι ἐξ ἀγαθῶν ἔβαλον · τὸν δ’ αὖ καταμεμφθέντ’ ἄγαν ἰσχὺν οἰκείων παρέσφαλεν καλῶν χειρὸς ἕλκων ὀπίσσω θυμὸς ἄτολμος ἐών . 
συμβαλεῖν μὰν εὐμαρὲς ἦν τό τε Πεισάνδρου πάλαι αἷμ’ ἀπὸ Σπάρτας · Ἀμύκλαθεν γὰρ ἔβα σὺν Ὀρέστᾳ , 
Αἰολέων στρατιὰν χαλκεντέα δεῦρ’ ἀνάγων · 
καὶ παρ’ Ἰσμηνοῦ ῥοὰν κεκραμένον ἐκ Μελανίπποιο μάτρωος . 
ἀρχαῖαι δ’ ἀρεταὶ ἀμφέροντ’ ἀλλασσόμεναι γενεαῖς ἀνδρῶν σθένος · 
ἐν σχερῷ δ’ οὔτ’ ὦν μέλαιναι καρπὸν ἔδωκαν ἄρουραι , δένδρεά τ’ οὐκ ἐθέλει πάσαις ἐτέων περόδοις ἄνθος εὐῶδες φέρειν πλούτῳ ἴσον , ἀλλ’ ἐν ἀμείβοντι . 
καὶ θνατὸν οὕτως ἔθνος ἄγει μοῖρα . 
τὸ δ’ ἐκ Διὸς ἀνθρώποις σαφὲς οὐχ ἕπεται τέκμαρ · ἀλλ’ ἔμπαν μεγαλανορίαις ἐμβαίνομεν , ἔργα τε πολλὰ μενοινῶντες · δέδεται γὰρ ἀναιδεῖ ἐλπίδι γυῖα · προμαθείας δ’ ἀπόκεινται ῥοαί . 
κερδέων δὲ χρὴ μέτρον θηρευέμεν · 
ἀπροσίκτων δ’ ἐρώτων ὀξύτεραι μανίαι . 
ιστημιαν οδες ιστημιαν 1 
ΗΡΟΔΟΤῼ ΘΗΒΑΙῼ 
ΑΡΜΑΤΙ μᾶτερ ἐμά , τὸ τεόν , χρύσασπι Θήβα , πρᾶγμα καὶ ἀσχολίας ὑπέρτερον θήσομαι . 
μή μοι κραναὰ νεμεσάσαι 
Δᾶλος , ἐν ᾇ κέχυμαι . 
τί φίλτερον κεδνῶν τοκέων ἀγαθοῖς ; 
εἶξον , Ὠπολλωνιάς · ἀμφοτερᾶν τοι χαρίτων σὺν θεοῖς ζεύξω τέλος , καὶ τὸν ἀκειρεκόμαν Φοῖβον χορεύων ἐν Κέῳ ἀμφιρύτᾳ σὺν ποντίοις ἀνδράσιν , καὶ τὰν ἁλιερκέα , Ἰσθμοῦ δειράδ’ · ἐπεὶ στεφάνους ἓξ ὤπασεν Κάδμου στρατῷ ἐξ ἀέθλων , καλλίνικον πατρίδι κῦδος . 
ἐν ᾇ καὶ τὸν ἀδείμαντον Ἀλκμήνα τέκεν παῖδα , θρασεῖαι τόν ποτε Γηρυόνα φρῖξαν κύνες . 
ἀλλ’ ἐγὼ Ἡροδότῳ τεύχων τὸ μὲν ἅρματι τεθρίππῳ γέρας , ἁνία τ’ ἀλλοτρίαις οὐ χερσὶ νωμάσαντ’ ἐθέλω ἢ Καστορείῳ ἢ Ἰολάου ἐναρμόξαι νιν ὕμνῳ . 
κεῖνοι γὰρ ἡρώων διφρηλάται Λακεδαίμονι καὶ Θήβαις ἐτέκνωθεν κράτιστοι · 
ἔν τ’ ἀέθλοισι θίγον πλείστων ἀγώνων , καὶ τριπόδεσσιν ἐκόσμησαν δόμον καὶ λεβήτεσσιν φιάλαισί τε χρυσοῦ , γευόμενοι στεφάνων νικαφόρων · λάμπει δὲ σαφὴς ἀρετὰ ἔν τε γυμνοῖσι σταδίοις σφίσιν ἔν τ’ ἀσπιδοδούποισιν ὁπλίταις δρόμοις , οἷά τε χερσὶν ἀκοντίζοντες αἰχμαῖς , καὶ λιθίνοις ὁπότ’ ἐν δίσκοις ἵεν . 
οὐ γὰρ ἦν πεντάθλιον , ἀλλ’ ἐφ’ ἑκάστῳ ἔργματι κεῖτο τέλος . 
τῶν ἀθρόοις ἀνδησάμενοι θαμάκις ἔρνεσιν χαίτας ῥεέθροισί τε Δίρκας ἔφανεν καὶ παρ’ Εὐρώτᾳ πέλας , 
Ἰφικλέος μὲν παῖς ὁμόδαμος ἐὼν Σπαρτῶν γένει , 
Τυνδαρίδας δ’ ἐν Ἀχαιοῖς ὑψίπεδον Θεράπνας οἰκέων ἕδος . 
χαίρετ’ . 
ἐγὼ δὲ Ποσειδάωνι Ἰσθμῷ τε ζαθέᾳ 
Ὀγχηστίαισίν τ’ ἀϊόνεσσιν περιστέλλων ἀοιδὰν γαρύσομαι τοῦδ’ ἀνδρὸς ἐν τιμαῖσιν ἀγακλέα τὰν Ἀσωποδώρου πατρὸς αἶσαν 
Ὀρχομενοῖό τε πατρῴαν ἄρουραν , ἅ νιν ἐρειδόμενον ναυαγίαις ἐξ ἀμετρήτας ἁλὸς ἐν κρυοέσσᾳ δέξατο συντυχίᾳ · 
νῦν δ’ αὖτις ἀρχαίας ἐπέβασε πότμος συγγενὴς εὐαμερίας . 
ὁ πονήσαις δὲ νόῳ καὶ προμάθειαν φέρει · 
εἰ δ’ ἀρετᾷ κατάκειται πᾶσαν ὀργάν , ἀμφότερον δαπάναις τε καὶ πόνοις , χρή νιν εὑρόντεσσιν ἀγάνορα κόμπον μὴ φθονεραῖσι φέρειν γνώμαις . 
ἐπεὶ κούφα δόσις ἀνδρὶ σοφῷ ἀντὶ μόχθων παντοδαπῶν ἔπος εἰπόντ’ ἀγαθὸν ξυνὸν ὀρθῶσαι καλόν . 
μισθὸς γὰρ ἄλλοις ἄλλος ἐφ’ ἔργμασιν ἀνθρώποις γλυκύς , μηλοβότᾳ τ’ ἀρότᾳ τ’ ὀρνιχολόχῳ τε καὶ ὃν πόντος τρέφει · 
γαστρὶ δὲ πᾶς τις ἀμύνων λιμὸν αἰανῆ τέταται · 
ὃς δ’ ἀμφ’ ἀέθλοις ἢ πολεμίζων ἄρηται κῦδος ἁβρόν , εὐαγορηθεὶς κέρδος ὕψιστον δέκεται , πολιατᾶν καὶ ξένων γλώσσας ἄωτον . 
ἄμμι δ’ ἔοικε Κρόνου σεισίχθον’ υἱὸν γείτον’ ἀμειβομένοις εὐεργέταν ἁρμάτων ἱπποδρόμιον κελαδῆσαι , καὶ σέθεν , Ἀμφιτρύων , παῖδας προσειπεῖν , τὸν Μινύα τε μυχὸν καὶ τὸ Δάματρος κλυτὸν ἄλσος Ἐλευσῖνα καὶ Εὔβοιαν ἐν γναμπτοῖς δρόμοις · 
Πρωτεσίλα , τὸ τεὸν δ’ ἀνδρῶν Ἀχαιῶν ἐν Φυλάκᾳ τέμενος συμβάλλομαι . 
πάντα δ’ ἐξειπεῖν , ὅσ’ ἀγώνιος Ἑρμᾶς 
Ἡροδότῳ ἔπορεν ἵπποις , ἀφαιρεῖται βραχὺ μέτρον ἔχων ὕμνος . 
ἦ μὰν πολλάκι καὶ τὸ σεσωπαμένον εὐθυμίαν μείζω φέρει . 
εἴη νιν εὐφώνων πτερύγεσσιν ἀερθέντ’ ἀγλααῖς 
Πιερίδων ἔτι καὶ Πυθῶθεν Ὀλυμπιάδων τ’ ἐξαιρέτοις 
Ἀλφεοῦ ἔρνεσι φράξαι χεῖρα τιμὰν ἑπταπύλοις 
Θήβαισι τεύχοντ’ . 
εἰ δέ τις ἔνδον νέμει πλοῦτον κρυφαῖον , ἄλλοισι δ’ ἐμπίπτων γελᾷ , ψυχὰν Ἀΐδᾳ τελέων οὐ φράζεται δόξας ἄνευθεν . 
ιστημιαν 2 
ΞΕΝΟΚΡΑΤΕΙ ΑΚΡΑΓΑΝΤΙΝῼ 
ΑΡΜΑΤΙ οἱ μὲν πάλαι , ὦ Θρασύβουλε , φῶτες , οἳ χρυσαμπύκων ἐς δίφρον Μοισᾶν ἔβαινον κλυτᾷ φόρμιγγι συναντόμενοι , ῥίμφα παιδείους ἐτόξευον μελιγάρυας ὕμνους , ὅστις ἐὼν καλὸς εἶχεν Ἀφροδίτας εὐθρόνου μνάστειραν ἁδίσταν ὀπώραν . 
ἁ Μοῖσα γὰρ οὐ φιλοκερδής πω τότ’ ἦν οὐδ’ ἐργάτις · 
οὐδ’ ἐπέρναντο γλυκεῖαι μελιφθόγγου ποτὶ Τερψιχόρας ἀργυρωθεῖσαι πρόσωπα μαλθακόφωνοι ἀοιδαί . 
νῦν δ’ ἐφίητι <τὸ> 
τὠργείου φυλάξαι ῥῆμ’ ἀλαθείας <ἐτᾶς> 
ἄγχιστα βαῖνον , 
“ 
χρήματα , χρήματ’ ἀνήρ , ” 
ὃς φᾶ κτεάνων θ’ ἅμα λειφθεὶς καὶ φίλων . 
ἐσσὶ γὰρ ὦν σοφός , οὐκ ἄγνωτ’ ἀείδω 
Ἰσθμίαν ἵπποισι νίκαν , τὰν Ξενοκράτει Ποσειδάων ὀπάσαις , 
Δωρίων αὐτῷ στεφάνωμα κόμᾳ πέμπεν ἀναδεῖσθαι σελίνων , εὐάρματον ἄνδρα γεραίρων , Ἀκραγαντίνων φάος . 
ἐν Κρίσᾳ δ’ εὐρυσθενὴς εἶδ’ Ἀπόλλων νιν πόρε τ’ ἀγλαΐαν καὶ τόθι · κλειναῖς <δ’> 
Ἐρεχθειδᾶν χαρίτεσσιν ἀραρὼς ταῖς λιπαραῖς ἐν Ἀθάναις , οὐκ ἐμέμφθη ῥυσίδιφρον χεῖρα πλαξίπποιο φωτός , τὰν Νικόμαχος κατὰ καιρὸν νεῖμ’ ἁπάσαις ἁνίαις · 
ὅντε καὶ κάρυκες ὡρᾶν ἀνέγνον , σπονδοφόροι Κρονίδα 
Ζηνὸς Ἀλεῖοι , παθόντες πού τι φιλόξενον ἔργον · 
ἁδυπνόῳ τέ νιν ἀσπάζοντο φωνᾷ χρυσέας ἐν γούνασιν πίτνοντα Νίκας γαῖαν ἀνὰ σφετέραν , τὰν δὴ καλέοισιν Ὀλυμπίου Διὸς ἄλσος · ἵν’ ἀθανάτοις Αἰνησιδάμου παῖδες ἐν τιμαῖς ἔμιχθεν . 
καὶ γὰρ οὐκ ἀγνῶτες ὑμῖν ἐντὶ δόμοι οὔτε κώμων , ὦ Θρασύβουλ’ , ἐρατῶν , οὔτε μελικόμπων ἀοιδᾶν . 
οὐ γὰρ πάγος , οὐδὲ προσάντης ἁ κέλευθος γίνεται , εἴ τις εὐδόξων ἐς ἀνδρῶν ἄγοι τιμὰς Ἑλικωνιάδων . 
μακρὰ δισκήσαις ἀκοντίσσαιμι τοσοῦθ’ , ὅσον ὀργὰν 
Ξεινοκράτης ὑπὲρ ἀνθρώπων γλυκεῖαν ἔσχεν . 
αἰδοῖος μὲν ἦν ἀστοῖς ὁμιλεῖν , ἱπποτροφίας τε νομίζων ἐν Πανελλάνων νόμῳ · 
καὶ θεῶν δαῖτας προσέπτυκτο πάσας · οὐδέ ποτε ξενίαν οὖρος ἐμπνεύσαις ὑπέστειλ’ ἱστίον ἀμφὶ τράπεζαν · 
ἀλλ’ ἐπέρα ποτὶ μὲν Φᾶσιν θερείαις , ἐν δὲ χειμῶνι πλέων Νείλου πρὸς ἀκτάς . 
μή νυν , ὅτι φθονεραὶ θνατῶν φρένας ἀμφικρέμανται ἐλπίδες , μήτ’ ἀρετάν ποτε σιγάτω πατρῴαν , μηδὲ τούσδ’ ὕμνους · ἐπεί τοι οὐκ ἐλινύσοντας αὐτοὺς εἰργασάμαν . 
ταῦτα , Νικάσιππ’ , ἀπόνειμον , ὅταν ξεῖνον ἐμὸν ἠθαῖον ἔλθῃς . 
ιστημιαν 3 
ΜΕΛΙΣΣῼ ΘΗΒΑΙῼ 
ΙΠΠΟΙΣ εἴ τις ἀνδρῶν εὐτυχήσαις ἢ σὺν εὐδόξοις ἀέθλοις ἢ σθένει πλούτου κατέχει φρασὶν αἰανῆ κόρον , ἄξιος εὐλογίαις ἀστῶν μεμίχθαι . 
Ζεῦ , μεγάλαι δ’ ἀρεταὶ θνατοῖς ἕπονται ἐκ σέθεν · ζώει δὲ μάσσων ὄλβος ὀπιζομένων , πλαγίαις δὲ φρένεσσιν οὐχ ὁμῶς πάντα χρόνον θάλλων ὁμιλεῖ . 
εὐκλέων δ’ ἔργων ἄποινα χρὴ μὲν ὑμνῆσαι τὸν ἐσλόν , χρὴ δὲ κωμάζοντ’ ἀγαναῖς χαρίτεσσιν βαστάσαι . 
ἔστι δὲ καὶ διδύμων ἀέθλων Μελίσσῳ μοῖρα πρὸς εὐφροσύναν τρέψαι γλυκεῖαν ἦτορ , ἐν βάσσαισιν Ἰσθμοῦ δεξαμένῳ στεφάνους , τὰ δὲ κοίλᾳ λέοντος ἐν βαθυστέρνου νάπᾳ κάρυξε Θήβαν ἱπποδρομίᾳ κρατέων . 
ἀνδρῶν δ’ ἀρετὰν σύμφυτον οὐ κατελέγχει . 
ἴστε μὰν Κλεωνύμου δόξαν παλαιὰν ἅρμασιν · 
καὶ ματρόθε Λαβδακίδαισιν σύννομοι πλούτου διέστειχον τετραοριᾶν πόνοις . 
αἰὼν δὲ κυλινδομέναις ἁμέραις ἄλλ’ ἄλλοτ’ ἐξάλλαξεν · ἄτρωτοί γε μὰν παῖδες θεῶν . 
ιστημιαν 4 
ΜΕΛΙΣΣῼ ΘΗΒΑΙῼ 
ΠΑΓΚΡΑΤΙῼ ἔστι μοι θεῶν ἕκατι μυρία παντᾷ κέλευθος · 
ὦ Μέλισσ’ , εὐμαχανίαν γὰρ ἔφανας Ἰσθμίοις ὑμετέρας ἀρετὰς ὕμνῳ διώκειν · 
αἷσι Κλεωνυμίδαι θάλλοντες αἰεὶ σὺν θεῷ θνατὸν διέρχονται βιότου τέλος . 
ἄλλοτε δ’ ἀλλοῖος οὖρος πάντας ἀνθρώπους ἐπαΐσσων ἐλαύνει . 
τοὶ μὲν ὦν Θήβαισι τιμάεντες ἀρχᾶθεν λέγονται πρόξενοί τ’ ἀμφικτιόνων κελαδεννᾶς τ’ ὀρφανοὶ ὕβριος · ὅσσα δ’ ἐπ’ ἀνθρώπους ἄηται μαρτύρια φθιμένων ζωῶν τε φωτῶν ἀπλέτου δόξας , ἐπέψαυσαν κατὰ πᾶν τέλος · ἀνορέαις δ’ ἐσχάταισιν οἴκοθεν στάλαισιν ἅπτονθ’ Ἡρακλείαις · 
καὶ μηκέτι μακροτέραν σπεύδειν ἀρετάν . 
ἱπποτρόφοι τ’ ἐγένοντο , χαλκέῳ τ’ Ἄρει ἅδον . 
ἀλλ’ ἁμέρᾳ γὰρ ἐν μιᾷ τραχεῖα νιφὰς πολέμοιο τεσσάρων ἀνδρῶν ἐρήμωσεν μάκαιραν ἑστίαν · 
νῦν δ’ αὖ μετὰ χειμέριον ποικίλων μηνῶν ζόφον χθὼν ὥτε φοινικέοισιν ἄνθησεν ῥόδοις δαιμόνων βουλαῖς . 
ὁ κινητὴρ δὲ γᾶς Ὀγχηστὸν οἰκέων καὶ γέφυραν ποντιάδα πρὸ Κορίνθου τειχέων , τόνδε πορὼν γενεᾷ θαυμαστὸν ὕμνον ἐκ λεχέων ἀνάγει φάμαν παλαιὰν εὐκλέων ἔργων · ἐν ὕπνῳ γὰρ πέσεν · ἀλλ’ ἀνεγειρομένα χρῶτα λάμπει , 
Ἀωσφόρος θαητὸς ὣς ἄστροις ἐν ἄλλοις · 
ἅ τε κἀν γουνοῖς Ἀθανᾶν ἅρμα καρύξαισα νικᾶν ἔν τ’ Ἀδραστείοις ἀέθλοις Σικυῶνος ὤπασεν τοιάδε τῶν τότ’ ἐόντων φύλλ’ ἀοιδᾶν . 
οὐδὲ παναγυρίων ξυνᾶν ἀπεῖχον καμπύλον δίφρον , Πανελλάνεσσι δ’ ἐριζόμενοι δαπάνᾳ χαῖρον ἵππων . 
τῶν ἀπειράτων γὰρ ἄγνωστοι σιωπαί , ἔστιν δ’ ἀφάνεια τύχας καὶ μαρναμένων , πρὶν τέλος ἄκρον ἱκέσθαι · 
τῶν τε γὰρ καὶ τῶν διδοῖ · 
καὶ κρέσσον’ ἀνδρῶν χειρόνων ἔσφαλε τέχνα καταμάρψαισ’ . 
ἴστε μὰν Αἴαντος ἀλκὰν φοίνιον , τὰν ὀψίᾳ ἐν νυκτὶ ταμὼν περὶ ᾧ φασγάνῳ , μομφὰν ἔχει παίδεσσιν Ἑλλάνων ὅσοι Τρῴανδ’ ἔβαν . 
ἀλλ’ Ὅμηρός τοι τετίμακεν δῑ ἀνθρώπων , ὃς αὐτοῦ πᾶσαν ὀρθώσαις ἀρετὰν κατὰ ῥάβδον ἔφρασεν θεσπεσίων ἐπέων λοιποῖς ἀθύρειν . 
τοῦτο γὰρ ἀθάνατον φωνᾶεν ἕρπει , εἴ τις εὖ εἴπῃ τι · καὶ πάγκαρπον ἐπὶ χθόνα καὶ διὰ πόντον βέβακεν ἑργμάτων ἀκτὶς καλῶν ἄσβεστος αἰεί . 
προφρόνων Μοισᾶν τύχοιμεν , κεῖνον ἅψαι πυρσὸν ὕμνων καὶ Μελίσσῳ , παγκρατίου στεφάνωμ’ ἐπάξιον , ἔρνεϊ Τελεσιάδα . 
τόλμᾳ γὰρ εἰκὼς θυμὸν ἐριβρεμετᾶν θηρῶν λεόντων ἐν πόνῳ , μῆτιν δ’ ἀλώπηξ , αἰετοῦ ἅ τ’ ἀναπιτναμένα ῥόμβον ἴσχει . 
χρὴ δὲ πᾶν ἔρδοντα μαυρῶσαι τὸν ἐχθρόν . 
οὐ γὰρ φύσιν Ὠαριωνείαν ἔλαχεν · 
ἀλλ’ ὀνοτὸς μὲν ἰδέσθαι , συμπεσεῖν δ’ ἀκμᾷ βαρύς . 
καίτοι πότ’ Ἀνταίου δόμους 
Θηβᾶν ἀπὸ Καδμεϊᾶν μορφὰν βραχύς , ψυχὰν δ’ ἄκαμπτος , προσπαλαίσων ἦλθ’ ἀνὴρ τὰν πυροφόρον Λιβύαν , κρανίοις ὄφρα ξένων ναὸν Ποσειδάωνος ἐρέφοντα σχέθοι , υἱὸς Ἀλκμήνας · ὃς Οὐλυμπόνδ’ ἔβα , γαίας τε πάσας καὶ βαθύκρημνον πολιᾶς ἁλὸς ἐξευρὼν θέναρ , ναυτιλίαισί τε πορθμὸν ἁμερώσαις . 
νῦν δὲ παρ’ Αἰγιόχῳ κάλλιστον ὄλβον ἀμφέπων ναίει , τετίματαί τε πρὸς ἀθανάτων φίλος , Ἥβαν τ’ ὀπυίει , χρυσέων οἴκων ἄναξ καὶ γαμβρὸς Ἥρας . 
τῷ μὲν Ἀλεκτρᾶν ὕπερθεν δαῖτα πορσύνοντες ἀστοὶ καὶ νεόδματα στεφανώματα βωμῶν αὔξομεν ἔμπυρα χαλκοαρᾶν ὀκτὼ θανόντων , τοὺς Μεγάρα τέκε οἱ Κρειοντὶς υἱούς · 
τοῖσιν ἐν δυθμαῖσιν αὐγᾶν φλὸξ ἀνατελλομένα συνεχὲς παννυχίζει αἰθέρα κνισάεντι λακτίζοισα καπνῷ , καὶ δεύτερον ἆμαρ ἐτείων τέρμ’ ἀέθλων γίνεται , ἰσχύος ἔργον . 
ἔνθα λευκωθεὶς κάρα μύρτοις ὅδ’ ἀνὴρ διπλόαν νίκαν ἀνεφάνατο παίδων <τε> 
τρίταν πρόσθεν , κυβερνατῆρος οἰακοστρόφου γνώμᾳ πεπιθὼν πολυβούλῳ . 
σὺν Ὀρσέᾳ δέ νιν κωμάξομαι , τερπνὰν ἐπιστάζων χάριν . 
ιστημιαν 5 
ΦΥΛΑΚΙΔᾼ ΑΙΓΙΝΗΤῌ 
ΠΑΓΚΡΑΤΙῼ μᾶτερ Ἁλίου πολυώνυμε Θεία , σέο ἕκατι καὶ μεγασθενῆ νόμισαν χρυσὸν ἄνθρωποι περιώσιον ἄλλων · 
καὶ γὰρ ἐριζόμεναι νᾶες ἐν πόντῳ καὶ <ὑφ’> 
ἅρμασιν ἵπποι διὰ τεάν , ὤνασσα , τιμὰν ὠκυδινάτοις ἐν ἁμίλλαισι θαυμασταὶ πέλονται · 
ἔν τ’ ἀγωνίοις ἀέθλοισι ποθεινὸν κλέος ἔπραξεν , ὅντιν’ ἀθρόοι στέφανοι χερσὶ νικάσαντ’ ἀνέδησαν ἔθειραν ἢ ταχυτᾶτι ποδῶν . 
κρίνεται δ’ ἀλκὰ διὰ δαίμονας ἀνδρῶν . 
δύο δέ τοι ζωᾶς ἄωτον μοῦνα ποιμαίνοντι τὸν ἄλπνιστον εὐανθεῖ σὺν ὄλβῳ , εἴ τις εὖ πάσχων λόγον ἐσλὸν ἀκούῃ . 
μὴ μάτευε Ζεὺς γενέσθαι · πάντ’ ἔχεις , εἴ σε τούτων μοῖρ’ ἐφίκοιτο καλῶν . 
θνατὰ θνατοῖσι πρέπει . 
τὶν δ’ ἐν Ἰσθμῷ διπλόα θάλλοισ’ ἀρετά , 
Φυλακίδα , κεῖται , Νεμέα δὲ καὶ ἀμφοῖν , 
Πυθέᾳ τε παγκρατίου . 
τὸ δ’ ἐμὸν οὐκ ἄτερ Αἰακιδᾶν κέαρ ὕμνων γεύεται · 
σὺν Χάρισιν δ’ ἔμολον Λάμπωνος υἱοῖς τάνδ’ ἐς εὔνομον πόλιν . 
εἰ δὲ τέτραπται θεοδότων ἔργων κέλευθον ἂν καθαράν , μὴ φθόνει κόμπον τὸν ἐοικότ’ ἀοιδᾷ κιρνάμεν ἀντὶ πόνων . 
καὶ γὰρ ἡρώων ἀγαθοὶ πολεμισταὶ λόγον ἐκέρδαναν , κλέονται δ’ ἔν τε φορμίγγεσσιν ἐν αὐλῶν τε παμφώνοις ὁμοκλαῖς μυρίον χρόνον · μελέταν δὲ σοφισταῖς 
Διὸς ἕκατι πρόσβαλον σεβιζόμενοι · 
ἐν μὲν Αἰτωλῶν θυσίαισι φαενναῖς 
Οἰνεΐδαι κρατεροί , ἐν δὲ Θήβαις ἱπποσόας Ἰόλαος γέρας ἔχει , Περσεὺς δ’ ἐν Ἄργει , Κάστορος δ’ αἰχμὰ Πολυδεύκεος τ’ ἐπ’ Εὐρώτα ῥεέθροις . 
ἀλλ’ ἐν Οἰνώνᾳ μεγαλήτορες ὀργαὶ 
Αἰακοῦ παίδων τε · τοὶ καὶ σὺν μάχαις δὶς πόλιν Τρώων πράθον ἑσπόμενοι 
Ἡρακλῆϊ πρότερον , καὶ σὺν Ἀτρείδαις . 
ἔλα νῦν μοι πεδόθεν · 
λέγε , τίνες Κύκνον , τίνες Ἕκτορα πέφνον , καὶ στράταρχον Αἰθιόπων ἄφοβον 
Μέμνονα χαλκοάραν · τίς ἄρ’ ἐσλὸν Τήλεφον τρῶσεν ἑῷ δορὶ Καΐκου παρ’ ὄχθαις ; 
τοῖσιν Αἴγιναν προφέρει στόμα πάτραν διαπρεπέα νᾶσον · τετείχισται δὲ πάλαι πύργος ὑψηλαῖς ἀρεταῖς ἀναβαίνειν . 
πολλὰ μὲν ἀρτιεπὴς γλῶσσά μοι τοξεύματ’ ἔχει περὶ κείνων κελαδέσαι · καὶ νῦν ἐν Ἄρει μαρτυρήσαι κεν πόλις Αἴαντος ὀρθωθεῖσα ναύταις ἐν πολυφθόρῳ Σαλαμὶς Διὸς ὄμβρῳ ἀναρίθμων ἀνδρῶν χαλαζάεντι φόνῳ . 
ἀλλ’ ὅμως καύχημα κατάβρεχε σιγᾷ · 
Ζεὺς τά τε καὶ τὰ νέμει , 
Ζεὺς ὁ πάντων κύριος . 
ἐν δ’ ἐρατεινῷ μέλιτι καὶ τοιαίδε τιμαὶ καλλίνικον χάρμ’ ἀγαπάζοντι . 
μαρνάσθω τις ἔρδων ἀμφ’ ἀέθλοισιν γενεὰν Κλεονίκου ἐκμαθών · οὔτοι τετύφλωται μακρὸς μόχθος ἀνδρῶν · οὐδ’ ὁπόσαι δαπάναι ἐλπίδων ἔκνισ’ ὄπιν . 
αἰνέω καὶ Πυθέαν ἐν γυιοδάμαις 
Φυλακίδᾳ πλαγᾶν δρόμον εὐθυπορῆσαι χερσὶ δεξιόν , νόῳ ἀντίπαλον . 
λάμβανέ οἱ στέφανον , φέρε δ’ εὔμαλλον μίτραν , καὶ πτερόεντα νέον σύμπεμψον ὕμνον . 
ιστημιαν 6 
ΦΥΛΑΚΙΔᾼ ΑΙΓΙΝΗΤῌ 
ΠΑΓΚΡΑΤΙῼ θάλλοντος ἀνδρῶν ὡς ὅτε συμποσίου δεύτερον κρητῆρα Μοισαίων μελέων κίρναμεν Λάμπωνος εὐάθλου γενεᾶς ὕπερ , ἐν Νεμέᾳ μὲν πρῶτον , ὦ Ζεῦ , τίν γ’ ἄωτον δεξάμενοι στεφάνων , νῦν αὖτε Ἰσθμοῦ δεσπότᾳ 
Νηρεΐδεσσί τε πεντήκοντα , παίδων ὁπλοτάτου 
Φυλακίδα νικῶντος . 
εἴη δὲ τρίτον σωτῆρι πορσαίνοντας Ὀλυμπίῳ Αἴγιναν κάτα σπένδειν μελιφθόγγοις ἀοιδαῖς . 
εἰ γάρ τις ἀνθρώπων δαπάνᾳ τε χαρεὶς καὶ πόνῳ πράσσει θεοδμάτους ἀρετάς , σύν τέ οἱ δαίμων φυτεύει δόξαν ἐπήρατον , ἐσχατιαῖς ἤδη πρὸς ὄλβου βάλλετ’ ἄγκυραν θεότιμος ἐών . 
τοίαισιν ὀργαῖς εὔχεται ἀντιάσαις Ἀΐδαν γῆράς τε δέξασθαι πολιὸν ὁ Κλεονίκου παῖς · ἐγὼ δ’ ὑψίθρονον 
Κλωθὼ κασιγνήτας τε προσεννέπω ἑσπέσθαι κλυταῖς ἀνδρὸς φίλου Μοίρας ἐφετμαῖς . 
ὔμμε τ’ , ὦ χρυσάρματοι Αἰακίδαι , τέθμιόν μοι φαμὶ σαφέστατον ἔμμεν τάνδ’ ἐπιστείχοντα νᾶσον ῥαινέμεν εὐλογίαις . 
μυρίαι δ’ ἔργων καλῶν τέτμηνθ’ ἑκατόμπεδοι ἐν σχερῷ κέλευθοι , καὶ πέραν Νείλοιο παγᾶν καὶ δῑ Ὑπερβορέους · 
οὐδ’ ἔστιν οὕτω βάρβαρος οὔτε παλίγγλωσσος πόλις , ἅτις οὐ Πηλέος ἀΐει κλέος ἥρωος , εὐδαίμονος γαμβροῦ θεῶν , οὐδ’ ἅτις Αἴαντος Τελαμωνιάδα καὶ πατρός · τὸν χαλκοχάρμαν ἐς πόλεμον ἆγε σὺν Τιρυνθίοισι πρόφρονα σύμμαχον ἐς Τρωΐαν , ἥρωσι μόχθον , 
Λαομεδοντίαν ὑπὲρ ἀμπλακίαν ἐν ναυσὶν Ἀλκμήνας τέκος . 
εἷλε δὲ Περγαμίαν , πέφνεν δὲ σὺν κείνῳ Μερόπων ἔθνεα καὶ τὸν βουβόταν οὔρεϊ ἴσον 
Φλέγραισιν εὑρὼν Ἀλκυονῆ , σφετέρας δ’ οὐ φείσατο χερσὶν βαρυφθόγγοιο νευρᾶς 
Ἡρακλέης . 
ἀλλ’ Αἰακίδαν καλέων ἐς πλόον <κεῖνον> 
κύρησε δαινυμένων . 
τὸν μὲν ἐν ῥινῷ λέοντος στάντα κελήσατο νεκταρέαις σπονδαῖσιν ἄρξαι καρτεραίχμαν Ἀμφιτρυωνιάδαν , ἄνδωκε δ’ αὐτῷ φέρτατος οἰνοδόκον φιάλαν χρυσῷ πεφρικυῖαν Τελαμών , ὁ δ’ ἀνατείναις οὐρανῷ χεῖρας ἀμάχους αὔδασε τοιοῦτον ἔπος · “εἴ ποτ’ ἐμάν , ὦ Ζεῦ πάτερ , θυμῷ ἐθέλων ἀρὰν ἄκουσας , νῦν σε , νῦν εὐχαῖς ὑπὸ θεσπεσίαις λίσσομαι παῖδα θρασὺν ἐξ Ἐριβοίας ἀνδρὶ τῷδε , ξεῖνον ἀμὸν μοιρίδιον τελέσαι , τὸν μὲν ἄρρηκτον φυάν , ὥσπερ τόδε δέρμα με νῦν περιπλανᾶται θηρός , ὃν πάμπρωτον ἄθλων κτεῖνά ποτ’ ἐν Νεμέᾳ · 
θυμὸς δ’ ἑπέσθω.” 
ταῦτ’ ἄρα οἱ φαμένῳ πέμψεν θεὸς ἀρχὸν οἰωνῶν μέγαν αἰετόν · ἁδεῖα δ’ ἔνδον νιν ἔκνιξεν χάρις , εἶπέν τε φωνήσαις ἅτε μάντις ἀνήρ · 
“ 
ἔσσεταί τοι παῖς , ὃν αἰτεῖς , ὦ Τελαμών · 
καί νιν ὄρνιχος φανέντος κέκλε’ ἐπώνυμον εὐρυβίαν Αἴαντα , λαῶν ἐν πόνοις ἔκπαγλον Ἐνυαλίου.” ὣς ἆρα εἰπὼν αὐτίκα ἕζετ’ . 
ἐμοὶ δὲ μακρὸν πάσας <ἀν>αγήσασθ’ ἀρετάς · 
Φυλακίδᾳ γὰρ ἦλθον , ὦ Μοῖσα , ταμίας 
Πυθέᾳ τε κώμων Εὐθυμένει τε . 
τὸν Ἀργείων τρόπον εἰρήσεταί που κἀν βραχίστοις . 
ἄραντο γὰρ νίκας ἀπὸ παγκρατίου τρεῖς ἀπ’ Ἰσθμοῦ , τὰς δ’ ἀπ’ εὐφύλλου Νεμέας , ἀγλαοὶ παῖδές τε καὶ μάτρως · ἀνὰ δ’ ἄγαγον ἐς φάος οἵαν μοῖραν ὕμνων · 
τὰν Ψαλυχιδᾶν δὲ πάτραν Χαρίτων ἄρδοντι καλλίστᾳ δρόσῳ , τόν τε Θεμιστίου ὀρθώσαντες οἶκον τάνδε πόλιν θεοφιλῆ ναίοισι . 
Λάμπων δὲ μελέταν ἔργοις ὀπάζων Ἡσιόδου μάλα τιμᾷ τοῦτ’ ἔπος , υἱοῖσί τε φράζων παραινεῖ , ξυνὸν ἄστει κόσμον ἑῷ προσάγων , καὶ ξένων εὐεργεσίαις ἀγαπᾶται , μέτρα μὲν γνώμᾳ διώκων , μέτρα δὲ καὶ κατέχων · 
γλῶσσα δ’ οὐκ ἔξω φρενῶν · φαίης κέ νιν ἀνδράσιν ἀθληταῖσιν ἔμμεν 
Ναξίαν πέτραις ἐν ἄλλαις χαλκοδάμαντ’ ἀκόναν . 
πίσω σφε Δίρκας ἁγνὸν ὕδωρ , τὸ βαθύζωνοι κόραι χρυσοπέπλου Μναμοσύνας ἀνέτειλαν παρ’ εὐτειχέσιν Κάδμου πύλαις . 
ιστημιαν 7 
ΣΤΡΕΨΙΑΔῌ ΘΗΒΑΙῼ 
ΠΑΓΚΡΑΤΙῼ τίνι τῶν πάρος , ὦ μάκαιρα Θήβα , καλῶν ἐπιχωρίων μάλιστα θυμὸν τεὸν εὔφρανας ; 
ἦ ῥα χαλκοκρότου πάρεδρον 
Δαμάτερος ἁνίκ’ εὐρυχαίταν ἄντειλας Διόνυσον ; 
ἢ χρυσῷ μεσονύκτιον νίφοντα δεξαμένα τὸν φέρτατον θεῶν , ὁπότ’ Ἀμφιτρύωνος ἐν θυρέτροις σταθεὶς ἄλοχον μετῆλθεν Ἡρακλείοις γοναῖς ; 
ἢ ὅτ’ ἀμφὶ πυκναῖς Τειρεσίαο βουλαῖς ; 
ἢ ὅτ’ ἀμφ’ Ἰόλαον ἱππόμητιν ; 
ἢ Σπαρτῶν ἀκαμαντολογχᾶν ; 
ἢ ὅτε καρτερᾶς Ἄδραστον ἐξ ἀλαλᾶς ἄμπεμψας ὀρφανὸν μυρίων ἑτάρων ἐς Ἄργος ἵππιον ; 
ἢ Δωρίδ’ ἀποικίαν οὕνεκεν ὀρθῷ ἔστασας ἐπὶ σφυρῷ 
Λακεδαιμονίων , ἕλον δ’ Ἀμύκλας 
Αἰγεῖδαι σέθεν ἔκγονοι , μαντεύμασι Πυθίοις ; 
ἀλλὰ παλαιὰ γὰρ εὕδει χάρις , ἀμνάμονες δὲ βροτοί , ὅ τι μὴ σοφίας ἄωτον ἄκρον κλυταῖς ἐπέων ῥοαῖσιν ἐξίκηται ζυγέν . 
κώμαζ’ ἔπειτεν ἁδυμελεῖ σὺν ὕμνῳ καὶ Στρεψιάδᾳ · φέρει γὰρ Ἰσθμοῖ νίκαν παγκρατίου · σθένει τ’ ἔκπαγλος ἰδεῖν τε μορφάεις · ἄγει τ’ ἀρετὰν οὐκ αἴσχιον φυᾶς . 
φλέγεται δὲ ἰοπλόκοισι Μοίσαις , μάτρωΐ θ’ ὁμωνύμῳ δέδωκε κοινὸν θάλος , χάλκασπις ᾧ πότμον μὲν Ἄρης ἔμιξεν , τιμὰ δ’ ἀγαθοῖσιν ἀντίκειται . 
ἴστω γὰρ σαφὲς ὅστις ἐν ταύτᾳ νεφέλᾳ χάλαζαν αἵματος πρὸ φίλας πάτρας ἀμύνεται , λοιγὸν ἄντα φέρων ἐναντίῳ στρατῷ , ἀστῶν γενεᾷ μέγιστον κλέος αὔξων ζώων τ’ ἀπὸ καὶ θανών . 
τὺ δέ , Διοδότοιο παῖ , μαχατὰν αἰνέων Μελέαγρον , αἰνέων δὲ καὶ Ἕκτορα 
Ἀμφιάρηόν τε , εὐανθέ’ ἀπέπνευσας ἁλικίαν προμάχων ἀν’ ὅμιλον , ἔνθ’ ἄριστοι ἔσχον πολέμοιο νεῖκος ἐσχάταις ἐλπίσιν . 
ἔτλαν δὲ πένθος οὐ φατόν · ἀλλὰ νῦν μοι 
Γαιάοχος εὐδίαν ὄπασσεν ἐκ χειμῶνος . 
ἀείσομαι χαίταν στεφάνοισιν ἁρμόσαις . 
ὁ δ’ ἀθανάτων μὴ θρασσέτω φθόνος , ὅ τι τερπνὸν ἐφάμερον διώκων ἕκαλος ἔπειμι γῆρας ἔς τε τὸν μόρσιμον αἰῶνα . 
θνᾴσκομεν γὰρ ὁμῶς ἅπαντες · 
δαίμων δ’ ἄϊσος · τὰ μακρὰ δ’ εἴ τις παπταίνει , βραχὺς ἐξικέσθαι χαλκόπεδον θεῶν ἕδραν · ὅτι πτερόεις ἔρριψε Πάγασος δεσπόταν ἐθέλοντ’ ἐς οὐρανοῦ σταθμοὺς ἐλθεῖν μεθ’ ὁμάγυριν Βελλεροφόνταν 
Ζηνός · τὸ δὲ πὰρ δίκαν γλυκὺ πικροτάτα μένει τελευτά . 
ἄμμι δ’ , ὦ χρυσέᾳ κόμᾳ θάλλων , πόρε , Λοξία , τεαῖσιν ἁμίλλαισιν εὐανθέα καὶ Πυθόϊ στέφανον . 
ιστημιαν 8 
ΚΛΕΑΝΔΡῼ ΑΙΓΙΝΗΤῌ 
ΠΑΓΚΡΑΤΙῼ 
Κλεάνδρῳ τις ἁλικίᾳ τε λύτρον εὔδοξον , ὦ νέοι , καμάτων πατρὸς ἀγλαὸν Τελεσάρχου παρὰ πρόθυρον ἰὼν ἀνεγειρέτω κῶμον , Ἰσθμιάδος τε νίκας ἄποινα , καὶ Νεμέᾳ ἀέθλων ὅτι κράτος ἐξεῦρε . 
τῷ καὶ ἐγώ , καίπερ ἀχνύμενος θυμόν , αἰτέομαι χρυσέαν καλέσαι Μοῖσαν . 
ἐκ μεγάλων δὲ πενθέων λυθέντες μήτ’ ἐν ὀρφανίᾳ πέσωμεν στεφάνων , μήτε κάδεα θεράπευε · παυσάμενοι δ’ ἀπρήκτων κακῶν γλυκύ τι δαμωσόμεθα καὶ μετὰ πόνον · 
ἐπειδὴ τὸν ὑπὲρ κεφαλᾶς τὸν Ταντάλου λίθον παρά τις ἔτρεψεν ἄμμι θεός , ἀτόλματον Ἑλλάδι μόχθον . 
ἀλλά μοι δεῖμα μὲν παροιχόμενον καρτερὰν ἔπαυσε μέριμναν · τὸ δὲ πρὸ ποδὸς ἄρειον ἀεὶ <σκοπεῖν> χρῆμα πᾶν . 
δόλιος γὰρ αἰὼν ἐπ’ ἀνδράσι κρέμαται , ἑλίσσων βίου πόρον · ἰατὰ δ’ ἔστι βροτοῖς σύν γ’ ἐλευθερίᾳ καὶ τά . 
χρὴ δ’ ἀγαθὰν ἐλπίδ’ ἀνδρὶ μέλειν · χρὴ δ’ ἐν ἑπταπύλοισι Θήβαις τραφέντα 
Αἰγίνᾳ Χαρίτων ἄωτον προνέμειν , πατρὸς οὕνεκα δίδυμαι γένοντο θύγατρες Ἀσωπίδων ὁπλόταται , Ζηνί τε ἅδον βασιλέϊ . 
ὃ τὰν μὲν παρὰ καλλιρόῳ 
Δίρκᾳ φιλαρμάτου πόλιος ᾤκισσεν ἁγεμόνα · 
σὲ δ’ ἐς νᾶσον Οἰνοπίαν ἐνεγκὼν κοιμᾶτο , δῖον ἔνθα τέκες 
Αἰακὸν βαρυσφαράγῳ πατρὶ κεδνότατον ἐπιχθονίων · ὃ καὶ δαιμόνεσσι δίκας ἐπείραινε · τοῦ μὲν ἀντίθεοι ἀρίστευον υἱέες υἱέων τ’ ἀρηΐφιλοι παῖδες ἀνορέᾳ χάλκεον στονόεντ’ ἀμφέπειν ὅμαδον · σώφρονές τ’ ἐγένοντο πινυτοί τε θυμόν . 
ταῦτα καὶ μακάρων ἐμέμναντ’ ἀγοραί , 
Ζεὺς ὅτ’ ἀμφὶ Θέτιος ἀγλαός τ’ ἔρισαν Ποσειδᾶν γάμῳ , ἄλοχον εὐειδέ’ ἐθέλων ἑκάτερος ἑὰν ἔμμεν · ἔρως γὰρ ἔχεν . 
ἀλλ’ οὔ σφιν ἄμβροτοι τέλεσαν εὐνὰν θεῶν πραπίδες , ἐπεὶ θεσφάτων ἐπάκουσαν · εἶπε δ’ εὔβουλος ἐν μέσοισι Θέμις , οὕνεκεν πεπρωμένον ἦν φέρτερον γόνον ἄνακτα πατρὸς τεκεῖν ποντίαν θεόν , ὃς κεραυνοῦ τε κρέσσον ἄλλο βέλος διώξει χερὶ τριόδοντός τ’ ἀμαιμακέτου , Δί τε μισγομέναν ἢ Διὸς παρ’ ἀδελφεοῖσιν.—“ἀλλὰ τὰ μὲν παύσατε · βροτέων δὲ λεχέων τυχοῖσα υἱὸν εἰσιδέτω θανόντ’ ἐν πολέμῳ , χεῖρας Ἄρεΐ <τ’> 
ἐναλίγκιον στεροπαῖσί τ’ ἀκμὰν ποδῶν . 
τὸ μὲν ἐμὸν Πηλέϊ γάμου θεόμορον ὀπάσσαι γέρας Αἰακίδᾳ , ὅντ’ εὐσεβέστατον φάτις Ἰωλκοῦ τράφειν πεδίον · 
ἰόντων δ’ ἐς ἄφθιτον ἄντρον εὐθὺς 
Χείρωνος αὐτίκ’ ἀγγελίαι · 
μηδὲ Νηρέος θυγάτηρ νεικέων πέταλα δὶς ἐγγυαλιζέτω ἄμμιν · ἐν διχομηνίδεσσιν δὲ ἑσπέραις ἐρατὸν λύοι κεν χαλινὸν ὑφ’ ἥρωϊ παρθενίας.” 
ὣς φάτο Κρονίδαις ἐννέποισα θεά · τοὶ δ’ ἐπὶ γλεφάροις νεῦσαν ἀθανάτοισιν · ἐπέων δὲ καρπὸς οὐ κατέφθινε . 
φαντὶ γὰρ ξύν’ ἀλέγειν καὶ γάμον Θέτιος ἄνακτα . 
καὶ νεαρὰν ἔδειξαν σοφῶν στόματ’ ἀπείροισιν ἀρετὰν Ἀχιλέος · 
ὃ καὶ Μύσιον ἀμπελόεν αἵμαξε Τηλέφου μέλανι ῥαίνων φόνῳ πεδίον , γεφύρωσέ τ’ Ἀτρεΐδαισι νόστον , 
Ἑλέναν τ’ ἐλύσατο , Τρωΐας ἶνας ἐκταμὼν δορί , ταί νιν ῥύοντό ποτε μάχας ἐναριμβρότου ἔργον ἐν πεδίῳ κορύσσοντα , Μέμνονός τε βίαν ὑπέρθυμον Ἕκτορά τ’ ἄλλους τ’ ἀριστέας · οἷς δῶμα Φερσεφόνας μανύων Ἀχιλεύς , οὖρος Αἰακιδᾶν , Αἴγιναν σφετέραν τε ῥίζαν πρόφαινεν . 
τὸν μὲν οὐδὲ θανόντ’ ἀοιδαὶ ἔλιπον , ἀλλά οἱ παρά τε πυρὰν τάφον θ’ Ἑλικώνιαι παρθένοι στάν , ἐπὶ θρῆνόν τε πολύφαμον ἔχεαν . 
ἔδοξ’ ἆρα τόδ’ ἀθανάτοις , ἐσλόν γε φῶτα καὶ φθίμενον ὕμνοις θεᾶν διδόμεν . 
τὸ καὶ νῦν φέρει λόγον , ἔσσυταί τε 
Μοισαῖον ἅρμα Νικοκλέος μνᾶμα πυγμάχου κελαδῆσαι . 
γεραίρετέ νιν , ὃς Ἴσθμιον ἂν νάπος 
Δωρίων ἔλαχεν σελίνων · ἐπεὶ περικτίονας ἐνίκασε δή ποτε καὶ κεῖνος ἄνδρας ἀφύκτῳ χερὶ κλονέων . 
τὸν μὲν οὐ κατελέγχει κριτοῦ γενεὰ πατραδελφεοῦ · ἁλίκων τῷ τις ἁβρὸν ἀμφὶ παγκρατίου Κλεάνδρῳ πλεκέτω μυρσίνας στέφανον , ἐπεί νιν Ἀλκαθόου τ’ ἀγὼν σὺν τύχᾳ ἐν Ἐπιδαύρῳ τε νεότας δέκετο πρίν · 
τὸν αἰνεῖν ἀγαθῷ παρέχει · 
ἥβαν γὰρ οὐκ ἄπειρον ὑπὸ χειᾷ καλῶν δάμασεν .
