ομηρος μὲν ἐπιβλεφας τὰ θνητὰ τῶν ζῴων γένη καὶ πρὸς ἄλληλα συγκρίνας κατὰ τοὺς βίους καὶ τὰς διαιτήσεις , ἐξεφώνησεν ὡς οὐδέν ἐστιν 
ὀιζυρώτερον ἀνδρός , 
πάντων ὅσσα τε γαῖαν ἔπι πνείει τε καὶ ἕρπει · 
πρωτεῖον οὐκ εὐτυχὲς εἰς κακῶν ὑπεροχὴν ἀποδιδοὺς τῷ ἀνθρώπῳ · ἡμεῖς δ’ ὥσπερ ἤδη νικῶντα κακοδαιμονίᾳ τὸν ἄνθρωπον καὶ τῶν ἄλλων ἀθλιώτατον ζῴων ἀνηγορευμένον αὐτὸν αὑτῷ συγκρίνωμεν , εἰς ἰδίων κακῶν ἀγῶνα σῶμα καὶ ψυχὴν διαιροῦντες , οὐκ ἀχρήστως ἀλλὰ καὶ πάνυ δεόντως , ἵνα μάθωμεν πότερον διὰ τὴν τύχην ἢ δῑ ἑαυτοὺς ἀθλιώτερον ζῶμεν . 
νόσος μὲν γὰρ ἐν σώματι φύεται διὰ φύσιν , κακία δὲ καὶ μοχθηρία περὶ ψυχὴν ἔργον ἐστὶ πρῶτον εἶτα πάθος αὐτῆς. οὐ μικρὸν δὲ πρὸς εὐθυμίαν ὄφελος , ἂν ἰάσιμον ᾖ τὸ χεῖρον , καὶ κουφότερον καὶ ἄσφυκτον ὄν . 
ἡ μὲν οὖν Αἰσώπειος ἀλώπηξ περὶ ποικιλίας δικαζομένη πρὸς τὴν πάρδαλιν , ὡς ἐκείνη τὸ σῶμα 
καὶ τὴν ἐπιφάνειαν εὐανθῆ καὶ κατάστικτον ἐπεδείξατο , τῆς δ’ ἦν τὸ ξανθὸν αὐχμηρὸν καὶ οὐχ ἡδὺ προσιδεῖν , ἀλλ’ ἐμοῦ τοι τὸ ἐντός , ἔφη , σκοπῶν , ὦ δικαστά , ποικιλωτέραν με τῆσδ’ ὄψει , δηλοῦσα τὴν περὶ τὸ ἦθος εὐτροπίαν ἐπὶ πολλὰ ταῖς χρείαις ἀμειβομένην . 
λέγομεν οὖν ἐν ἡμῖν ὅτι πολλά μέν , ὦ ἄνθρωπε , σοὶ καὶ τὸ σῶμα νοσήματα καὶ πάθη φύσει τ’ ἀνίησιν ἐξ ἑαυτοῦ καὶ προσπίπτοντα δέχεται θύραθεν ἂν δὲ σαυτὸν ἔνδοθεν ποικίλον τι καὶ πολυπαθὲς κακῶν ταμιεῖον εὑρήσεις καὶ θησαύρισμα , ὥς φησι Δημόκριτος , οὐκ 
ἔξωθεν ἐπιρρεόντων , ἀλλ’ ὥσπερ ἐγγείους καὶ αὐτόχθονας πηγὰς ἐχόντων , ἃς ἀνίησιν ἡ κακία πολύχυτος καὶ δαψιλὴς οὖσα τοῖς πάθεσιν ; 
εἰ δὲ τὰ μὲν ἐν σαρκὶ νοσήματα σφυγμοῖς καὶ ὤχραις φωρᾶται καὶ θερμότητες αὐτὰ καὶ πόνοι προπετεῖς ἐλέγχουσι , τὰ δ’ ἐν ψυχῇ λανθάνει τοὺς πολλοὺς κακά , διὰ τοῦτ’ ἐστι κακίω , προσαφαιρούμενα τὴν αὑτῶν τοῦ πάσχοντος αἴσθησιν . 
τῶν μὲν γὰρ περὶ τὸ σῶμα νοσημάτων ἐρρωμένος ὁ λογισμὸς 
αἰσθάνεται , τοῖς δὲ τῆς ψυχῆς συννοσῶν αὐτὸς οὐκ ἔχει κρίσιν ἐν οἷς πάσχει , πάσχει γὰρ ᾧ κρίνει · καὶ δεῖ τῶν ψυχικῶν πρῶτον καὶ μέγιστον ἀριθμεῖν τὴν 
ἄγνοιαν , δῑ ἧς ἀνήκεστος ἡ κακία τοῖς πολλοῖς συνοικεῖ καὶ συγκαταβιοῖ καὶ συναποθνῄσκει . 
ἀρχὴ γὰρ ἀπαλλαγῆς νόσου μὲν αἴσθησις εἰς χρείαν ἄγουσα τοῦ βοηθοῦντος τὸ πάσχον ὁ δ’ ἀπιστίᾳ τοῦ νοσεῖν οὐκ εἰδὼς ὧν δεῖται , κἂν παρῇ τὸ θεραπεῦον , ἀρνεῖται . 
καὶ γὰρ τῶν περὶ τὸ σῶμα 
νοσημάτων τὰ μετ’ ἀναισθησίας χείρονα , λήθαργοι κεφαλαλγίαι ἐπιληψίαι ἀποπληξίαι αὐτοί τε πυρετοὶ οἳ συντείναντες εἰς παρακοπὴν τὸ φλεγμαῖνον καὶ τὴν αἴσθησιν ὥσπερ ἐν ὀργάνῳ διαταράξαντες κινοῦσι χορδὰς τὰς ἀκινήτους φρενῶν . 
διὸ παῖδες ἰατρῶν βούλονται μὲν μὴ νοσεῖν τὸν ἄνθρωπον , νοσοῦντα δὲ μὴ ἀγνοεῖν ὅτι νοσεῖ ὃ τοῖς ψυχικοῖς πάθεσι πᾶσι συμβέβηκεν . 
οὔτε γὰρ ἀφραίνοντες οὔτ’ ἀσελγαίνοντες οὔτ’ ἀδικοπραγοῦντες ἁμαρτάνειν δοκοῦσιν , ἀλλ’ ἔνιοι καὶ κατορθοῦν . 
πυρετὸν μὲν γὰρ οὐδεὶς ὑγίειαν ὠνόμασεν οὐδὲ φθίσιν εὐεξίαν οὐδὲ ποδάγραν ποδώκειαν οὐδ’ ὠχρίασιν ἐρύθημα , θυμὸν δὲ πολλοὶ καλοῦσιν ἀνδρείαν καὶ 
ἔρωτα φιλίαν καὶ φθόνον ἅμιλλαν καὶ δειλίαν ἀσφάλειαν . 
εἶθ’ οἱ μὲν καλοῦσι τοὺς ἰατρούς , αἰσθάνονται γὰρ ὧν δέονται πρὸς ἃ νοσοῦσιν οἱ δὲ φεύγουσι τοὺς φιλοσόφους , οἴονται γὰρ ἐπιτυγχάνειν ἐν οἷς διαμαρτάνουσιν . 
ἐπεὶ τούτῳ γε τῷ λόγῳ χρώμενοι λέγομεν ὅτι κουφότερόν ἐστιν ὀφθαλμία μανίας καὶ ποδάγρα φρενίτιδος , ὁ μὲν γὰρ αἰσθάνεται καὶ καλεῖ τὸν ἰατρὸν κεκραγώς , καὶ παρόντι τὴν ὄψιν ἀλεῖψαι , τὴν φλέβα τεμεῖν , παραδίδωσιν τῆς δὲ 
μαινομένης Ἀγαύης ἀκούεις ὑπὸ τοῦ πάθους τὰ φίλτατ’ ἠγνοηκυίας , 
ἄγομεν ἐξ · οπεος 
ἕλικα νεότομον ἐπὶ μέλαθρα , 
μακάριον θήραμα . 
Καὶ γὰρ ὁ μὲν τῷ σώματι νοσῶν εὐθὺς ἐνδοὺς καὶ καθεὶς ἑαυτὸν εἰς τὸ κλινίδιον ἡσυχίαν ἄγει θεραπευόμενος , ἂν δέ που μικρὸν ἐξᾴξῃ καὶ διασκιρτήσῃ τὸ σῶμα φλεγμονῆς προσπεσούσης , εἰπών τις τῶν παρακαθημένων πράως , μέν’ , ὦ ταλαίπωρ’ , ἀτρέμα σοῖς ἐν δεμνίοις , ἐπέστησε καὶ κατέσχεν . 
οἱ δ’ ἐν τοῖς ψυχικοῖς πάθεσιν ὄντες τότε μάλιστα πράττουσι , τόθ’ ἥκισθ’ 
ἡσυχάζουσιν · αἱ γὰρ ὁρμαὶ τῶν πράξεων ἀρχή , τὰ 
δὲ πάθη σφοδρότητες ὁρμῶν . 
διὸ τὴν ψυχὴν ἠρεμεῖν οὐκ ἐῶσιν , ἀλλ’ ὅτε μάλιστα δεῖται μονῆς καὶ σιωπῆς καὶ ὑποστολῆς ὁ ἄνθρωπος , τότ’ αὐτὸν εἰς ὕπαιθρον ἕλκουσι , τότ’ ἀποκαλύπτουσιν οἱ θυμοὶ , αἱ φιλονεικίαι , οἱ ἔρωτες , αἱ λῦπαι , πολλὰ καὶ δρᾶν ἄνομα καὶ λαλεῖν ἀνάρμοστα τοῖς καιροῖς ἀναγκαζόμενον . 
ὥσπερ οὖν ἐπισφαλέστερος χειμὼν τοῦ πλεῖν οὐκ ἐῶντος ὁ κωλύων καθορμίσασθαι , οὕτως οἱ κατὰ ψυχὴν χειμῶνες βαρύτεροι στείλασθαι τὸν ἄνθρωπον οὐκ ἐῶντες οὐδ’ ἐπιστῆσαι τεταραγμένον τὸν λογισμόν · ἀλλ’ ἀκυβέρνητος καὶ ἀνερμάτιστος ἐν ταραχῇ καὶ πλάνῃ δρόμοις λεχρίοις καὶ παραφόροις διατραχηλιζόμενος εἴς τι ναυάγιον φοβερὸν ἐξέπεσε καὶ συνέτριψε τὸν ἑαυτοῦ βίον . 
ὥστε καὶ ταύτῃ χεῖρον νοσεῖν ταῖς ψυχαῖς ἢ τοῖς σώμασιν τοῖς μὲν γὰρ πάσχειν μόνον τοῖς δὲ καὶ πάσχειν καὶ ποιεῖν κακῶς συμβέβηκε . 
καὶ τί δεῖ τὰ πολλὰ λέγειν τῶν παθῶν ; 
αὐτὸς ὁ καιρὸς ὑπόμνησίς ἐστιν . 
ὁρᾶτε τὸν πολὺν καὶ παμμιγῆ τοῦτον τὸν ἐνταῦθα συνηραγμένον καὶ κυκώμενον ὄχλον περὶ τὸ βῆμα καὶ τὴν ἀγοράν ; 
οὐ θύσοντες οὗτοι συνεληλύθασι πατρίοις θεοῖς οὐδ’ ὁμογνίων μεθέξοντες ἱερῶν ἀλλήλοις , οὐκ 
Ἀσκραίῳ 
Διὶ Λυδίων καρπῶν ἀπαρχὰς φέροντες οὐδὲ Διονύσῳ βεβακχευμένον θύσθλον ἱεραῖς νυξὶ καὶ κοινοῖς ὀργιάσοντες κώμοις · ἀλλ’ ὥσπερ ἐτησίοις περιόδοις ἀκμὴ νοσήματος ἐκτραχύνουσα τὴν Ἀσίαν ἐπὶ δίκας καὶ ἀγῶνας ἐμπροθέσμους ἥκουσαν ἐνταῦθα 
συμβάλλει · καὶ πλῆθος ὥσπερ ῥευμάτων ἀθρόων εἰς μίαν ἐμπέπτωκεν ἀγορὰν καὶ φλεγμαίνει καὶ συνέρρωγεν ὀλλύντων τε καὶ ὀλλυμένων. ποίων ταῦτα πυρετῶν ἔργα , ποίων ἠπιάλων ; 
τίνες ἐνστάσεις ἢ παρεμπτώσεις ἢ δυσκρασία θερμῶν ἢ ὑπέρχυσις ὑγρῶν ; 
ἂν ἑκάστην δίκην ὥσπερ ἄνθρωπον ἀνακρίνῃς πόθεν πέφυκε πόθεν ἥκει , τὴν μὲν θυμὸς αὐθάδης γεγέννηκε , τὴν δὲ μανιώδης φιλονεικία , τὴν δ’ ἄδικος ἐπιθυμία
