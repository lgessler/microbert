Ξανθίας 
Εἴπω τι τῶν εἰωθότων ὦ δέσποτα , ἐφ’ οἷς ἀεὶ γελῶσιν οἱ θεώμενοι ; 
Διόνυσος νὴ τὸν Δί’ ὅ τι Βούλει γε , πλὴν ‘πιέζομαι , ’ τοῦτο δὲ φύλαξαι · πάνυ γάρ ἐστ’ ἤδη χολή . 
Ξανθίας μηδ’ ἕτερον ἀστεῖόν τι ; 
Διόνυσος πλήν γ’ ‘ὡς θλίβομαι.’ 
Ξανθίας τί δαί ; 
τὸ πάνυ γέλοιον εἴπω ; 
Διόνυσος νὴ Δία θαρρῶν γε · μόνον ἐκεῖν’ ὅπως μὴ ’ρεῖς , 
Ξανθίας τὸ τί ; 
Διόνυσος μεταβαλλόμενος τἀνάφορον ὅτι ‘χεζητιᾷς.’ 
Ξανθίας μηδ’ ὅτι τοσοῦτον ἄχθος ἐπ’ ἐμαυτῷ φέρων , εἰ μὴ καθαιρήσει τις , ἀποπαρδήσομαι ; 
Διόνυσος μὴ δῆθ’ , ἱκετεύω , πλήν γ’ ὅταν μέλλω ’ξεμεῖν . 
Ξανθίας τί δῆτ’ ἔδει με ταῦτα τὰ σκεύη φέρειν , εἴπερ ποιήσω μηδὲν ὧνπερ Φρύνιχος εἴωθε ποιεῖν καὶ Λύκις κἀμειψίας ; 
Διόνυσος μή νυν ποιήσῃς · ὡς ἐγὼ θεώμενος , ὅταν τι τούτων τῶν σοφισμάτων ἴδω , πλεῖν ἢ ’νιαυτῷ πρεσβύτερος ἀπέρχομαι . 
Ξανθίας ὢ τρισκακοδαίμων ἄρ’ ὁ τράχηλος οὑτοσί , ὅτι θλίβεται μέν , τὸ δὲ γέλοιον οὐκ ἐρεῖ . 
Διόνυσος εἶτ’ οὐχ ὕβρις ταῦτ’ ἐστὶ καὶ πολλὴ τρυφή , ὅτ’ ἐγὼ μὲν ὢν Διόνυσος υἱὸς Σταμνίου αὐτὸς βαδίζω καὶ πονῶ , τοῦτον δ’ ὀχῶ , ἵνα μὴ ταλαιπωροῖτο μηδ’ ἄχθος φέροι ; 
Ξανθίας οὐ γὰρ φέρω ’γώ ; 
Διόνυσος πῶς φέρεις γὰρ ὅς γ’ ὀχεῖ ; 
Ξανθίας φέρων γε ταυτί . 
Διόνυσος τίνα τρόπον ; 
Ξανθίας 
Βαρέως πάνυ . 
Διόνυσος οὔκουν τὸ Βάρος τοῦθ’ ὃ σὺ φέρεις ὄνος φέρει ; 
Ξανθίας οὐ δῆθ’ ὅ γ’ ἔχω ’γὼ καὶ φέρω μὰ τὸν Δί’ οὔ . 
Διόνυσος πῶς γὰρ φέρεις , ὅς γ’ αὐτὸς ὑφ’ ἑτέρου φέρει ; 
Ξανθίας οὐκ οἶδ’ · ὁ δ’ ὦμος οὑτοσὶ πιέζεται . 
Διόνυσος σὺ δ’ οὖν ἐπειδὴ τὸν ὄνον οὐ φῄς σ’ ὠφελεῖν , ἐν τῷ μέρει σὺ τὸν ὄνον ἀράμενος φέρε . 
Ξανθίας οἴμοι κακοδαίμων · τί γὰρ ἐγὼ οὐκ ἐναυμάχουν ; 
ἦ τἄν σε κωκύειν ἂν ἐκέλευον μακρά . 
Διόνυσος κατάβα πανοῦργε . 
καὶ γὰρ ἐγγὺς τῆς θύρας ἤδη βαδίζων εἰμὶ τῆσδ’ , οἷ πρῶτά με ἔδει τραπέσθαι . 
παιδίον , παῖ , ἠμί , παῖ . 
Ἡρακλῆς τίς τὴν θύραν ἐπάταξεν ; 
ὡς κενταυρικῶς ἐνήλαθ’ ὅστις · εἰπέ μοι τουτὶ τί ἦν ; 
Διόνυσος ὁ παῖς . 
Ξανθίας τί ἔστιν ; 
Διόνυσος οὐκ ἐνεθυμήθης ; 
Ξανθίας τὸ τί ; 
Διόνυσος ὡς σφόδρα μ’ ἔδεισε . 
Ξανθίας νὴ Δία μὴ μαίνοιό γε . 
Ἡρακλῆς οὔ τοι μὰ τὴν Δήμητρα δύναμαι μὴ γελᾶν · 
καίτοι δάκνω γ’ ἐμαυτόν · ἀλλ’ ὅμως γελῶ . 
Διόνυσος ὦ δαιμόνιε πρόσελθε · δέομαι γάρ τί σου . 
Ἡρακλῆς ἀλλ’ οὐχ οἷός τ’ εἴμ’ ἀποσοβῆσαι τὸν γέλων ὁρῶν λεοντῆν ἐπὶ κροκωτῷ κειμένην . 
τίς ὁ νοῦς ; 
τί κόθορνος καὶ ῥόπαλον ξυνηλθέτην ; 
ποῖ γῆς ἀπεδήμεις ; 
Διόνυσος ἐπεβάτευον Κλεισθένει‐ 
Ἡρακλῆς κἀναυμάχησας ; 
Διόνυσος καὶ κατεδύσαμέν γε ναῦς τῶν πολεμίων ἢ δώδεκ’ ἢ τρεῖς καὶ δέκα . 
Ἡρακλῆς σφώ ; 
Διόνυσος νὴ τὸν Ἀπόλλω . 
Ξανθίας κᾆτ’ ἔγωγ’ ἐξηγρόμην . 
Διόνυσος καὶ δῆτ’ ἐπὶ τῆς νεὼς ἀναγιγνώσκοντί μοι τὴν Ἀνδρομέδαν πρὸς ἐμαυτὸν ἐξαίφνης πόθος τὴν καρδίαν ἐπάταξε πῶς οἴει σφόδρα . 
Ἡρακλῆς πόθος ; 
πόσος τις ; 
Διόνυσος μικρὸς ἡλίκος Μόλων . 
Ἡρακλῆς γυναικός ; 
Διόνυσος οὐ δῆτ’ . 
Ἡρακλῆς ἀλλὰ παιδός ; 
Διόνυσος οὐδαμῶς . 
Ἡρακλῆς ἀλλ’ ἀνδρός ; 
Διόνυσος ἀπαπαί . 
Ἡρακλῆς ξυνεγένου τῷ Κλεισθένει ; 
Διόνυσος μὴ σκῶπτέ μ’ ὦδέλφ’ · οὐ γὰρ ἀλλ’ ἔχω κακῶς · 
τοιοῦτος ἵμερός με διαλυμαίνεται . 
Ἡρακλῆς ποῖός τις ὦδελφίδιον ; 
Διόνυσος οὐκ ἔχω φράσαι . 
ὅμως γε μέντοι σοι δῑ αἰνιγμῶν ἐρῶ . 
ἤδη ποτ’ ἐπεθύμησας ἐξαίφνης ἔτνους ; 
Ἡρακλῆς ἔτνους ; 
βαβαιάξ , μυριάκις γ’ ἐν τῷ βίῳ . 
Διόνυσος ἆρ’ ἐκδιδάσκω τὸ σαφὲς ἢ ’τέρᾳ φράσω ; 
Ἡρακλῆς μὴ δῆτα περὶ ἔτνους γε · πάνυ γὰρ μανθάνω . 
Διόνυσος τοιουτοσὶ τοίνυν με δαρδάπτει πόθος 
Εὐριπίδου . 
Ἡρακλῆς καὶ ταῦτα τοῦ τεθνηκότος ; 
Διόνυσος κοὐδείς γέ μ’ ἂν πείσειεν ἀνθρώπων τὸ μὴ οὐκ ἐλθεῖν ἐπ’ ἐκεῖνον . 
Ἡρακλῆς πότερον εἰς Ἅιδου κάτω ; 
Διόνυσος καὶ νὴ Δί’ εἴ τί γ’ ἔστιν ἔτι κατωτέρω . 
Ἡρακλῆς τί βουλόμενος ; 
Διόνυσος δέομαι ποιητοῦ δεξιοῦ . 
οἱ μὲν γὰρ οὐκέτ’ εἰσίν , οἱ δ’ ὄντες κακοί . 
Ἡρακλῆς τί δ’ ; 
οὐκ Ἰοφῶν ζῇ ; 
Διόνυσος τοῦτο γάρ τοι καὶ μόνον ἔτ’ ἐστὶ λοιπὸν ἀγαθόν , εἰ καὶ τοῦτ’ ἄρα · 
οὐ γὰρ σάφ’ οἶδ’ οὐδ’ αὐτὸ τοῦθ’ ὅπως ἔχει . 
Ἡρακλῆς εἶτ’ οὐχὶ Σοφοκλέα πρότερον Εὐριπίδου μέλλεις ἀναγαγεῖν , εἴπερ ἐκεῖθεν δεῖ σ’ ἄγειν ; 
Διόνυσος οὐ πρίν γ’ ἂν Ἰοφῶντ’ , ἀπολαβὼν αὐτὸν μόνον , ἄνευ Σοφοκλέους ὅ τι ποιεῖ κωδωνίσω . 
κἄλλως ὁ μέν γ’ Εὐριπίδης πανοῦργος ὢν κἂν ξυναποδρᾶναι δεῦρ’ ἐπιχειρήσειέ μοι · 
ὁ δ’ εὔκολος μὲν ἐνθάδ’ εὔκολος δ’ ἐκεῖ . 
Ἡρακλῆς 
Ἀγάθων δὲ ποῦ ’στιν ; 
Διόνυσος ἀπολιπών μ’ ἀποίχεται , ἀγαθὸς ποιητὴς καὶ ποθεινὸς τοῖς φίλοις . 
Ἡρακλῆς ποῖ γῆς ὁ τλήμων ; 
Διόνυσος ἐς Μακάρων εὐωχίαν . 
Ἡρακλῆς ὁ δὲ Σενοκλέης ; 
Διόνυσος ἐξόλοιτο νὴ Δία . 
Ἡρακλῆς 
Πυθάγγελος δέ ; 
Ξανθίας περὶ ἐμοῦ δ’ οὐδεὶς λόγος ἐπιτριβομένου τὸν ὦμον οὑτωσὶ σφόδρα . 
Ἡρακλῆς οὔκουν ἕτερ’ ἔστ’ ἐνταῦθα μειρακύλλια τραγῳδίας ποιοῦντα πλεῖν ἢ μύρια , 
Εὐριπίδου πλεῖν ἢ σταδίῳ λαλίστερα . 
Διόνυσος ἐπιφυλλίδες ταῦτ’ ἐστὶ καὶ στωμύλματα , χελιδόνων μουσεῖα , λωβηταὶ τέχνης , ἃ φροῦδα θᾶττον , ἢν μόνον χορὸν λάβῃ , ἅπαξ προσουρήσαντα τῇ τραγῳδίᾳ . 
γόνιμον δὲ ποιητὴν ἂν οὐχ εὕροις ἔτι ζητῶν ἄν , ὅστις ῥῆμα γενναῖον λάκοι . 
Ἡρακλῆς πῶς γόνιμον ; 
Διόνυσος ὡδὶ γόνιμον , ὅστις φθέγξεται τοιουτονί τι παρακεκινδυνευμένον , αἰθέρα Διὸς δωμάτιον , ἢ χρόνου πόδα , ἢ φρένα μὲν οὐκ ἐθέλουσαν ὀμόσαι καθ’ ἱερῶν , γλῶτταν δ’ ἐπιορκήσασαν ἰδίᾳ τῆς φρενός . 
Ἡρακλῆς σὲ δὲ ταῦτ’ ἀρέσκει ; 
Διόνυσος μἀλλὰ πλεῖν ἢ μαίνομαι . 
Ἡρακλῆς ἦ μὴν κόβαλά γ’ ἐστίν , ὡς καὶ σοὶ δοκεῖ . 
Διόνυσος μὴ τὸν ἐμὸν οἴκει νοῦν · ἔχεις γὰρ οἰκίαν . 
Ἡρακλῆς καὶ μὴν ἀτεχνῶς γε παμπόνηρα φαίνεται . 
Διόνυσος δειπνεῖν με δίδασκε . 
Ξανθίας περὶ ἐμοῦ δ’ οὐδεὶς λόγος . 
Διόνυσος ἀλλ’ ὦνπερ ἕνεκα τήνδε τὴν σκευὴν ἔχων ἦλθον κατὰ σὴν μίμησιν , ἵνα μοι τοὺς ξένους τοὺς σοὺς φράσειας , εἰ δεοίμην , οἷσι σὺ ἐχρῶ τόθ’ , ἡνίκ’ ἐπὶ τὸν Κέρβερον , τούτους φράσον μοι , λιμένας ἀρτοπώλια πορνεῖ’ ἀναπαύλας ἐκτροπὰς κρήνας ὁδοὺς πόλεις διαίτας πανδοκευτρίας , ὅπου κόρεις ὀλίγιστοι . 
Ξανθίας περὶ ἐμοῦ δ’ οὐδεὶς λόγος . 
Ἡρακλῆς ὦ σχέτλιε τολμήσεις γὰρ ἰέναι καὶ σύ γε ; 
Διόνυσος μηδὲν ἔτι πρὸς ταῦτ’ , ἀλλὰ φράζε τῶν ὁδῶν ὅπῃ τάχιστ’ ἀφιζόμεθ’ εἰς Ἅιδου κάτω · 
καὶ μήτε θερμὴν μήτ’ ἄγαν ψυχρὰν φράσῃς . 
Ἡρακλῆς φέρε δὴ τίν’ αὐτῶν σοι φράσω πρώτην ; 
τίνα ; 
μία μὲν γὰρ ἔστιν ἀπὸ κάλω καὶ θρανίου , κρεμάσαντι σαυτόν . 
Διόνυσος παῦε , πνιγηρὰν λέγεις . 
Ἡρακλῆς ἀλλ’ ἔστιν ἀτραπὸς ξύντομος τετριμμένη ἡ διὰ θυείας . 
Διόνυσος ἆρα κώνειον λέγεις ; 
Ἡρακλῆς μάλιστά γε . 
Διόνυσος ψυχράν γε καὶ δυσχείμερον · 
εὐθὺς γὰρ ἀποπήγνυσι τἀντικνήμια . 
Ἡρακλῆς βούλει κατάντη καὶ ταχεῖαν σοι φράσω ; 
Διόνυσος νὴ τὸν Δί’ ὡς ὄντος γε μὴ βαδιστικοῦ . 
Ἡρακλῆς καθέρπυσόν νυν ἐς Κεραμεικόν . 
Διόνυσος κᾆτα τί ; 
Ἡρακλῆς ἀναβὰς ἐπὶ τὸν πύργον τὸν ὑψηλόν— 
Διόνυσος τί δρῶ ; 
Ἡρακλῆς ἀφιεμένην τὴν λαμπάδ’ ἐντεῦθεν θεῶ , κἄπειτ’ ἐπειδὰν θῶσιν οἱ θεώμενοι 
‘εἷναι , ’ 
τόθ’ εἷναι καὶ σὺ σαυτόν . 
Διόνυσος ποῖ 
Ἡρακλῆς κάτω . 
Διόνυσος ἀλλ’ ἀπολέσαιμ’ ἂν ἐγκεφάλου θρίω δύο . 
οὐκ ἂν βαδίσαιμι τὴν ὁδὸν ταύτην . 
Ἡρακλῆς τί δαί ; 
Διόνυσος ἥνπερ σὺ τότε κατῆλθες . 
Ἡρακλῆς ἀλλ’ ὁ πλοῦς πολύς . 
εὐθὺς γὰρ ἐπὶ λίμνην μεγάλην ἥξεις πάνυ ἄβυσσον . 
Διόνυσος εἶτα πῶς περαιωθήσομαι ; 
Ἡρακλῆς ἐν πλοιαρίῳ τυννουτῳί σ’ ἀνὴρ γέρων ναύτης διάξει δύ’ ὀβολὼ μισθὸν λαβών . 
Διόνυσος φεῦ , ὡς μέγα δύνασθον πανταχοῦ τὼ δύ’ ὀβολώ . 
πῶς ἠλθέτην κἀκεῖσε ; 
Ἡρακλῆς 
Θησεὺς ἤγαγεν . 
μετὰ ταῦτ’ ὄφεις καὶ θηρί’ ὄψει μυρία δεινότατα . 
Διόνυσος μή μ’ ἔκπληττε μηδὲ δειμάτου · 
οὐ γάρ μ’ ἀποτρέψεις . 
Ἡρακλῆς εἶτα βόρβορον πολὺν καὶ σκῶρ ἀείνων · ἐν δὲ τούτῳ κειμένους , εἴ που ξένον τις ἠδίκησε πώποτε , ἢ παῖδα κινῶν τἀργύριον ὑφείλετο , ἢ μητέρ’ ἠλόασεν , ἢ πατρὸς γνάθον ἐπάταξεν , ἢ ’πίορκον ὅρκον ὤμοσεν , ἢ Μορσίμου τις ῥῆσιν ἐξεγράψατο . 
Διόνυσος νὴ τοὺς θεοὺς ἐχρῆν γε πρὸς τούτοισι κεἰ τὴν πυρρίχην τις ἔμαθε τὴν Κινησίου . 
Ἡρακλῆς ἐντεῦθεν αὐλῶν τίς σε περίεισιν πνοή , ὄψει τε φῶς κάλλιστον ὥσπερ ἐνθάδε , καὶ μυρρινῶνας καὶ θιάσους εὐδαίμονας ἀνδρῶν γυναικῶν καὶ κρότον χειρῶν πολύν . 
Διόνυσος οὗτοι δὲ δὴ τίνες εἰσίν ; 
Ἡρακλῆς οἱ μεμυημένοι— 
Ξανθίας νὴ τὸν Δί’ ἐγὼ γοῦν ὄνος ἄγω μυστήρια . 
ἀτὰρ οὐ καθέξω ταῦτα τὸν πλείω χρόνον . 
Ἡρακλῆς οἵ σοι φράσουσ’ ἁπαξάπανθ’ ὧν ἂν δέῃ . 
οὗτοι γὰρ ἐγγύτατα παρ’ αὐτὴν τὴν ὁδὸν ἐπὶ ταῖσι τοῦ Πλούτωνος οἰκοῦσιν θύραις . 
καὶ χαῖρε πόλλ’ ὦδελφέ . 
Διόνυσος νὴ Δία καὶ σύ γε ὑγίαινε . 
σὺ δὲ τὰ στρώματ’ αὖθις λάμβανε . 
Ξανθίας πρὶν καὶ καταθέσθαι ; 
Διόνυσος καὶ ταχέως μέντοι πάνυ . 
Ξανθίας μὴ δῆθ’ , ἱκετεύω σ’ , ἀλλὰ μίσθωσαί τινα τῶν ἐκφερομένων , ὅστις ἐπὶ τοῦτ’ ἔρχεται . 
Διόνυσος ἐὰν δὲ μὴ εὕρω ; 
Ξανθίας τότε μ’ ἄγειν . 
Διόνυσος καλῶς λέγεις . 
καὶ γάρ τιν’ ἐκφέρουσι τουτονὶ νεκρόν , οὗτος , σὲ λέγω μέντοι , σὲ τὸν τεθνηκότα · 
ἄνθρωπε βούλει σκευάρῑ εἰς Ἅιδου φέρειν ; 
Νέκρος πόσ’ ἄττα ; 
Διόνυσος ταυτί . 
Νέκρος δύο δραχμὰς μισθὸν τελεῖς ; 
Διόνυσος μὰ Δί’ ἀλλ’ ἔλαττον . 
Νέκρος ὑπάγεθ’ ὑμεῖς τῆς ὁδοῦ . 
Διόνυσος ἀνάμεινον ὦ δαιμόνῑ , ἐὰν ξυμβῶ τί σοι . 
Νέκρος εἰ μὴ καταθήσεις δύο δραχμάς , μὴ διαλέγου . 
Διόνυσος λάβ’ ἐννέ’ ὀβολούς . 
Νέκρος ἀναβιοίην νυν πάλιν . 
Ξανθίας ὡς σεμνὸς ὁ κατάρατος · οὐκ οἰμώξεται ; 
ἐγὼ βαδιοῦμαι . 
Διόνυσος χρηστὸς εἶ καὶ γεννάδας . 
χωρῶμεν ἐπὶ τὸ πλοῖον . 
Χάρων ὠὸπ παραβαλοῦ . 
Ξανθίας τουτὶ τί ἔστι ; 
Διόνυσος τοῦτο ; 
λίμνη νὴ Δία αὕτη ’στὶν ἣν ἔφραζε , καὶ πλοῖόν γ’ ὁρῶ . 
Ξανθίας νὴ τὸν Ποσειδῶ κἄστι γ’ ὁ Χάρων οὑτοσί . 
Διόνυσος χαῖρ’ ὦ Χάρων , χαῖρ’ ὦ Χάρων , χαῖρ’ ὦ Χάρων . 
Χάρων τίς εἰς ἀναπαύλας ἐκ κακῶν καὶ πραγμάτων ; 
τίς ἐς τὸ Λήθης πεδίον , ἢ σ’ Ὄνου πόκας , ἢ σ’ Κερβερίους , ἢ σ’ κόρακας , ἢ ’πὶ Ταίναρον ; 
Διόνυσος ἐγώ . 
Χάρων ταχέως ἔμβαινε . 
Διόνυσος ποῖ σχήσειν δοκεῖς ; 
ἐς κόρακας ὄντως ; 
Χάρων ναὶ μὰ Δία σοῦ γ’ οὕνεκα . 
ἔσβαινε δή . 
Διόνυσος παῖ δεῦρο . 
Χάρων δοῦλον οὐκ ἄγω , εἰ μὴ νεναυμάχηκε τὴν περὶ τῶν κρεῶν . 
Ξανθίας μὰ τὸν Δί’ οὐ γὰρ ἀλλ’ ἔτυχον ὀφθαλμιῶν . 
Χάρων οὔκουν περιθρέξει δῆτα τὴν λίμνην κύκλῳ ; 
Ξανθίας ποῦ δῆτ’ ἀναμενῶ ; 
Χάρων παρὰ τὸν Αὑαίνου λίθον ἐπὶ ταῖς ἀναπαύλαις . 
Διόνυσος μανθάνεις ; 
Ξανθίας πάνυ μανθάνω . 
οἴμοι κακοδαίμων , τῷ ξυνέτυχον ἐξιών ; 
Χάρων κάθιζ’ ἐπὶ κώπην . 
εἴ τις ἔτι πλεῖ , σπευδέτω . 
οὗτος τί ποιεῖς ; 
Διόνυσος ὅ τι ποιῶ ; 
τί δ’ ἄλλο γ’ ἢ ἵζω ’πὶ κώπην , οὗπερ ἐκέλευές με σύ ; 
Χάρων οὔκουν καθεδεῖ δῆτ’ ἐνθαδὶ γάστρων ; 
Διόνυσος ἰδού . 
Χάρων οὔκουν προβαλεῖ τὼ χεῖρε κἀκτενεῖς ; 
Διόνυσος ἰδού . 
Χάρων οὐ μὴ φλυαρήσεις ἔχων ἀλλ’ ἀντιβὰς ἐλᾷς προθύμως ; 
Διόνυσος κᾆτα πῶς δυνήσομαι ἄπειρος ἀθαλάττωτος ἀσαλαμίνιος ὢν εἶτ’ ἐλαύνειν ; 
Χάρων ῥᾷστ’ · ἀκούσει γὰρ μέλη κάλλιστ’ , ἐπειδὰν ἐμβάλῃς ἅπαξ , 
Διόνυσος τίνων ; 
Χάρων βατράχων κύκνων θαυμαστά . 
Διόνυσος κατακέλευε δή . 
Χάρων ὦ ὀπὸπ ὦ ὀπόπ . 
Βάτραχοι βρεκεκεκὲξ κοὰξ κοάξ , βρεκεκεκὲξ κοὰξ κοάξ . 
λιμναῖα κρηνῶν τέκνα , ξύναυλον ὕμνων βοὰν φθεγξώμεθ’ , εὔγηρυν ἐμὰν ἀοιδάν , κοὰξ κοάξ , ἣν ἀμφὶ Νυσήιον 
Διὸς Διόνυσον ἐν 
Λίμναισιν ἰαχήσαμεν , ἡνίχ’ ὁ κραιπαλόκωμος τοῖς ἱεροῖσι Χύτροισι χωρεῖ κατ’ ἐμὸν τέμενος λαῶν ὄχλος . 
βρεκεκεκὲξ κοὰξ κοάξ . 
Διόνυσος ἐγὼ δέ γ’ ἀλγεῖν ἄρχομαι τὸν ὄρρον ὦ κοὰξ κοάξ · 
ὑμῖν δ’ ἴσως οὐδὲν μέλει . 
Βάτραχοι βρεκεκεκὲξ κοὰξ κοάξ . 
Διόνυσος ἀλλ’ ἐξόλοισθ’ αὐτῷ κοάξ · 
οὐδὲν γάρ ἐστ’ ἀλλ’ ἢ κοάξ . 
Βάτραχοι εἰκότως γ’ ὦ πολλὰ πράττων . 
ἐμὲ γὰρ ἔστερξαν εὔλυροί τε Μοῦσαι καὶ κεροβάτας Πὰν ὁ καλαμόφθογγα παίζων · 
προσεπιτέρπεται δ’ ὁ φορμικτὰς Ἀπόλλων , ἕνεκα δόνακος , ὃν ὑπολύριον ἔνυδρον ἐν λίμναις τρέφω . 
βρεκεκεκὲξ κοάξ κοάξ . 
Διόνυσος ἐγὼ δὲ φλυκταίνας γ’ ἔχω , χὠ πρωκτὸς ἰδίει πάλαι , κᾆτ’ αὐτίκ’ ἐκκύψας ἐρεῖ— 
Βάτραχοι βρεκεκεκὲξ κοὰξ κοάξ . 
Διόνυσος ἀλλ’ ὦ φιλῳδὸν γένος παύσασθε . 
Βάτραχοι μᾶλλον μὲν οὖν φθεγξόμεσθ’ , εἰ δή ποτ’ εὐηλίοις ἐν ἁμέραισιν ἡλάμεσθα διὰ κυπείρου καὶ φλέω , χαίροντες ᾠδῆς πολυκολύμβοισι μέλεσιν , ἢ Διὸς φεύγοντες ὄμβρον ἔνυδρον ἐν βυθῷ χορείαν αἰόλαν ἐφθεγξάμεσθα πομφολυγοπαφλάσμασιν . 
Διόνυσος βρεκεκεκὲξ κοὰξ κοάξ . 
τουτὶ παρ’ ὑμῶν λαμβάνω . 
Βάτραχοι δεινά τἄρα πεισόμεσθα . 
Διόνυσος δεινότερα δ’ ἔγωγ’ , ἐλαύνων εἰ διαρραγήσομαι . 
Βάτραχοι βρεκεκεκὲξ κοὰξ κοάξ . 
Διόνυσος οἰμώζετ’ · οὐ γάρ μοι μέλει . 
Βάτραχοι ἀλλὰ μὴν κεκραξόμεσθά γ’ ὁπόσον ἡ φάρυξ ἂν ἡμῶν χανδάνῃ δῑ ἡμέρας . 
Διόνυσος βρεκεκεκὲξ κοὰξ κοάξ . 
τούτῳ γὰρ οὐ νικήσετε . 
Βάτραχοι οὐδὲ μὴν ἡμᾶς σὺ πάντως . 
Διόνυσος οὐδὲ μὴν ὑμεῖς γ’ ἐμὲ οὐδέποτε · κεκράξομαι γὰρ κἂν δέῃ δῑ ἡμέρας 
<βρεκεκεκὲξ κοὰξ κοάξ , > ἕως ἂν ὑμῶν ἐπικρατήσω τῷ κοάξ , βρεκεκεκὲξ κοὰξ κοάξ . 
Διόνυσος ἔμελλον ἄρα παύσειν ποθ’ ὑμᾶς τοῦ κοάξ . 
Χάρων ὢ παῦε παῦε , παραβαλοῦ τὼ κωπίω , ἔκβαιν’ , ἀπόδος τὸν ναῦλον . 
Διόνυσος ἔχε δὴ τὠβολώ . 
ὁ Ξανθίας . 
ποῦ Ξανθίας ; 
ἦ Ξανθία . 
Ξανθίας ἰαῦ . 
Διόνυσος βάδιζε δεῦρο . 
Ξανθίας χαῖρ’ ὦ δέσποτα . 
Διόνυσος τί ἔστι τἀνταυθοῖ ; 
Ξανθίας σκότος καὶ βόρβορος . 
Διόνυσος κατεῖδες οὖν που τοὺς πατραλοίας αὐτόθι καὶ τοὺς ἐπιόρκους , οὓς ἔλεγεν ἡμῖν ; 
Ξανθίας σὺ δ’ οὔ ; 
Διόνυσος νὴ τὸν Ποσειδῶ ’γωγε , καὶ νυνί γ’ ὁρῶ . 
ἄγε δὴ τί δρῶμεν ; 
Ξανθίας προϊέναι βέλτιστα νῷν , ὡς οὗτος ὁ τόπος ἐστὶν οὗ τὰ θηρία τὰ δείν’ ἔφασκ’ ἐκεῖνος . 
Διόνυσος ὡς οἰμώξεται . 
ἠλαζονεύεθ’ ἵνα φοβηθείην ἐγώ , εἰδώς με μάχιμον ὄντα φιλοτιμούμενος . 
οὐδὲν γὰρ οὕτω γαῦρόν ἐσθ’ ὡς Ἡρακλῆς . 
ἐγὼ δέ γ’ εὐξαίμην ἂν ἐντυχεῖν τινι λαβεῖν τ’ ἀγώνισμ’ ἄξιόν τι τῆς ὁδοῦ . 
Ξανθίας νὴ τὸν Δία καὶ μὴν αἰσθάνομαι ψόφου τινός . 
Διόνυσος ποῦ ποῦ ’στιν ; 
Ξανθίας ἐξόπισθεν . 
Διόνυσος ἐξόπισθ’ ἴθι . 
Ξανθίας ἀλλ’ ἐστὶν ἐν τῷ πρόσθε . 
Διόνυσος πρόσθε νυν ἴθι . 
Ξανθίας καὶ μὴν ὁρῶ νὴ τὸν Δία θηρίον μέγα . 
Διόνυσος ποῖόν τι ; 
Ξανθίας δεινόν · παντοδαπὸν γοῦν γίγνεται τοτὲ μέν γε βοῦς , νυνὶ δ’ ὀρεύς , τοτὲ δ’ αὖ γυνὴ ὡραιοτάτη τις . 
Διόνυσος ποῦ ’στι ; 
φέρ’ ἐπ’ αὐτὴν ἴω . 
Ξανθίας ἀλλ’ οὐκέτ’ αὖ γυνή ’στιν , ἀλλ’ ἤδη κύων . 
Διόνυσος 
Ἔμπουσα τοίνυν ἐστί . 
Ξανθίας πυρὶ γοῦν λάμπεται ἅπαν τὸ πρόσωπον . 
Διόνυσος καὶ σκέλος χαλκοῦν ἔχει ; 
Ξανθίας νὴ τὸν Ποσειδῶ , καὶ βολίτινον θάτερον , σάφ’ ἴσθι . 
Διόνυσος ποῖ δῆτ’ ἂν τραποίμην ; 
Ξανθίας ποῖ δ’ ἐγώ ; 
Διόνυσος ἱερεῦ διαφύλαξόν μ’ , ἵν’ ὦ σοι ξυμπότης . 
Ξανθίας ἀπολούμεθ’ ὦναξ Ἡράκλεις . 
Διόνυσος οὐ μὴ καλεῖς μ’ ὦνθρωφ’ , ἱκετεύω , μηδὲ κατερεῖς τοὔνομα . 
Ξανθίας 
Διόνυσε τοίνυν . 
Διόνυσος τοῦτό γ’ ἧττον θατέρου . 
ἴθ’ ᾗπερ ἔρχει . 
Ξανθίας δεῦρο δεῦρ’ ὦ δέσποτα . 
Διόνυσος τί δ’ ἔστι ; 
Ξανθίας θάρρει · πάντ’ ἀγαθὰ πεπράγαμεν , ἔξεστί θ’ ὥσπερ Ἡγέλοχος ἡμῖν λέγειν , 
‘ἐκ κυμάτων γὰρ αὖθις αὖ γαλῆν ὁρῶ.’ ἥμπουσα φρούδη . 
Διόνυσος κατόμοσον . 
Ξανθίας νὴ τὸν Δία . 
Διόνυσος καὖθις κατόμοσον . 
Ξανθίας νὴ Δί’ . 
Διόνυσος ὄμοσον . 
Ξανθίας νὴ Δία . 
Διόνυσος οἴμοι τάλας , ὡς ὠχρίασ’ αὐτὴν ἰδών . 
Ξανθίας ὁδὶ δὲ δείσας ὑπερεπυρρίασέ σου . 
Διόνυσος οἴμοι , πόθεν μοι τὰ κακὰ ταυτὶ προσέπεσεν ; 
τίν’ αἰτιάσομαι θεῶν μ’ ἀπολλύναι ; 
Ξανθίας αἰθέρα Διὸς δωμάτιον ἢ χρόνου πόδα ; 
αὐλεῖ τις ἔνδοθεν) 
Διόνυσος οὗτος . 
Ξανθίας τί ἔστιν ; 
Διόνυσος οὐ κατήκουσας ; 
Ξανθίας τίνος ; 
Διόνυσος αὐλῶν πνοῆς . 
Ξανθίας ἔγωγε , καὶ δᾴδων γέ με αὔρα τις εἰσέπνευσε μυστικωτάτη . 
Διόνυσος ἀλλ’ ἠρεμὶ πτήξαντες ἀκροασώμεθα . 
Χορός 
Ἴακχ’ ὦ Ἴακχε . 
Ἴακχ’ ὦ Ἴακχε . 
Ξανθίας τοῦτ’ ἔστ’ ἐκεῖν’ ὦ δέσποθ’ · οἱ μεμυημένοι ἐνταῦθά που παίζουσιν , οὓς ἔφραζε νῷν . 
ᾄδουσι γοῦν τὸν Ἴακχον ὅνπερ Διαγόρας . 
Διόνυσος κἀμοὶ δοκοῦσιν . 
ἡσυχίαν τοίνυν ἄγειν βέλτιστόν ἐσθ’ , ἕως ἂν εἰδῶμεν σαφῶς . 
Χορός 
Ἴακχ’ ὦ πολυτίμητ’ ἐν ἕδραις ἐνθάδε ναίων , 
Ἴακχ’ ὦ Ἴακχε , ἐλθὲ τόνδ’ ἀνὰ λειμῶνα χορεύσων ὁσίους ἐς θιασώτας , πολύκαρπον μὲν τινάσσων περὶ κρατὶ σῷ βρύοντα στέφανον μύρτων , θρασεῖ δ’ ἐγκατακρούων ποδὶ τὰν ἀκόλαστον φιλοπαίγμονα τιμάν , χαρίτων πλεῖστον ἔχουσαν μέρος , ἁγνάν , ἱερὰν ὁσίοις μύσταις χορείαν . 
Ξανθίας ὦ πότνια πολυτίμητε Δήμητρος κόρη , ὡς ἡδύ μοι προσέπνευσε χοιρείων κρεῶν . 
Διόνυσος οὔκουν ἀτρέμ’ ἕξεις , ἤν τι καὶ χορδῆς λάβῃς ; 
Χορός 
†ἔγειρε φλογέας λαμπάδας ἐν χερσὶ γὰρ ἥκει τινάσσων† , 
Ἴακχ’ ὦ Ἴακχε , νυκτέρου τελετῆς φωσφόρος ἀστήρ . 
φλογὶ φέγγεται δὲ λειμών · 
γόνυ πάλλεται γερόντων · 
ἀποσείονται δὲ λύπας χρονίους τ’ ἐτῶν παλαιῶν ἐνιαυτοὺς ἱερᾶς ὑπὸ τιμᾶς . 
σὺ δὲ λαμπάδι † 
φλέγων† προβάδην ἔξαγ’ ἐπ’ ἀνθηρὸν ἕλειον δάπεδον χοροποιὸν μάκαρ ἥβαν . 
Χορός εὐφημεῖν χρὴ κἀξίστασθαι τοῖς ἡμετέροισι χοροῖσιν , ὅστις ἄπειρος τοιῶνδε λόγων ἢ γνώμῃ μὴ καθαρεύει , ἢ γενναίων ὄργια Μουσῶν μήτ’ εἶδεν μήτ’ ἐχόρευσεν , μηδὲ Κρατίνου τοῦ ταυροφάγου γλώττης Βακχεῖ’ ἐτελέσθη , ἢ βωμολόχοις ἔπεσιν χαίρει μὴ ν’ καιρῷ τοῦτο ποιοῦσιν , ἢ στάσιν ἐχθρὰν μὴ καταλύει μηδ’ εὔκολός ἐστι πολίταις , ἀλλ’ ἀνεγείρει καὶ ῥιπίζει κερδῶν ἰδίων ἐπιθυμῶν , ἢ τῆς πόλεως χειμαζομένης ἄρχων καταδωροδοκεῖται , ἢ προδίδωσιν φρούριον ἢ ναῦς , ἢ τἀπόρρητ’ ἀποπέμπει ἐξ Αἰγίνης Θωρυκίων ὢν εἰκοστολόγος κακοδαίμων , ἀσκώματα καὶ λίνα καὶ πίτταν διαπέμπων εἰς Ἐπίδαυρον , ἢ χρήματα ταῖς τῶν ἀντιπάλων ναυσὶν παρέχειν τινὰ πείθει , ἢ κατατιλᾷ τῶν Ἑκαταίων κυκλίοισι χοροῖσιν ὑπᾴδων , ἢ τοὺς μισθοὺς τῶν ποιητῶν ῥήτωρ ὢν εἶτ’ ἀποτρώγει , κωμῳδηθεὶς ἐν ταῖς πατρίοις τελεταῖς ταῖς τοῦ Διονύσου · 
τούτοις αὐδῶ καὖθις ἀπαυδῶ καὖθις τὸ τρίτον μάλ’ ἀπαυδῶ ἐξίστασθαι μύσταισι χοροῖς · ὑμεῖς δ’ ἀνεγείρετε μολπὴν καὶ παννυχίδας τὰς ἡμετέρας αἳ τῇδε πρέπουσιν ἑορτῇ . 
Χορός χώρει νυν πᾶς ἀνδρείως ἐς τοὺς εὐανθεῖς κόλπους λειμώνων ἐγκρούων κἀπισκώπτων καὶ παίζων καὶ χλευάζων , ἠρίστηται δ’ ἐξαρκούντως . 
Χορός ἀλλ’ ἔμβα χὤπως ἀρεῖς τὴν Σώτειραν γενναίως τῇ φωνῇ μολπάζων , ἣ τὴν χώραν σῴζειν φήσ’ ἐς τὰς ὥρας , κἂν Θωρυκίων μὴ βούληται . 
Χορός ἄγε νυν ἑτέραν ὕμνων ἰδέαν τὴν καρποφόρον βασίλειαν 
Δήμητρα θεὰν ἐπικοσμοῦντες ζαθέαις μολπαῖς κελαδεῖτε . 
Χορός 
Δήμητερ ἁγνῶν ὀργίων ἄνασσα συμπαραστάτει , καὶ σῷζε τὸν σαυτῆς χορόν , καί μ’ ἀσφαλῶς πανήμερον παῖσαί τε καὶ χορεῦσαι · 
Χορός καὶ πολλὰ μὲν γέλοιά μ’ εἰ‐ πεῖν , πολλὰ δὲ σπουδαῖα , καὶ τῆς σῆς ἑορτῆς ἀξίως παίσαντα καὶ σκώψαντα νικήσαντα ταινιοῦσθαι . 
Χορός ἄγ’ εἶα νῦν καὶ τὸν ὡραῖον θεὸν παρακαλεῖτε δεῦρο ᾠδαῖσι , τὸν ξυνέμπορον τῆσδε τῆς χορείας . 
Χορός 
Ἴακχε πολυτίμητε , μέλος ἑορτῆς ἥδιστον εὑρών , δεῦρο συνακολούθει πρὸς τὴν θεὸν καὶ δεῖξον ὡς ἄνευ πόνου πολλὴν ὁδὸν περαίνεις . 
Ἴακχε φιλοχορευτὰ συμπρόπεμπέ με . 
Χορός σὺ γὰρ κατεσχίσω μὲν ἐπὶ γέλωτι κἀπ’ εὐτελείᾳ τόδε τὸ σανδαλίσκον καὶ τὸ ῥάκος , κἀξηῦρες ὥστ’ ἀζημίους παίζειν τε καὶ χορεύειν . 
Ἴακχε φιλοχορευτὰ συμπρόπεμπέ με . 
Χορός καὶ γὰρ παραβλέψας τι μειρακίσκης νῦν δὴ κατεῖδον καὶ μάλ’ εὐπροσώπου συμπαιστρίας χιτωνίου παραρραγέν‐ τος τιτθίον προκύψαν . 
Ἴακχε φιλοχορευτὰ συμπρόπεμπέ με . 
Διόνυσος ἐγὼ δ’ ἀεί πως φιλακόλου‐ θός εἰμι καὶ μετ’ αὐτῆς παίζων χορεύειν βούλομαι . 
Ξανθίας κἄγωγε πρός . 
Χορός βούλεσθε δῆτα κοινῇ σκώψωμεν Ἀρχέδημον ; 
ὃς ἑπτέτης ὢν οὐκ ἔφυσε φράτερας . 
Χορός νυνὶ δὲ δημαγωγεῖ ἐν τοῖς ἄνω νεκροῖσι , κἀστὶν τὰ πρῶτα τῆς ἐκεῖ μοχθηρίας . 
Χορός τὸν Κλεισθένους δ’ ἀκούω ἐν ταῖς ταφαῖσι πρωκτὸν τίλλειν ἑαυτοῦ καὶ σπαράττειν τὰς γνάθους · 
Χορός κἀκόπτετ’ ἐγκεκυφώς , κἄκλαε κἀκεκράγει 
Σεβῖνον ὅστις ἐστὶν ἁναφλύστιος . 
Χορός καὶ Καλλίαν γέ φασι τοῦτον τὸν Ἱπποβίνου κύσθου λεοντῆν ναυμαχεῖν ἐνημμένον . 
Διόνυσος ἔχοιτ’ ἂν οὖν φράσαι νῷν 
Πλούτων’ ὅπου ’νθάδ’ οἰκεῖ ; 
ξένω γάρ ἐσμεν ἀρτίως ἀφιγμένω . 
Χορός μηδὲν μακρὰν ἀπέλθῃς , μηδ’ αὖθις ἐπανέρῃ με , ἀλλ’ ἴσθ’ ἐπ’ αὐτὴν θύραν ἀφιγμένος . 
Διόνυσος αἴροῑ ἂν αὖθις ὦ παῖ . 
Ξανθίας τουτὶ τί ἦν τὸ πρᾶγμα ; 
ἀλλ’ ἢ Διὸς Κόρινθος ἐν τοῖς στρώμασιν . 
Χορός χωρεῖτε νῦν ἱερὸν ἀνὰ κύκλον θεᾶς , ἀνθοφόρον ἀν’ ἄλσος παίζοντες οἷς μετουσία θεοφιλοῦς ἑορτῆς · 
ἐγὼ δὲ σὺν ταῖσιν κόραις εἶμι καὶ γυναιξίν , οὗ παννυχίζουσιν θεᾷ , φέγγος ἱερὸν οἴσων . 
Χορός χωρῶμεν ἐς πολυρρόδους λειμῶνας ἀνθεμώδεις , τὸν ἡμέτερον τρόπον τὸν καλλιχορώτατον παίζοντες , ὃν ὄλβιαι 
Μοῖραι ξυνάγουσιν . 
Χορός μόνοις γὰρ ἡμῖν ἥλιος καὶ φέγγος ἱλαρόν ἐστιν , ὅσοι μεμυήμεθ’ εὐ‐ σεβῆ τε διήγομεν τρόπον περὶ τοὺς ξένους καὶ τοὺς ἰδιώτας . 
Διόνυσος ἄγε δὴ τίνα τρόπον τὴν θύραν κόψω ; 
τίνα ; 
πῶς ἐνθάδ’ ἄρα κόπτουσιν οὑπιχώριοι ; 
Ξανθίας οὐ μὴ διατρίψεις , ἀλλὰ γεύσει τῆς θύρας , καθ’ Ἡρακλέα τὸ σχῆμα καὶ τὸ λῆμ’ ἔχων . 
Διόνυσος παῖ παῖ . 
Ἄιακος τίς οὗτος ; 
Διόνυσος 
Ἡρακλῆς ὁ καρτερός . 
Ἄιακος ὦ βδελυρὲ κἀναίσχυντε καὶ τολμηρὲ σὺ καὶ μιαρὲ καὶ παμμίαρε καὶ μιαρώτατε , ὃς τὸν κύν’ ἡμῶν ἐξελάσας τὸν Κέρβερον ἀπῇξας ἄγχων κἀποδρὰς ᾤχου λαβών , ὃν ἐγὼ ’φύλαττον . 
ἀλλὰ νῦν ἔχει μέσος · 
τοία Στυγός σε μελανοκάρδιος πέτρα 
Ἀχερόντιός τε σκόπελος αἱματοσταγὴς φρουροῦσι , Κωκυτοῦ τε περίδρομοι κύνες , ἔχιδνά θ’ ἑκατογκέφαλος , ἣ τὰ σπλάγχνα σου διασπαράξει , πλευμόνων τ’ ἀνθάψεται 
Ταρτησία μύραινα · τὼ νεφρὼ δέ σου αὐτοῖσιν ἐντέροισιν ᾑματωμένω διασπάσονται Γοργόνες Τειθράσιαι , ἐφ’ ἃς ἐγὼ δρομαῖον ὁρμήσω πόδα . 
Ξανθίας οὗτος τί δέδρακας ; 
Διόνυσος ἐγκέχοδα · κάλει θεόν . 
Ξανθίας ὦ καταγέλαστ’ οὔκουν ἀναστήσει ταχὺ πρίν τινά σ’ ἰδεῖν ἀλλότριον ; 
Διόνυσος ἀλλ’ ὡρακιῶ . 
ἀλλ’ οἶσε πρὸς τὴν καρδίαν μου σφογγιάν . 
Ξανθίας ἰδοὺ λαβέ , προσθοῦ . 
Διόνυσος ποῦ ’στιν ; 
Ξανθίας ὦ χρυσοῖ θεοὶ ἐνταῦθ’ ἔχεις τὴν καρδίαν ; 
Διόνυσος δείσασα γὰρ ἐς τὴν κάτω μου κοιλίαν καθείρπυσεν . 
Ξανθίας ὦ δειλότατε θεῶν σὺ κἀνθρώπων . 
Διόνυσος ἐγώ ; 
πῶς δειλὸς ὅστις σφογγιὰν ᾔτησά σε ; 
οὐκ ἂν ἕτερός γ’ αὔτ’ ἠργάσατ’ ἀνήρ . 
Ξανθίας ἀλλὰ τί ; 
Διόνυσος κατέκειτ’ ἂν ὀσφραινόμενος , εἴπερ δειλὸς ἦν · 
ἐγὼ δ’ ἀνέστην καὶ προσέτ’ ἀπεψησάμην . 
Ξανθίας ἀνδρεῖά γ’ ὦ Πόσειδον . 
Διόνυσος οἶμαι νὴ Δία . 
σὺ δ’ οὐκ ἔδεισας τὸν ψόφον τῶν ῥημάτων καὶ τὰς ἀπειλάς ; 
Ξανθίας οὐ μὰ Δί’ οὐδ’ ἐφρόντισα . 
Διόνυσος ἴθι νυν ἐπειδὴ ληματίας κἀνδρεῖος εἶ , σὺ μὲν γενοῦ ’γὼ τὸ ῥόπαλον τουτὶ λαβὼν καὶ τὴν λεοντῆν , εἴπερ ἀφοβόσπλαγχνος εἶ · 
ἐγὼ δ’ ἔσομαί σοι σκευοφόρος ἐν τῷ μέρει . 
Ξανθίας φέρε δὴ ταχέως αὔτ’ · οὐ γὰρ ἀλλὰ πειστέον · 
καὶ βλέψον ἐς τὸν Ἡρακλειοξανθίαν , εἰ δειλὸς ἔσομαι καὶ κατὰ σὲ τὸ λῆμ’ ἔχων . 
Διόνυσος μὰ Δί’ ἀλλ’ ἀληθῶς οὑκ Μελίτης μαστιγίας . 
φέρε νυν ἐγὼ τὰ στρώματ’ αἴρωμαι ταδί . 
Θεράπαινα ὦ φίλταθ’ ἥκεις Ἡράκλεις ; 
δεῦρ’ εἴσιθι . 
ἡ γὰρ θεός <σ’> 
ὡς ἐπύθεθ’ ἥκοντ’ , εὐθέως ἔπεττεν ἄρτους , ἧψε κατερεικτῶν χύτρας ἔτνους δύ’ ἢ τρεῖς , βοῦν ἀπηνθράκιζ’ ὅλον , πλακοῦντας ὤπτα κολλάβους . 
ἀλλ’ εἴσιθι . 
Ξανθίας κάλλιστ’ , ἐπαινῶ . 
Θεράπαινα μὰ τὸν Ἀπόλλω οὐ μή σ’ ἐγὼ περιόψομἀπελθόντ’ , ἐπεί τοι καὶ κρέα ἀνέβραττεν ὀρνίθεια , καὶ τραγήματα ἔφρυγε , κᾦνον ἀνεκεράννυ γλυκύτατον . 
ἀλλ’ εἴσιθ’ ἅμ’ ἐμοί . 
Ξανθίας πάνυ καλῶς . 
Θεράπαινα ληρεῖς ἔχων οὐ γάρ σ’ ἀφήσω . 
καὶ γὰρ αὐλητρίς γέ σοι ἥδ’ ἔνδον ἔσθ’ ὡραιοτάτη κὠρχηστρίδες ἕτεραι δύ’ ἢ τρεῖς . 
Ξανθίας πῶς λέγεις ; 
ὀρχηστρίδες ; 
Θεράπαινα ἡβυλλιῶσαι κἄρτι παρατετιλμέναι . 
ἀλλ’ εἴσιθ’ , ὡς ὁ μάγειρος ἤδη τὰ τεμάχη ἔμελλ’ ἀφαιρεῖν χἠ τράπεζ’ εἰσῄρετο . 
Ξανθίας ἴθι νυν φράσον πρώτιστα ταῖς ὀρχηστρίσιν ταῖς ἔνδον οὔσαις αὐτὸς ὅτι εἰσέρχομαι . 
ὁ παῖς ἀκολούθει δεῦρο τὰ σκεύη φέρων . 
Διόνυσος ἐπίσχες οὗτος . 
οὔ τί που σπουδὴν ποιεῖ , ὁτιή σε παίζων Ἡρακλέα ’νεσκεύασα ; 
οὐ μὴ φλυαρήσεις ἔχων ὦ Ξανθία , ἀλλ’ ἀράμενος οἴσεις πάλιν τὰ στρώματα . 
Ξανθίας τί δ’ ἔστιν ; 
οὔ τι πού μ’ ἀφελέσθαι διανοεῖ ἅδωκας αὐτός ; 
Διόνυσος οὐ τάχ’ , ἀλλ’ ἤδη ποιῶ . 
κατάθου τὸ δέρμα . 
Ξανθίας ταῦτ’ ἐγὼ μαρτύρομαι καὶ τοῖς θεοῖσιν ἐπιτρέπω . 
Διόνυσος ποίοις θεοῖς ; 
τὸ δὲ προσδοκῆσαί σ’ οὐκ ἀνόητον καὶ κενὸν ὡς δοῦλος ὢν καὶ θνητὸς Ἀλκμήνης ἔσει ; 
Ξανθίας ἀμέλει καλῶς · ἔχ’ αὔτ’ . 
ἴσως γάρ τοί ποτε ἐμοῦ δεηθείης ἄν , εἰ θεὸς θέλοι . 
Χορός ταῦτα μὲν πρὸς ἀνδρός ἐστι νοῦν ἔχοντος καὶ φρένας καὶ πολλὰ περιπεπλευκότος , μετακυλίνδειν αὑτὸν ἀεὶ πρὸς τὸν εὖ πράττοντα τοῖχον μᾶλλον ἢ γεγραμμένην εἰκόν’ ἑστάναι , λαβόνθ’ ἓν σχῆμα · τὸ δὲ μεταστρέφεσθαι πρὸς τὸ μαλθακώτερον δεξιοῦ πρὸς ἀνδρός ἐστι καὶ φύσει Θηραμένους . 
Διόνυσος οὐ γὰρ ἂν γέλοιον ἦν , εἰ 
Ξανθίας μὲν δοῦλος ὢν ἐν στρώμασιν Μιλησίοις ἀνατετραμμένος κυνῶν ὀρ‐ χηστρίδ’ εἶτ’ ᾔτησεν ἀμίδ’ , ἐγὼ δὲ πρὸς τοῦτον βλέπων τοὐρεβίνθου ’δραττόμην , οὗ‐ τος δ’ ἅτ’ ὢν αὐτὸς πανοῦργος εἶδε , κᾆτ’ ἐκ τῆς γνάθου πὺξ πατάξας μοὐξέκοψε τοῦ χοροῦ τοὺς προσθίους ; 
Πανδοκευτρία 
Πλαθάνη Πλαθάνη δεῦρ’ ἔλθ’ , ὁ πανοῦργος οὑτοσί , ὃς ἐς τὸ πανδοκεῖον εἰσελθών ποτε ἑκκαίδεκ’ ἄρτους κατέφαγ’ ἡμῶν . 
Πλαθάνη νὴ Δία ἐκεῖνος αὐτὸς δῆτα . 
Ξανθίας κακὸν ἥκει τινί . 
Πανδοκευτρία καὶ κρέα γε πρὸς τούτοισιν ἀνάβραστ’ εἴκοσιν ἀν’ ἡμιωβολιαῖα . 
Ξανθίας δώσει τις δίκην . 
Πανδοκευτρία καὶ τὰ σκόροδα τὰ πολλά . 
Διόνυσος ληρεῖς ὦ γύναι κοὐκ οἶσθ’ ὅ τι λέγεις . 
Πανδοκευτρία οὐ μὲν οὖν με προσεδόκας , ὁτιὴ κοθόρνους εἶχες , ἂν γνῶναί σ’ ἔτι ; 
τί δαί ; 
τὸ πολὺ τάριχος οὐκ εἴρηκά πω . 
Πλαθάνη . 
μὰ Δί’ οὐδὲ τὸν τυρόν γε τὸν χλωρὸν τάλαν , ὃν οὗτος αὐτοῖς τοῖς ταλάροις κατήσθιεν 
Πανδοκευτρία κἄπειτ’ ἐπειδὴ τἀργύριον ἐπραττόμην , ἔβλεψεν ἔς με δριμὺ κἀμυκᾶτό γε . 
Ξανθίας τούτου πάνυ τοὔργον · οὗτος ὁ τρόπος πανταχοῦ . 
Πανδοκευτρία καὶ τὸ ξίφος γ’ ἐσπᾶτο μαίνεσθαι δοκῶν . 
Πλαθάνη νὴ Δία τάλαινα . 
Πανδοκευτρία νὼ δὲ δεισάσα γέ που ἐπὶ τὴν κατήλιφ’ εὐθὺς ἀνεπηδήσαμεν · 
ὁ δ’ ᾤχετ’ ἐξᾴξας γε τὰς ψιάθους λαβών . 
Ξανθίας καὶ τοῦτο τούτου τοὔργον . 
Πλαθάνη ἀλλ’ ἐχρῆν τι δρᾶν . 
Πανδοκευτρία ἴθι δὴ κάλεσον τὸν προστάτην Κλέωνά μοι . 
Πλαθάνη σὺ δ’ ἔμοιγ’ ἐάνπερ ἐπιτύχῃς Ὑπέρβολον , ἵν’ αὐτὸν ἐπιτρίψωμεν . 
Πανδοκευτρία ὦ μιαρὰ φάρυξ , ὡς ἡδέως ἄν σου λίθῳ τοὺς γομφίους κόπτοιμ’ ἄν , οἷς μου κατέφαγες τὰ φορτία . 
Πλαθάνη ἐγὼ δέ γ’ ἐς τὸ βάραθρον ἐμβάλοιμί σε . 
Πανδοκευτρία ἐγὼ δὲ τὸν λάρυγγ’ ἂν ἐκτέμοιμί σου δρέπανον λαβοῦσ’ , ᾧ τὰς χόλικας κατέσπασας . 
Πλαθάνη . 
ἀλλ’ εἶμ’ ἐπὶ τὸν Κλέων’ , ὃς αὐτοῦ τήμερον ἐκπηνιεῖται ταῦτα προσκαλούμενος . 
Διόνυσος κάκιστ’ ἀπολοίμην , Ξανθίαν εἰ μὴ φιλῶ . 
Ξανθίας οἶδ’ οἶδα τὸν νοῦν · παῦε παῦε τοῦ λόγου . 
οὐκ ἂν γενοίμην Ἡρακλῆς ἄν . 
Διόνυσος μηδαμῶς ὦ Ξανθίδιον . 
Ξανθίας καὶ πῶς ἂν Ἀλκμήνης ἐγὼ υἱὸς γενοίμην δοῦλος ἅμα καὶ θνητὸς ὤν ; 
Διόνυσος οἶδ’ οἶδ’ ὅτι θυμοῖ , καὶ δικαίως αὐτὸ δρᾷς · 
κἂν εἴ με τύπτοις , οὐκ ἂν ἀντείποιμί σοι . 
ἀλλ’ ἤν σε τοῦ λοιποῦ ποτ’ ἀφέλωμαι χρόνου , πρόρριζος αὐτός , ἡ γυνή , τὰ παιδία , κάκιστ’ ἀπολοίμην , κἀρχέδημος ὁ γλάμων . 
Ξανθίας δέχομαι τὸν ὅρκον κἀπὶ τούτοις λαμβάνω . 
Χορός νῦν σὸν ἔργον ἔστ’ , ἐπειδὴ τὴν στολὴν εἴληφας ἥνπερ εἶχες ἐξ ἀρχῆς πάλιν , ἀνανεάζειν . . . 
καὶ βλέπειν αὖθις τὸ δεινόν , τοῦ θεοῦ μεμνημένον ᾧπερ εἰκάζεις σεαυτόν . 
εἰ δὲ παραληρῶν ἁλώσει κἀκβαλεῖς τι μαλθακόν , αὖθις αἴρεσθαί σ’ ἀνάγκη 
’σται πάλιν τὰ στρώματα . 
Ξανθίας οὐ κακῶς ὦνδρες παραινεῖτ’ , ἀλλὰ καὐτὸς τυγχάνω ταῦτ’ ἄρτι συννοούμενος . 
ὅτι μὲν οὖν , ἢν χρηστὸν ᾖ τι , ταῦτ’ ἀφαιρεῖσθαι πάλιν πειράσεταί μ’ εὖ οἶδ’ ὅτι . 
ἀλλ’ ὅμως ἐγὼ παρέξω 
’μαυτὸν ἀνδρεῖον τὸ λῆμα καὶ βλέποντ’ ὀρίγανον . 
δεῖν δ’ ἔοικεν , ὡς ἀκούω τῆς θύρας καὶ δὴ ψόφον . 
Ἄιακος ξυνδεῖτε ταχέως τουτονὶ τὸν κυνοκλόπον , ἵνα δῷ δίκην · ἀνύετον . 
Διόνυσος ἥκει τῳ κακόν . 
Ξανθίας οὐκ ἐς κόρακας ; 
μὴ πρόσιτον . 
Ἄιακος εἶεν , καὶ μάχει ; 
ὁ Διτύλας χὠ Σκεβλύας χὠ Παρδόκας χωρεῖτε δευρὶ καὶ μάχεσθε τουτῳί . 
Διόνυσος εἶτ’ οὐχὶ δεινὰ ταῦτα , τύπτειν τουτονὶ κλέπτοντα πρὸς τἀλλότρια ; 
Ἄιακος μἀλλ’ ὑπερφυᾶ . 
Διόνυσος σχέτλια μὲν οὖν καὶ δεινά . 
Ξανθίας καὶ μὴν νὴ Δία εἰ πώποτ’ ἦλθον δεῦρ’ , ἐθέλω τεθνηκέναι , ἢ ’κλεψα τῶν σῶν ἄξιόν τι καὶ τριχός . 
καί σοι ποιήσω πρᾶγμα γενναῖον πάνυ · 
βασάνιζε γὰρ τὸν παῖδα τουτονὶ λαβών , κἄν ποτέ μ’ ἕλῃς ἀδικοῦντ’ , ἀπόκτεινόν μ’ ἄγων . 
Ἄιακος καὶ πῶς βασανίσω ; 
Ξανθίας πάντα τρόπον , ἐν κλίμακι δήσας κρεμάσας ὑστριχίδι μαστιγῶν , δέρων , στρεβλῶν , ἔτι δ’ ἐς τὰς ῥῖνας ὄξος ἐγχέων , πλίνθους ἐπιτιθείς , πάντα τἄλλα , πλὴν πράσῳ μὴ τύπτε τοῦτον μηδὲ γητείῳ νέῳ . 
Ἄιακος δίκαιος ὁ λόγος · κἄν τι πηρώσω γέ σου τὸν παῖδα τύπτων , τἀργύριόν σοι κείσεται . 
Ξανθίας μὴ δῆτ’ ἔμοιγ’ . 
οὕτω δὲ βασάνιζ’ ἀπαγαγών . 
Ἄιακος αὐτοῦ μὲν οὖν , ἵνα σοὶ κατ’ ὀφθαλμοὺς λέγῃ . 
κατάθου σὺ τὰ σκεύη ταχέως , χὤπως ἐρεῖς ἐνταῦθα μηδὲν ψεῦδος . 
Διόνυσος ἀγορεύω τινὶ ἐμὲ μὴ βασανίζειν ἀθάνατον ὄντ’ · εἰ δὲ μή , αὐτὸς σεαυτὸν αἰτιῶ . 
Ἄιακος λέγεις δὲ τί ; 
Διόνυσος ἀθάνατος εἶναί φημι Διόνυσος Διός , τοῦτον δὲ δοῦλον . 
Ἄιακος ταῦτ’ ἀκούεις ; 
Ξανθίας φήμ’ ἐγώ . 
καὶ πολύ γε μᾶλλόν ἐστι μαστιγωτέος · 
εἴπερ θεὸς γάρ ἐστιν , οὐκ αἰσθήσεται . 
Διόνυσος τί δῆτ’ , ἐπειδὴ καὶ σὺ φὴ|ς εἶναι θεός , οὐ καὶ σὺ τύπτει τὰς ἴσας πληγὰς ἐμοί ; 
Ξανθίας δίκαιος ὁ λόγος · χὠπότερόν γ’ ἂν νῷν ἴδῃς κλαύσαντα πρότερον ἢ προτιμήσαντά τι τυπτόμενον , εἶναι τοῦτον ἡγοῦ μὴ θεόν . 
Ἄιακος οὐκ ἔσθ’ ὅπως οὐκ εἶ σὺ γεννάδας ἀνήρ · 
χωρεῖς γὰρ ἐς τὸ δίκαιον . 
ἀποδύεσθε δή . 
Ξανθίας πῶς οὖν βασανιεῖς νὼ δικαίως ; 
Ἄιακος ῥᾳδίως · 
πληγὴν παρὰ πληγὴν ἑκάτερον . 
Ξανθίας καλῶς λέγεις . 
Ἄιακος ἰδού . 
Ξανθίας σκόπει νυν ἤν μ’ ὑποκινήσαντ’ ἴδῃς . 
Ἄιακος ἤδη ’πάταξά σ’ . 
Ξανθίας οὐ μὰ Δί’ . 
Ἄιακος οὐδ’ ἐμοὶ δοκεῖς . 
ἀλλ’ εἶμ’ ἐπὶ τονδὶ καὶ πατάξω . 
Διόνυσος πηνίκα ; 
Ἄιακος καὶ δὴ ’πάταξα . 
Διόνυσος κᾆτα πῶς οὐκ ἔπταρον ; 
Ἄιακος οὐκ οἶδα · τουδὶ δ’ αὖθις ἀποπειράσομαι . 
Ξανθίας οὔκουν ἀνύσεις τι ; 
ἀτταταῖ . 
Ἄιακος τί τἀτταταῖ ; 
μῶν ὠδυνήθης ; 
Ξανθίας οὐ μὰ Δί’ ἀλλ’ ἐφρόντισα ὁπόθ’ Ἡράκλεια τἀν Διομείοις γίγνεται . 
Ἄιακος ἅνθρωπος ἱερός . 
δεῦρο πάλιν βαδιστέον . 
Διόνυσος ἰοὺ ἰού . 
Ἄιακος τί ἔστιν ; 
Διόνυσος ἱππέας ὁρῶ . 
Ἄιακος τί δῆτα κλάεις ; 
Διόνυσος κρομμύων ὀσφραίνομαι . 
Ἄιακος ἐπεὶ προτιμᾷς γ’ οὐδέν . 
Διόνυσος οὐδέν μοι μέλει . 
Ἄιακος βαδιστέον τἄρ’ ἐστὶν ἐπὶ τονδὶ πάλιν . 
Ξανθίας οἴμοι . 
Ἄιακος τί ἔστι ; 
Ξανθίας τὴν ἄκανθαν ἐξελε . 
Ἄιακος τί τὸ πρᾶγμα τουτί ; 
δεῦρο πάλιν βαδιστέον . 
Διόνυσος 
Ἄπολλον—ὅς που Δῆλον ἢ Πυθῶν’ ἔχεις . 
Ξανθίας ἤλγησεν · οὐκ ἤκουσας ; 
Διόνυσος οὐκ ἔγωγ’ , ἐπεὶ ἴαμβον Ἱππώνακτος ἀνεμιμνῃσκόμην . 
Ξανθίας οὐδὲν ποιεῖς γάρ · ἀλλὰ τὰς λαγόνας σπόδει . 
Ἄιακος μὰ τὸν Δί’ ἀλλ’ ἤδη πάρεχε τὴν γαστέρα . 
Διόνυσος 
Πόσειδον 
Ξανθίας ἤλγησέν τις . 
Διόνυσος ὃς Αἰγαίου πρῶνας ἢ γλαυκᾶς μέδεις ἁλὸς ἐν βένθεσιν . 
Ἄιακος οὔ τοι μὰ τὴν Δήμητρα δύναμαί πω μαθεῖν ὁπότερος ὑμῶν ἐστι θεός . 
ἀλλ’ εἴσιτον · 
ὁ δεσπότης γὰρ αὐτὸς ὑμᾶς γνώσεται χἠ Φερρέφατθ’ , ἅτ’ ὄντε κἀκείνω θεώ . 
Διόνυσος ὀρθῶς λέγεις · ἐβουλόμην δ’ ἂν τοῦτό σε πρότερον νοῆσαι , πρὶν ἐμὲ τὰς πληγὰς λαβεῖν . 
Χορός 
Μοῦσα χορῶν ἱερῶν · ἐπίβηθι καὶ ἔλθ’ ἐπὶ τέρψιν ἀοιδᾶς ἐμᾶς , τὸν πολὺν ὀψομένη λαῶν · ὄχλον , οὗ σοφίαι μυρίαι κάθηνται φιλοτιμότεραι Κλεοφῶντος , ἐφ’ οὗ δὴ χείλεσιν ἀμφιλάλοις δεινὸν ἐπιβρέμεται 
Θρῃκία χελιδὼν 
†ἐπὶ βάρβαρον ἑζομένη πέταλον · † κελαδεῖ δ’ ἐπίκλαυτον ἀηδόνιον νόμον , ὡς ἀπολεῖται , κἂν ἴσαι γένωνται . 
Χορός τὸν ἱερὸν χορὸν δίκαιόν ἐστι χρηστὰ τῇ πόλει ξυμπαραινεῖν καὶ διδάσκειν . 
πρῶτον οὖν ἡμῖν δοκεῖ ἐξισῶσαι τοὺς πολίτας κἀφελεῖν τὰ δείματα , κεἴ τις ἥμαρτε σφαλείς τι Φρυνίχου παλαίσμασιν , ἐγγενέσθαι φημὶ χρῆναι τοῖς ὀλισθοῦσιν τότε αἰτίαν ἐκθεῖσι λῦσαι τὰς πρότερον ἁμαρτίας . 
εἶτ’ ἄτιμόν φημι χρῆναι μηδέν’ εἶν’ ἐν τῇ πόλει · 
καὶ γὰρ αἰσχρόν ἐστι τοὺς μὲν ναυμαχήσαντας μίαν καὶ Πλαταιᾶς εὐθὺς εἶναι κἀντὶ δούλων δεσπότας . 
κοὐδὲ ταῦτ’ ἔγωγ’ ἔχοιμ’ ἂν μὴ οὐ καλῶς φάσκειν ἔχειν , ἀλλ’ ἐπαινῶ · μόνα γὰρ αὐτὰ νοῦν ἔχοντ’ ἐδράσατε . 
πρὸς δὲ τούτοις εἰκὸς ὑμᾶς , οἳ μεθ’ ὑμῶν πολλὰ δὴ χοἰ πατέρες ἐναυμάχησαν καὶ προσήκουσιν γένει , τὴν μίαν ταύτην παρεῖναι ξυμφορὰν αἰτουμένοις . 
ἀλλὰ τῆς ὀργῆς ἀνέντες ὦ σοφώτατοι φύσει πάντας ἀνθρώπους ἑκόντες συγγενεῖς κτησώμεθα κἀπιτίμους καὶ πολίτας , ὅστις ἂν ξυνναυμαχῇ . 
εἰ δὲ ταῦτ’ ὀγκωσόμεσθα κἀποσεμνυνούμεθα , τὴν πόλιν καὶ ταῦτ’ ἔχοντες κυμάτων ἐν ἀγκάλαις , ὑστέρῳ χρόνῳ ποτ’ αὖθις εὖ φρονεῖν οὐ δόξομεν . 
Χορός εἰ δ’ ἐγὼ ὀρθὸς ἰδεῖν βίον ἀνέρος ἢ τρόπον ὅστις ἔτ’ οἰμώξεται , οὐ πολὺν οὐδ’ ὁ πίθηκος οὗτος ὁ νῦν ἐνοχλῶν , 
Κλειγένης ὁ μικρός , ὁ πονηρότατος βαλανεὺς ὁπόσοι κρατοῦσι κυκησιτέφρου ψευδολίτρου κονίας καὶ Κιμωλίας γῆς , χρόνον ἐνδιατρίψει · ἰδὼν δὲ τάδ’ οὐκ εἰρηνικὸς ἔσθ’ , ἵνα μή ποτε κἀποδυθῇ μεθύων ἄνευ ξύλου βαδίζων . 
Χορός πολλάκις γ’ ἡμῖν ἔδοξεν ἡ πόλις πεπονθέναι ταὐτὸν ἔς τε τῶν πολιτῶν τοὺς καλούς τε κἀγαθοὺς ἔς τε τἀρχαῖον νόμισμα καὶ τὸ καινὸν χρυσίον . 
οὔτε γὰρ τούτοισιν οὖσιν οὐ κεκιβδηλευμένοις , ἀλλὰ καλλίστοις ἁπάντων , ὡς δοκεῖ , νομισμάτων καὶ μόνοις ὀρθῶς κοπεῖσι καὶ κεκωδωνισμένοις ἔν τε τοῖς Ἕλλησι καὶ τοῖς βαρβάροισι πανταχοῦ χρώμεθ’ οὐδέν , ἀλλὰ τούτοις τοῖς πονηροῖς χαλκίοις χθές τε καὶ πρώην κοπεῖσι τῷ κακίστῳ κόμματι . 
τῶν πολιτῶν θ’ οὓς μὲν ἴσμεν εὐγενεῖς καὶ σώφρονας ἄνδρας ὄντας καὶ δικαίους καὶ καλούς τε κἀγαθοὺς καὶ τραφέντας ἐν παλαίστραις καὶ χοροῖς καὶ μουσικῇ , προυσελοῦμεν , τοῖς δὲ χαλκοῖς καὶ ξένοις καὶ πυρρίαις καὶ πονηροῖς κἀκ πονηρῶν εἰς ἅπαντα χρώμεθα ὑστάτοις ἀφιγμένοισιν , οἷσιν ἡ πόλις πρὸ τοῦ οὐδὲ φαρμακοῖσιν εἰκῇ ῥᾳδίως ἐχρήσατ’ ἄν . 
ἀλλὰ καὶ νῦν ὦνόητοι μεταβαλόντες τοὺς τρόπους χρῆσθε τοῖς χρηστοῖσιν αὖθις · καὶ κατορθώσασι γὰρ εὔλογον , κἄν τι σφαλῆτ’ , ἐξ ἀξίου γοῦν τοῦ ξύλου , ἤν τι καὶ πάσχητε , πάσχειν τοῖς σοφοῖς δοκήσετε . 
Ἄιακος νὴ τὸν Δία τὸν σωτῆρα γεννάδας ἀνὴρ ὁ δεσπότης σου . 
Ξανθίας πῶς γὰρ οὐχὶ γεννάδας , ὅστις γε πίνειν οἶδε καὶ βινεῖν μόνον ; 
Ἄιακος τὸ δὲ μὴ πατάξαι σ’ ἐξελεγχθέντ’ ἄντικρυς , ὅτι δοῦλος ὢν ἔφασκες εἶναι δεσπότης . 
Ξανθίας ᾤμωξε μέντἄν . 
Ἄιακος τοῦτο μέντοι δουλικὸν εὐθὺς πεποίηκας , ὅπερ ἐγὼ χαίρω ποιῶν . 
Ξανθίας χαίρεις , ἱκετεύω ; 
Ἄιακος μἀλλ’ ἐποπτεύειν δοκῶ , ὅταν καταράσωμαι λάθρᾳ τῷ δεσπότῃ . 
Ξανθίας τί δὲ τονθορύζων , ἡνίκ’ ἂν πληγὰς λαβὼν πολλὰς ἀπίῃς θύραζε ; 
Ἄιακος καὶ τοῦθ’ ἥδομαι . 
Ξανθίας τί δὲ πολλὰ πράττων ; 
Ἄιακος ὡς μὰ Δί’ οὐδὲν οἶδ’ ἐγώ . 
Ξανθίας ὁμόγνιε Ζεῦ · καὶ παρακούων δεσποτῶν ἅττ’ ἂν λαλῶσι ; 
Ἄιακος μἀλλὰ πλεῖν ἢ μαίνομαι . 
Ξανθίας τί δὲ τοῖς θύραζε ταῦτα καταλαλῶν ; 
Ἄιακος ἐγώ ; 
μὰ Δί’ ἀλλ’ ὅταν δρῶ τοῦτο , κἀκμιαίνομαι . 
Ξανθίας ὦ Φοῖβ’ Ἄπολλον ἔμβαλέ μοι τὴν δεξιάν , καὶ δὸς κύσαι καὐτὸς κύσον , καί μοι φράσον πρὸς Διός , ὃς ἡμῖν ἐστιν ὁμομαστιγίας , τίς οὗτος οὕνδον ἐστὶ θόρυβος καὶ βοὴ χὠ λοιδορησμός ; 
Ἄιακος 
Αἰσχύλου κεὐριπίδου . 
Ξανθίας ἆ . 
Ἄιακος πρᾶγμα πρᾶγμα μέγα κεκίνηται μέγα ἐν τοῖς νεκροῖσι καὶ στάσις πολλὴ πάνυ . 
Ξανθίας ἐκ τοῦ ; 
Ἄιακος νόμος τις ἐνθάδ’ ἐστὶ κείμενος ἀπὸ τῶν τεχνῶν ὅσαι μεγάλαι καὶ δεξιαί , τὸν ἄριστον ὄντα τῶν ἑαυτοῦ συντέχνων σίτησιν αὐτὸν ἐν πρυτανείῳ λαμβάνειν θρόνον τε τοῦ Πλούτωνος ἑξῆς— 
Ξανθίας μανθάνω . 
Ἄιακος ἕως ἀφίκοιτο τὴν τέχνην σοφώτερος ἕτερός τις αὐτοῦ · τότε δὲ παραχωρεῖν ἔδει . 
Ξανθίας τί δῆτα τουτὶ τεθορύβηκεν Αἰσχύλον ; 
Ἄιακος ἐκεῖνος εἶχε τὸν τραγῳδικὸν θρόνον , ὡς ὢν κράτιστος τὴν τέχνην . 
Ξανθίας νυνὶ δὲ τίς ; 
Ἄιακος ὅτε δὴ κατῆλθ’ Εὐριπίδης , ἐπεδείκνυτο τοῖς λωποδύταις καὶ τοῖσι βαλλαντιοτόμοις καὶ τοῖσι πατραλοίαισι καὶ τοιχωρύχοις , ὅπερ ἔστ’ ἐν Ἅιδου πλῆθος , οἱ δ’ ἀκροώμενοι τῶν ἀντιλογιῶν καὶ λυγισμῶν καὶ στροφῶν ὑπερεμάνησαν κἀνόμισαν σοφώτατον · 
κἄπειτ’ ἐπαρθεὶς ἀντελάβετο τοῦ θρόνου , ἵν’ Αἰσχύλος καθῆστο . 
Ξανθίας κοὐκ ἐβάλλετο ; 
Ἄιακος μὰ Δί’ ἀλλ’ ὁ δῆμος ἀνεβόα κρίσιν ποιεῖν ὁπότερος εἴη τὴν τέχνην σοφώτερος . 
Ξανθίας ὁ τῶν πανούργων ; 
Ἄιακος νὴ Δί’ οὐράνιόν γ’ ὅσον . 
Ξανθίας μετ’ Αἰσχύλου δ’ οὐκ ἦσαν ἕτεροι σύμμαχοι ; 
Ἄιακος ὀλίγον τὸ χρηστόν ἐστιν , ὥσπερ ἐνθάδε . 
Ξανθίας τί δῆθ’ ὁ Πλούτων δρᾶν παρασκευάζεται ; 
Ἄιακος ἀγῶνα ποιεῖν αὐτίκα μάλα καὶ κρίσιν κἄλεγχον αὐτῶν τῆς τέχνης . 
Ξανθίας κἄπειτα πῶς οὐ καὶ Σοφοκλέης ἀντελάβετο τοῦ θρόνου ; 
Ἄιακος μὰ Δί’ οὐκ ἐκεῖνος , ἀλλ’ ἔκυσε μὲν Αἰσχύλον , ὅτε δὴ κατῆλθε , κἀνέβαλε τὴν δεξιάν , κἀκεῖνος ὑπεχώρησεν αὐτῷ τοῦ θρόνου · 
νυνὶ δ’ ἔμελλεν , ὡς ἔφη Κλειδημίδης , ἔφεδρος καθεδεῖσθαι · κἂν μὲν Αἰσχύλος κρατῇ , ἕξειν κατὰ χώραν · εἰ δὲ μή , περὶ τῆς τέχνης διαγωνιεῖσθ’ ἔφασκε πρός γ’ Εὐριπίδην . 
Ξανθίας τὸ χρῆμ’ ἄρ’ ἔσται ; 
Ἄιακος νὴ Δί’ ὀλίγον ὕστερον . 
κἀνταῦθα δὴ τὰ δεινὰ κινηθήσεται . 
καὶ γὰρ ταλάντῳ μουσικὴ σταθμήσεται— 
Ξανθίας τί δέ ; 
μειαγωγήσουσι τὴν τραγῳδίαν ; 
Ἄιακος καὶ κανόνας ἐξοίσουσι καὶ πήχεις ἐπῶν καὶ πλαίσια ξύμπτυκτα— 
Ξανθίας πλινθεύσουσι γάρ ; 
Ἄιακος καὶ διαμέτρους καὶ σφῆνας . 
ὁ γὰρ Εὐριπίδης κατ’ ἔπος βασανιεῖν φησι τὰς τραγῳδίας . 
Ξανθίας ἦ που βαρέως οἶμαι τὸν Αἰσχύλον φέρειν . 
Ἄιακος ἔβλεψε γοῦν ταυρηδὸν ἐγκύψας κάτω . 
Ξανθίας κρινεῖ δὲ δὴ τίς ταῦτα ; 
Ἄιακος τοῦτ’ ἦν δύσκολον · 
σοφῶν γὰρ ἀνδρῶν ἀπορίαν ηὑρισκέτην . 
οὔτε γὰρ Ἀθηναίοισι συνέβαιν’ Αἰσχύλος— 
Ξανθίας πολλοὺς ἴσως ἐνόμιζε τοὺς τοιχωρύχους . 
Ἄιακος λῆρόν τε τἄλλ’ ἡγεῖτο τοῦ γνῶναι πέρι φύσεις ποιητῶν · εἶτα τῷ σῷ δεσπότῃ ἐπέτρεψαν , ὁτιὴ τῆς τέχνης ἔμπειρος ἦν . 
ἀλλ’ εἰσίωμεν · ὡς ὅταν γ’ οἱ δεσπόται ἐσπουδάκωσι , κλαύμαθ’ ἡμῖν γίγνεται . 
Χορός ἦ που δεινὸν ἐριβρεμέτας χόλον ἔνδοθεν ἕξει , ἡνίκ’ ἂν ὀξύλαλον παρίδῃ θήγοντος ὀδόντα ἀντιτέχνου · τότε δὴ μανίας ὑπὸ δεινῆς ὄμματα στροβήσεται . 
Χορός ἔσται δ’ ἱππολόφων τε λόγων κορυθαίολα νείκη σχινδαλάμων τε παραξόνια σμιλεύματά τ’ ἔργων , φωτὸς ἀμυνομένου φρενοτέκτονος ἀνδρὸς ῥήμαθ’ ἱπποβάμονα . 
Χορός φρίξας δ’ αὐτοκόμου λοφιᾶς λασιαύχενα χαίταν , δεινὸν ἐπισκύνιον ξυνάγων βρυχώμενος ἥσει ῥήματα γομφοπαγῆ πινακηδὸν ἀποσπῶν γηγενεῖ φυσήματι · 
Χορός ἔνθεν δὴ στοματουργὸς ἐπῶν βασανίστρια λίσφη γλῶσσ’ ἀνελισσομένη φθονεροὺς κινοῦσα χαλινοὺς ῥήματα δαιομένη καταλεπτολογήσει πλευμόνων πολὺν πόνον . 
Εὐριπίδης οὐκ ἂν μεθείμην τοῦ θρόνου , μὴ νουθέτει . 
κρείττων γὰρ εἶναί φημι τούτου τὴν τέχνην . 
Διόνυσος 
Αἰσχύλε τί σιγᾷς ; 
αἰσθάνει γὰρ τοῦ λόγου . 
Εὐριπίδης ἀποσεμνυνεῖται πρῶτον , ἅπερ ἑκάστοτε ἐν ταῖς τραγῳδίαισιν ἐτερατεύετο . 
Διόνυσος ὦ δαιμόνῑ ἀνδρῶν μὴ μεγάλα λίαν λέγε . 
Εὐριπίδης ἐγᾦδα τοῦτον καὶ διέσκεμμαι πάλαι , ἄνθρωπον ἀγριοποιὸν αὐθαδόστομον , ἔχοντ’ ἀχάλινον ἀκρατὲς ἀπύλωτον στόμα , ἀπεριλάλητον κομποφακελορρήμονα . 
Αἰσχύλος ἄληθες ὦ παῖ τῆς ἀρουραίας θεοῦ ; 
σὺ δή με ταῦτ’ ὦ στωμυλιοσυλλεκτάδη καὶ πτωχοποιὲ καὶ ῥακιοσυρραπτάδη ; 
ἀλλ’ οὔ τι χαίρων αὔτ’ ἐρεῖς . 
Διόνυσος παῦ’ Αἰσχύλε , καὶ μὴ πρὸς ὀργὴν σπλάγχνα θερμήνῃς κότῳ . 
Αἰσχύλος οὐ δῆτα πρίν γ’ ἂν τοῦτον ἀποφήνω σαφῶς τὸν χωλοποιὸν οἷος ὢν θρασύνεται . 
Διόνυσος ἄρν’ ἄρνα μέλανα παῖδες ἐξενέγκατε · 
τυφὼς γὰρ ἐκβαίνειν παρασκευάζεται . 
Αἰσχύλος ὦ Κρητικὰς μὲν συλλέγων μονῳδίας , γάμους δ’ ἀνοσίους ἐσφέρων ἐς τὴν τέχνην . 
Διόνυσος ἐπίσχες οὗτος ὦ πολυτίμητ’ Αἰσχύλε . 
ἀπὸ τῶν χαλαζῶν δ’ ὦ πόνηρ’ Εὐριπίδη ἄναγε σεαυτὸν ἐκποδών , εἰ σωφρονεῖς , ἵνα μὴ κεφαλαίῳ τὸν κρόταφόν σου ῥήματι θενὼν ὑπ’ ὀργῆς ἐκχέῃ τὸν Τήλεφον · 
σὺ δὲ μὴ πρὸς ὀργὴν Αἰσχύλ’ ἀλλὰ πρᾳόνως ἔλεγχ’ ἐλέγχου · λοιδορεῖσθαι δ’ οὐ πρέπει ἄνδρας ποιητὰς ὥσπερ ἀρτοπώλιδας . 
σὺ δ’ εὐθὺς ὥσπερ πρῖνος ἐμπρησθεὶς βοᾷς . 
Εὐριπίδης ἕτοιμός εἰμ’ ἔγωγε , κοὐκ ἀναδύομαι , δάκνειν δάκνεσθαι πρότερος , εἰ τούτῳ δοκεῖ , τἄπη , τὰ μέλη , τὰ νεῦρα τῆς τραγῳδίας , καὶ νὴ Δία τὸν Πηλέα γε καὶ τὸν Αἴολον καὶ τὸν Μελέαγρον κἄτι μάλα τὸν Τήλεφον . 
Διόνυσος τί δαὶ σὺ βουλεύει ποιεῖν ; 
λέγ’ Αἰσχύλε . 
Αἰσχύλος ἐβουλόμην μὲν οὐκ ἐρίζειν ἐνθάδε · 
οὐκ ἐξ ἴσου γάρ ἐστιν ἁγὼν νῷν . 
Διόνυσος τί δαί ; 
Αἰσχύλος ὅτι ἡ ποίησις οὐχὶ συντέθνηκέ μοι , τούτῳ δὲ συντέθνηκεν , ὥσθ’ ἕξει λέγειν . 
ὅμως δ’ ἐπειδή σοι δοκεῖ , δρᾶν ταῦτα χρή . 
Διόνυσος ἴθι νυν λιβανωτὸν δεῦρό τις καὶ πῦρ δότω . 
ὅπως ἂν εὔξωμαι πρὸ τῶν σοφισμάτων ἀγῶνα κρῖναι τόνδε μουσικώτατα · 
ὑμεῖς δὲ ταῖς Μούσαις τι μέλος ὑπᾴσατε . 
Χορός ὦ Διὸς ἐννέα παρθένοι ἁγναὶ 
Μοῦσαι , λεπτολόγους ξυνετὰς φρένας αἳ καθορᾶτε ἀνδρῶν γνωμοτύπων , ὅταν εἰς ἔριν ὀξυμερίμνοις ἔλθωσι στρεβλοῖσι παλαίσμασιν ἀντιλογοῦντες , ἔλθετ’ ἐποψόμεναι δύναμιν δεινοτάτοιν στομάτοιν πορίσασθαι ῥήματα καὶ παραπρίσματ’ ἐπῶν . 
νῦν γὰρ ἀγὼν σοφίας ὁ μέγας χωρεῖ πρὸς ἔργον ἤδη . 
Διόνυσος εὔχεσθε δὴ καὶ σφώ τι πρὶν τἄπη λέγειν . 
Αἰσχύλος 
Δήμητερ ἡ θρέψασα τὴν ἐμὴν φρένα , εἶναί με τῶν σῶν ἄξιον μυστηρίων . 
Διόνυσος ἐπίθες λαβὼν δὴ καὶ σὺ λιβανωτόν . 
Εὐριπίδης καλῶς · 
ἕτεροι γάρ εἰσιν οἷσιν εὔχομαι θεοῖς . 
Διόνυσος ἴδιοί τινές σοι , κόμμα καινόν ; 
Εὐριπίδης καὶ μάλα . 
Διόνυσος ἴθι δὴ προσεύχου τοῖσιν ἰδιώταις θεοῖς . 
Εὐριπίδης αἰθὴρ ἐμὸν βόσκημα καὶ γλώσσης στρόφιγξ καὶ ξύνεσι καὶ μυκτῆρες ὀσφραντήριοι , ὀρθῶς μ’ ἐλέγχειν ὧν ἂν ἅπτωμαι λόγων . 
Χορός καὶ μὴν ἡμεῖς ἐπιθυμοῦμεν παρὰ σοφοῖν ἀνδροῖν ἀκοῦσαι τίνα λόγων ἐμμέλειαν ἔπιτε δαΐαν ὁδόν . 
γλῶσσα μὲν γὰρ ἠγρίωται , λῆμα δ’ οὐκ ἄτολμον ἀμφοῖν , οὐδ’ ἀκίνητοι φρένες . 
προσδοκᾶν οὖν εἰκός ἐστι τὸν μὲν ἀστεῖόν τι λέξειν καὶ κατερρινημένον , τὸν δ’ ἀνασπῶντ’ αὐτοπρέμνοις τοῖς λόγοισιν ἐμπεσόντα συσκεδᾶν πολλὰς ἀλινδήθρας ἐπῶν . 
Διόνυσος ἀλλ’ ὡς τάχιστα χρὴ λέγειν · οὕτω δ’ ὅπως ἐρεῖτον ἀστεῖα καὶ μήτ’ εἰκόνας μήθ’ οἷ’ ἂν ἄλλος εἴποι . 
Εὐριπίδης καὶ μὴν ἐμαυτὸν μέν γε τὴν ποίησιν οἷός εἰμι , ἐν τοῖσιν ὑστάτοις φράσω , τοῦτον δὲ πρῶτ’ ἐλέγξω , ὡς ἦν ἀλαζὼν καὶ φέναξ οἵοις τε τοὺς θεατὰς ἐξηπάτα μώρους λαβὼν παρὰ Φρυνίχῳ τραφέντας . 
πρώτιστα μὲν γὰρ ἕνα τιν’ ἂν καθῖσεν ἐγκαλύψας , 
Ἀχιλλέα τιν’ ἢ Νιόβην , τὸ πρόσωπον οὐχὶ δεικνύς , πρόσχημα τῆς τραγῳδίας , γρύζοντας οὐδὲ τουτί . 
Διόνυσος μὰ τὸν Δί’ οὐ δῆθ’ . 
Εὐριπίδης ὁ δὲ χορός γ’ ἤρειδεν ὁρμαθοὺς ἂν μελῶν ἐφεξῆς τέτταρας ξυνεχῶς ἄν οἱ δ’ ἐσίγων . 
Διόνυσος ἐγὼ δ’ ἔχαιρον τῇ σιωπῇ , καί με τοῦτ’ ἔτερπεν οὐχ ἧττον ἢ νῦν οἱ λαλοῦντες . 
Εὐριπίδης ἠλίθιος γὰρ ἦσθα , σάφ’ ἴσθι . 
Διόνυσος κἀμαυτῷ δοκῶ . 
τί δὲ ταῦτ’ ἔδρασ’ ὁ δεῖνα ; 
Εὐριπίδης ὑπ’ ἀλαζονείας , ἵν’ ὁ θεατὴς προσδοκῶν καθοῖτο , ὁπόθ’ ἡ Νιόβη τι φθέγξεται · τὸ δρᾶμα δ’ ἂν διῄει . 
Διόνυσος ὢ παμπόνηρος , οἷ’ ἄρ’ ἐφενακιζόμην ὑπ’ αὐτοῦ . 
τί σκορδινᾷ καὶ δυσφορεῖς ; 
Εὐριπίδης ὅτι αὐτὸν ἐξελέγχω . 
κἄπειτ’ ἐπειδὴ ταῦτα ληρήσειε καὶ τὸ δρᾶμα ἤδη μεσοίη , ῥήματ’ ἂν βόεια δώδεκ’ εἶπεν , ὀφρῦς ἔχοντα καὶ λόφους , δείν’ ἄττα μορμορωπά , ἄγνωτα τοῖς θεωμένοις . 
Αἰσχύλος οἴμοι τάλας . 
Διόνυσος σιώπα . 
Εὐριπίδης σαφὲς δ’ ἂν εἶπεν οὐδὲ ἕν— 
Διόνυσος μὴ πρῖε τοὺς ὀδόντας . 
Εὐριπίδης ἀλλ’ ἢ Σκαμάνδρους ἢ τάφρους ἢ ’π’ ἀσπίδων ἐπόντας γρυπαιέτους χαλκηλάτους καὶ ῥήμαθ’ ἱππόκρημνα , ἃ ξυμβαλεῖν οὐ ῥᾴδῑ ἦν . 
Διόνυσος νὴ τοὺς θεοὺς ἐγὼ γοῦν ἤδη ποτ’ ἐν μακρῷ χρόνῳ νυκτὸς διηγρύπνησα τὸν ξουθὸν ἱππαλεκτρυόνα ζητῶν τίς ἐστιν ὄρνις . 
Αἰσχύλος σημεῖον ἐν ταῖς ναυσὶν ὦμαθέστατ’ ἐνεγέγραπτο . 
Διόνυσος ἐγὼ δὲ τὸν Φιλοξένου γ’ ᾤμην Ἔρυξιν εἶναι . 
Εὐριπίδης εἶτ’ ἐν τραγῳδίαις ἐχρῆν κἀλεκτρυόνα ποιῆσαι ; 
Αἰσχύλος σὺ δ’ ὦ θεοῖσιν ἐχθρὲ ποῖ’ ἄττ’ ἐστὶν ἅττ’ ἐποίεις ; 
Εὐριπίδης οὐχ ἱππαλεκτρυόνας μὰ Δί’ οὐδὲ τραγελάφους , ἅπερ σύ , ἃν τοῖσι παραπετάσμασιν τοῖς Μηδικοῖς γράφουσιν · 
ἀλλ’ ὡς παρέλαβον τὴν τέχνην παρὰ σοῦ τὸ πρῶτον εὐθὺς οἰδοῦσαν ὑπὸ κομπασμάτων καὶ ῥημάτων ἐπαχθῶν , ἴσχνανα μὲν πρώτιστον αὐτὴν καὶ τὸ βάρος ἀφεῖλον ἐπυλλίοις καὶ περιπάτοις καὶ τευτλίοισι λευκοῖς , χυλὸν διδοὺς στωμυλμάτων ἀπὸ βιβλίων ἀπηθῶν · 
εἶτ’ ἀνέτρεφον μονῳδίαις— 
Διόνυσος 
Κηφισοφῶντα μιγνύς . 
Εὐριπίδης εἶτ’ οὐκ ἐλήρουν ὅ τι τύχοιμ’ οὐδ’ ἐμπεσὼν ἔφυρον , ἀλλ’ οὑξιὼν πρώτιστα μέν μοι τὸ γένος εἶπ’ ἂν εὐθὺς τοῦ δράματος . 
Διόνυσος κρεῖττον γὰρ ἦν σοι νὴ Δί’ ἢ τὸ σαυτοῦ . 
Εὐριπίδης ἔπειτ’ ἀπὸ τῶν πρώτων ἐπῶν οὐδὲν παρῆκ’ ἂν ἀργόν , ἀλλ’ ἔλεγεν ἡ γυνή τέ μοι χὠ δοῦλος οὐδὲν ἧττον , χὠ δεσπότης χἠ παρθένος χἠ γραῦς ἄν . 
Αἰσχύλος εἶτα δῆτα οὐκ ἀποθανεῖν σε ταῦτ’ ἐχρῆν τολμῶντα ; 
Εὐριπίδης μὰ τὸν Ἀπόλλω · 
δημοκρατικὸν γὰρ αὔτ’ ἔδρων . 
Διόνυσος τοῦτο μὲν ἔασον ὦ τᾶν . 
οὐ σοὶ γάρ ἐστι περίπατος κάλλιστα περί γε τούτου . 
Εὐριπίδης ἔπειτα τουτουσὶ λαλεῖν ἐδίδαξα— 
Αἰσχύλος φημὶ κἀγώ . 
ὡς πρὶν διδάξαι γ’ ὤφελες μέσος διαρραγῆναι . 
Εὐριπίδης λεπτῶν τε κανόνων ἐσβολὰς ἐπῶν τε γωνιασμούς , νοεῖν ὁρᾶν ξυνιέναι στρέφειν ἐρᾶν τεχνάζειν , κάχ’ ὑποτοπεῖσθαι , περινοεῖν ἅπαντα— 
Αἰσχύλος φημὶ κἀγώ . 
Εὐριπίδης οἰκεῖα πράγματ’ εἰσάγων , οἷς χρώμεθ’ , οἷς ξύνεσμεν , ἐξ ὧν γ’ ἂν ἐξηλεγχόμην · ξυνειδότες γὰρ οὗτοι ἤλεγχον ἄν μου τὴν τέχνην · ἀλλ’ οὐκ ἐκομπολάκουν ἀπὸ τοῦ φρονεῖν ἀποσπάσας , οὐδ’ ἐξέπληττον αὐτούς , 
Κύκνους ποιῶν καὶ Μέμνονας κωδωνοφαλαροπώλους . 
γνώσει δὲ τοὺς τούτου τε κἀμοὺς ἑκατέρου μαθητάς . 
τουτουμενὶ Φορμίσιος Μεγαίνετός θ’ ὁ Μανῆς , σαλπιγγολογχυπηνάδαι , σαρκασμοπιτυοκάμπται , οὑμοὶ δὲ Κλειτοφῶν τε καὶ Θηραμένης ὁ κομψός . 
Διόνυσος 
Θηραμένης ; 
σοφός γ’ ἀνὴρ καὶ δεινὸς ἐς τὰ πάντα , ὃς ἢν κακοῖς που περιπέσῃ καὶ πλησίον παραστῇ , πέπτωκεν ἔξω τῶν κακῶν , οὐ Χῖος ἀλλὰ Κεῖος . 
Εὐριπίδης τοιαῦτα μέντοὐγὼ φρονεῖν τούτοισιν εἰσηγησάμην , λογισμὸν ἐνθεὶς τῇ τέχνῃ καὶ σκέψιν , ὥστ’ ἤδη νοεὶν ἅπαντα καὶ διειδέναι τά τ’ ἄλλα καὶ τὰς οἰκίας οἰκεῖν ἄμεινον ἢ πρὸ τοῦ κἀνασκοπεῖν , ‘πῶς τοῦτ’ ἔχει ; 
ποῦ μοι τοδί ; 
τίς τοῦτ’ ἔλαβε ; ’ 
Διόνυσος νὴ τοὺς θεοὺς νῦν γοῦν Ἀθηναίων ἅπας τις εἰσιὼν κέκραγε πρὸς τοὺς οἰκέτας ζητεῖ τε , ‘ποῦ ’στιν ἡ χύτρα ; 
τίς τὴν κεφαλὴν ἀπεδήδοκεν τῆς μαινίδος ; 
τὸ τρύβλιον τὸ περυσινὸν τέθνηκέ μοι · 
ποῦ τὸ σκόροδον τὸ χθιζινόν ; 
τίς τῆς ἐλάας παρέτραγεν ; ’ τέως δ’ ἀβελτερώτατοι κεχηνότες Μαμμάκυθοι 
Μελιτίδαι καθῆντο . 
Χορός τάδε μὲν λεύσσεις φαίδιμ’ Ἀχιλλεῦ · 
σὺ δὲ τί φέρε πρὸς ταῦτα λέξεις ; 
μόνον ὅπως . . . 
μή σ’ ὁ θυμὸς ἁρπάσας ἐκτὸς οἴσει τῶν ἐλαῶν · 
δεινὰ γὰρ κατηγόρηκεν . 
ἀλλ’ ὅπως ὦ γεννάδα μὴ πρὸς ὀργὴν ἀντιλέξεις , ἀλλὰ συστείλας ἄκροισι χρώμενος τοῖς ἱστίοις , εἶτα μᾶλλον μᾶλλον ἄξεις καὶ φυλάξεις , ἡνίκ’ ἂν τὸ πνεῦμα λεῖον καὶ καθεστηκὸς λάβῃς . 
Διόνυσος ἀλλ’ ὦ πρῶτος τῶν Ἑλλήνων πυργώσας ῥήματα σεμνὰ καὶ κοσμήσας τραγικὸν λῆρον , θαρρῶν τὸν κρουνὸν ἀφίει . 
Αἰσχύλος θυμοῦμαι μὲν τῇ ξυντυχίᾳ , καὶ μου τὰ σπλάγχν’ ἀγανακτεῖ , εἰ πρὸς τοῦτον δεῖ μ’ ἀντιλέγειν · ἵνα μὴ φάσκῃ δ’ ἀπορεῖν με , ἀπόκριναί μοι , τίνος οὕνεκα χρὴ θαυμάζειν ἄνδρα ποιητήν ; 
Εὐριπίδης δεξιότητος καὶ νουθεσίας , ὅτι βελτίους τε ποιοῦμεν τοὺς ἀνθρώπους ἐν ταῖς πόλεσιν . 
Αἰσχύλος τοῦτ’ οὖν εἰ μὴ πεποίηκας , ἀλλ’ ἐκ χρηστῶν καὶ γενναίων μοχθηροτάτους ἀπέδειξας , τί παθεῖν φήσεις ἄξιος εἶναι ; 
Διόνυσος τεθνάναι · μὴ τοῦτον ἐρώτα . 
Αἰσχύλος σκέψαι τοίνυν οἵους αὐτοὺς παρ’ ἐμοῦ παρεδέξατο πρῶτον , εἰ γενναίους καὶ τετραπήχεις , καὶ μὴ διαδρασιπολίτας , μηδ’ ἀγοραίους μηδὲ κοβάλους ὥσπερ νῦν μηδὲ πανούργους , ἀλλὰ πνέοντας δόρυ καὶ λόγχας καὶ λευκολόφους τρυφαλείας καὶ πήληκας καὶ κνημῖδας καὶ θυμοὺς ἑπταβοείους . 
Διόνυσος καὶ δὴ χωρεῖ τουτὶ τὸ κακόν · κρανοποιῶν αὖ μ’ ἐπιτρίψει . 
Εὐριπίδης καὶ τί σὺ δράσας οὕτως αὐτοὺς γενναίους ἐξεδίδαξας ; 
Διόνυσος 
Αἰσχύλε λέξον , μηδ’ αὐθάδως σεμνυνόμενος χαλέπαινε . 
Αἰσχύλος δρᾶμα ποιήσας Ἄρεως μεστόν . 
Διόνυσος ποῖον ; 
Αἰσχύλος τοὺς ἕπτ’ ἐπὶ Θήβας · 
ὃ θεασάμενος πᾶς ἄν τις ἀνὴρ ἠράσθη δάιος εἶναι . 
Διόνυσος τουτὶ μέν σοι κακὸν εἴργασται · Θηβαίους γὰρ πεποίηκας ἀνδρειοτέρους ἐς τὸν πόλεμον , καὶ τούτου γ’ οὕνεκα τύπτου . 
Αἰσχύλος ἀλλ’ ὑμῖν αὔτ’ ἐξῆν ἀσκεῖν , ἀλλ’ οὐκ ἐπὶ τοῦτ’ ἐτράπεσθε . 
εἶτα διδάξας Πέρσας μετὰ τοῦτ’ ἐπιθυμεῖν ἐξεδίδαξα νικᾶν ἀεὶ τοὺς ἀντιπάλους , κοσμήσας ἔργον ἄριστον . 
Διόνυσος ἐχάρην γοῦν , †ἡνίκ’ ἤκουσα περὶ Δαρείου τεθνεῶτος , † ὁ χορὸς δ’ εὐθὺς τὼ χεῖρ’ ὡδὶ συγκρούσας εἶπεν ‘ἰαυοῖ.’ 
Αἰσχύλος ταῦτα γὰρ ἄνδρας χρὴ ποιητὰς ἀσκεῖν . 
σκέψαι γὰρ ἀπ’ ἀρχῆς ὡς ὠφέλιμοι τῶν ποιητῶν οἱ γενναῖοι γεγένηνται . 
Ὀρφεὺς μὲν γὰρ τελετάς θ’ ἡμῖν κατέδειξε φόνων τ’ ἀπέχεσθαι , 
Μουσαῖος δ’ ἐξακέσεις τε νόσων καὶ χρησμούς , Ἡσίοδος δὲ γῆς ἐργασίας , καρπῶν ὥρας , ἀρότους · ὁ δὲ θεῖος Ὅμηρος ἀπὸ τοῦ τιμὴν καὶ κλέος ἔσχεν πλὴν τοῦδ’ ὅτι χρήστ’ ἐδίδαξεν , τάξεις ἀρετὰς ὁπλίσεις ἀνδρῶν ; 
Διόνυσος καὶ μὴν οὐ Παντακλέα γε ἐδίδαξεν ὅμως τὸν σκαιότατον · πρώην γοῦν , ἡνίκ’ ἔπεμπεν , τὸ κράνος πρῶτον περιδησάμενος τὸν λόφον ἤμελλ’ ἐπιδήσειν . 
Αἰσχύλος ἀλλ’ ἄλλους τοι πολλοὺς ἀγαθούς , ὧν ἦν καὶ Λάμαχος ἥρως · 
ὅθεν ἡμὴ φρὴν ἀπομαξαμένη πολλὰς ἀρετὰς ἐποίησεν , 
Πατρόκλων , Τεύκρων θυμολεόντων , ἵν’ ἐπαίροιμ’ ἄνδρα πολίτην ἀντεκτείνειν αὑτὸν τούτοις , ὁπόταν σάλπιγγος ἀκούσῃ . 
ἀλλ’ οὐ μὰ Δί’ οὐ Φαίδρας ἐποίουν πόρνας οὐδὲ Σθενεβοίας , οὐδ’ οἶδ’ οὐδεὶς ἥντιν’ ἐρῶσαν πώποτ’ ἐποίησα γυναῖκα . 
Εὐριπίδης μὰ Δί’ οὐ γὰρ ἐπῆν τῆς Ἀφροδίτης οὐδέν σοι . 
Αἰσχύλος μηδέ γ’ ἐπείη . 
ἀλλ’ ἐπί τοι σοὶ καὶ τοῖς σοῖσιν πολλὴ πολλοῦ ’πικαθῆτο , ὥστε γε καὐτόν σε κατ’ οὖν ἔβαλεν . 
Διόνυσος νὴ τὸν Δία τοῦτό γέ τοι δή . 
ἃ γὰρ ἐς τὰς ἀλλοτρίας ἐποίεις , αὐτὸς τούτοισιν ἐπλήγης . 
Εὐριπίδης καὶ τί βλάπτουσ’ ὦ σχέτλῑ ἀνδρῶν τὴν πόλιν ἁμαὶ Σθενέβοιαι ; 
Αἰσχύλος ὅτι γενναίας καὶ γενναίων ἀνδρῶν ἀλόχους ἀνέπεισας κώνεια πιεῖν αἰσχυνθείσας διὰ τοὺς σοὺς Βελλεροφόντας . 
Εὐριπίδης πότερον δ’ οὐκ ὄντα λόγον τοῦτον περὶ τῆς Φαίδρας ξυνέθηκα ; 
Αἰσχύλος μὰ Δί’ ἀλλ’ ὄντ’ · ἀλλ’ ἀποκρύπτειν χρὴ τὸ πονηρὸν τόν γε ποιητήν , καὶ μὴ παράγειν μηδὲ διδάσκειν . 
τοῖς μὲν γὰρ παιδαρίοισιν ἔστι διδάσκαλος ὅστις φράζει , τοῖσιν δ’ ἡβῶσι ποιηταί . 
πάνυ δὴ δεῖ χρηστὰ λέγειν ἡμᾶς . 
Εὐριπίδης ἢν οὖν σὺ λέγῃς Λυκαβηττοὺς καὶ Παρνασσῶν ἡμῖν μεγέθη , τοῦτ’ ἐστὶ τὸ χρηστὰ διδάσκειν , ὃν χρῆν φράζειν ἀνθρωπείως ; 
Αἰσχύλος ἀλλ’ ὦ κακόδαιμον ἀνάγκη μεγάλων γνωμῶν καὶ διανοιῶν ἴσα καὶ τὰ ῥήματα τίκτειν . 
κἄλλως εἰκὸς τοὺς ἡμιθέους τοῖς ῥήμασι μείζοσι χρῆσθαι · 
καὶ γὰρ τοῖς ἱματίοις ἡμῶν χρῶνται πολὺ σεμνοτέροισιν . 
ἁμοῦ χρηστῶς καταδείξαντος διελυμήνω σύ . 
Εὐριπίδης τί δράσας ; 
Αἰσχύλος πρῶτον μὲν τοὺς βασιλεύοντας ῥάκῑ ἀμπισχών , ἵν’ ἐλεινοὶ τοῖς ἀνθρώποις φαίνοιντ’ εἶναι . 
Εὐριπίδης τοῦτ’ οὖν ἔβλαψά τι δράσας ; 
Αἰσχύλος οὔκουν ἐθέλει γε τριηραρχεῖν πλουτῶν οὐδεὶς διὰ ταῦτα , ἀλλὰ ῥακίοις περιειλάμενος κλάει καὶ φησὶ πένεσθαι . 
Διόνυσος νὴ τὴν Δήμητρα χιτῶνά γ’ ἔχων οὔλων ἐρίων ὑπένερθεν . 
κἂν ταῦτα λέγων ἐξαπατήσῃ , παρὰ τοὺς ἰχθῦς ἀνέκυψεν . 
Αἰσχύλος εἶτ’ αὖ λαλιὰν ἐπιτηδεῦσαι καὶ στωμυλίαν ἐδίδαξας , ἣ ’ξεκένωσεν τάς τε παλαίστρας καὶ τὰς πυγὰς ἐνέτριψεν τῶν μειρακίων στωμυλλομένων , καὶ τοὺς Παράλους ἀνέπεισεν ἀνταγορεύειν τοῖς ἄρχουσιν . 
καίτοι τότε γ’ ἡνίκ’ ἐγὼ ’ζων , οὐκ ἠπίσταντ’ ἀλλ’ ἢ μᾶζαν καλέσαι καὶ ‘ῥυππαπαῖ’ 
εἰπεῖν . 
Διόνυσος νὴ τὸν Ἀπόλλω , καὶ προσπαρδεῖν γ’ ἐς τὸ στόμα τῷ θαλάμακι , καὶ μινθῶσαι τὸν ξύσσιτον κἀκβάς τινα λωποδυτῆσαι · 
νῦν δ’ ἀντιλέγει κοὐκέτ’ ἐλαύνων πλεῖ δευρὶ καὖθις ἐκεῖσε . 
Αἰσχύλος ποίων δὲ κακῶν οὐκ αἴτιός ἐστ’ ; 
οὐ προαγωγοὺς κατέδειξ’ οὗτος , καὶ τικτούσας ἐν τοῖς ἱεροῖς , καὶ μιγνυμένας τοῖσιν ἀδελφοῖς , καὶ φασκούσας οὐ ζῆν τὸ ζῆν ; 
κᾆτ’ ἐκ τούτων ἡ πόλις ἡμῶν ὑπογραμματέων ἀνεμεστώθη καὶ βωμολόχων δημοπιθήκων ἐξαπατώντων τὸν δῆμον ἀεί , λαμπάδα δ’ οὐδεὶς οἷός τε φέρειν ὑπ’ ἀγυμνασίας ἔτι νυνί . 
Διόνυσος μὰ Δί’ οὐ δῆθ’ , ὥστ’ ἐπαφαυάνθην 
Παναθηναίοισι γελῶν , ὅτε δὴ βραδὺς ἄνθρωπός τις ἔθει κύψας λευκὸς πίων ὑπολειπόμενος καὶ δεινὰ ποιῶν · κᾆθ’ οἱ Κεραμῆς ἐν ταῖσι πύλαις παίουσ’ αὐτοῦ γαστέρα πλευρὰς λαγόνας πυγήν , ὁ δὲ τυπτόμενος ταῖσι πλατείαις ὑποπερδόμενος φυσῶν τὴν λαμπάδ’ ἔφευγεν . 
Χορός μέγα τὸ πρᾶγμα , πολὺ τὸ νεῖκος , ἁδρὸς ὁ πόλεμος ἔρχεται . 
χαλεπὸν οὖν ἔργον διαιρεῖν , ὅταν ὁ μὲν τείνῃ βιαίως , ὁ δ’ ἐπαναστρέφειν δύνηται κἀπερείδεσθαι τορῶς . 
ἀλλὰ μὴ ν’ ταὐτῷ κάθησθον · 
ἐσβολαὶ γάρ εἰσι πολλαὶ χἄτεραι σοφισμάτων . 
ὅ τι περ οὖν ἔχετον ἐρίζειν , λέγετον ἔπιτον ἀνά <τε> 
δέρετον τά τε παλαιὰ καὶ τὰ καινά , κἀποκινδυνεύετον λεπτόν τι καὶ σοφὸν λέγειν . 
Χορός εἰ δὲ τοῦτο καταφοβεῖσθον , μή τις ἀμαθία προσῇ τοῖς θεωμένοισιν , ὡς τὰ λεπτὰ μὴ γνῶναι λεγόντοιν , μηδὲν ὀρρωδεῖτε τοῦθ’ · ὡς οὐκέθ’ οὕτω ταῦτ’ ἔχει . 
ἐστρατευμένοι γάρ εἰσι , βιβλίον τ’ ἔχων ἕκαστος μανθάνει τὰ δεξιά · 
αἱ φύσεις τ’ ἄλλως κράτισται , νῦν δὲ καὶ παρηκόνηνται . 
μηδὲν οὖν δείσητον , ἀλλὰ πάντ’ ἐπέξιτον θεατῶν γ’ οὕνεχ’ ὡς ὄντων σοφῶν . 
Εὐριπίδης καὶ μὴν ἐπ’ αὐτοὺς τοὺς προλόγους σου τρέψομαι , ὅπως τὸ πρῶτον τῆς τραγῳδίας μέρος πρώτιστον αὐτοῦ βασανιῶ τοῦ δεξιοῦ . 
ἀσαφὴς γὰρ ἦν ἐν τῇ φράσει τῶν πραγμάτων . 
Διόνυσος καὶ ποῖον αὐτοῦ βασανιεῖς ; 
Εὐριπίδης πολλοὺς πάνυ . 
πρῶτον δέ μοι τὸν ἐξ Ὀρεστείας λέγε . 
Διόνυσος ἄγε δὴ σιώπα πᾶς ἀνήρ . 
λέγ’ Αἰσχύλε . 
Αἰσχύλος 
‘Ἑρμῆ χθόνιε πατρῷ’ ἐποπτεύων κράτη , σωτὴρ γενοῦ μοι σύμμαχός τ’ αἰτουμένῳ . 
ἥκω γὰρ ἐς γῆν τήνδε καὶ κατέρχομαι.’ 
Διόνυσος τούτων ἔχεις ψέγειν τι ; 
Εὐριπίδης πλεῖν ἢ δώδεκα . 
Διόνυσος ἀλλ’ οὐδὲ πάντα ταῦτά γ’ ἔστ’ ἀλλ’ ἢ τρία . 
Εὐριπίδης ἔχει δ’ ἕκαστον εἴκοσίν γ’ ἁμαρτίας . 
Διόνυσος 
Αἰσχύλε παραινῶ σοι σιωπᾶν · εἰ δὲ μή , πρὸς τρισὶν ἰαμβείοισι προσοφείλων φανεῖ . 
Αἰσχύλος ἐγὼ σιωπῶ τῷδ’ ; 
Διόνυσος ἐὰν πείθῃ γ’ ἐμοί . 
Εὐριπίδης εὐθὺς γὰρ ἡμάρτηκεν οὐράνιόν γ’ ὅσον . 
Αἰσχύλος ὁρᾷς ὅτι ληρεῖς ; 
Διόνυσος ἀλλ’ ὀλίγον γέ μοι μέλει . 
Αἰσχύλος πῶς φῄς μ’ ἁμαρτεῖν ; 
Εὐριπίδης αὖθις ἐξ ἀρχῆς λέγε . 
Αἰσχύλος 
‘Ἑρμῆ χθόνιε πατρῷ’ ἐποπτεύων κράτη.’ 
Εὐριπίδης οὔκουν Ὀρέστης τοῦτ’ ἐπὶ τῷ τύμβῳ λέγει τῷ τοῦ πατρὸς τεθνεῶτος ; 
Αἰσχύλος οὐκ ἄλλως λέγω . 
Εὐριπίδης πότερ’ οὖν τὸν Ἑρμῆν , ὡς ὁ πατὴρ ἀπώλετο αὐτοῦ βιαίως ἐκ γυναικείας χερὸς δόλοις λαθραίοις , ταῦτ’ ‘ἐποπτεύειν’ 
ἔφη ; 
Αἰσχύλος οὐ δῆτ’ ἐκεῖνον , ἀλλὰ τὸν Ἐριούνιον 
Ἑρμῆν χθόνιον προσεῖπε , κἀδήλου λέγων ὁτιὴ πατρῷον τοῦτο κέκτηται γέρας— 
Εὐριπίδης ἔτι μεῖζον ἐξήμαρτες ἢ ’γὼ ’βουλόμην · 
εἰ γὰρ πατρῷον τὸ χθόνιον ἔχει γέρας— 
Διόνυσος οὕτω γ’ ἂν εἴη πρὸς πατρὸς τυμβωρύχος . 
Αἰσχύλος 
Διόνυσε πίνεις οἶνον οὐκ ἀνθοσμίαν . 
Διόνυσος λέγ’ ἕτερον αὐτῷ · σὺ δ’ ἐπιτήρει τὸ βλάβος . 
Αἰσχύλος 
‘σωτὴρ γενοῦ μοι σύμμαχός τ’ αἰτουμένῳ . 
ἥκω γὰρ ἐς γῆν τήνδε καὶ κατέρχομαι—’ 
Εὐριπίδης δὶς ταὐτὸν ἡμῖν εἶπεν ὁ σοφὸς Αἰσχύλος . 
Διόνυσος πῶς δίς ; 
Εὐριπίδης σκόπει τὸ ῥῆμ’ · ἐγὼ δέ σοι φράσω . 
‘ἥκω γὰρ ἐς γῆν , ’ 
φησί , ‘καὶ κατέρχομαι · ’ 
‘ἥκω’ 
δὲ ταὐτόν ἐστι τῷ ‘κατέρχομαι.’ 
Διόνυσος νὴ τὸν Δί’ ὥσπερ γ’ εἴ τις εἴποι γείτονι , 
‘χρῆσον σὺ μάκτραν , εἰ δὲ βούλει , κάρδοπον.’ 
Αἰσχύλος οὐ δῆτα τοῦτό γ’ ὦ κατεστωμυλμένε ἄνθρωπε ταὔτ’ ἔστ’ , ἀλλ’ ἄριστ’ ἐπῶν ἔχον . 
Εὐριπίδης πῶς δή ; 
δίδαξον γάρ με καθ’ ὅ τι δὴ λέγεις ; 
Αἰσχύλος 
‘ἐλθεῖν’ 
μὲν ἐς γῆν ἔσθ’ ὅτῳ μετῇ πάτρας · 
χωρὶς γὰρ ἄλλης συμφορᾶς ἐλήλυθεν · 
φεύγων δ’ ἀνὴρ ‘ἥκει’ 
τε καὶ ‘κατέρχεται.’ 
Διόνυσος εὖ νὴ τὸν Ἀπόλλω . 
τί σὺ λέγεις Εὐριπίδη ; 
Εὐριπίδης οὐ φημὶ τὸν Ὀρέστην κατελθεῖν οἴκαδε · 
λάθρᾳ γὰρ ἦλθεν οὐ πιθὼν τοὺς κυρίους . 
Διόνυσος εὖ νὴ τὸν Ἑρμῆν · ὅ τι λέγεις δ’ οὐ μανθάνω . 
Εὐριπίδης πέραινε τοίνυν ἕτερον . 
Διόνυσος ἴθι πέραινε σὺ 
Αἰσχύλ’ ἀνύσας · σὺ δ’ ἐς τὸ κακὸν ἀπόβλεπε . 
Αἰσχύλος 
‘τύμβου δ’ ἐπ’ ὄχθῳ τῷδε κηρύσσω πατρὶ κλύειν ἀκοῦσαι.’ 
Εὐριπίδης τοῦθ’ ἕτερον αὖθις λέγει , 
‘κλύειν ἀκοῦσαι , ’ 
ταὐτὸν ὂν σαφέστατα . 
Διόνυσος τεθνηκόσιν γὰρ ἔλεγεν ὦ μόχθηρε σύ , οἷς οὐδὲ τρὶς λέγοντες ἐξικνούμεθα . 
Αἰσχύλος σὺ δὲ πῶς ἐποίεις τοὺς προλόγους ; 
Εὐριπίδης ἐγὼ φράσω . 
κἄν που δὶς εἴπω ταὐτόν , ἢ στοιβὴν ἴδῃς ἐνοῦσαν ἔξω τοῦ λόγου , κατάπτυσον . 
Διόνυσος ἴθι δὴ λέγ’ · οὐ γάρ μοὔστιν ἀλλ’ ἀκουστέα τῶν σῶν προλόγων τῆς ὀρθότητος τῶν ἐπῶν . 
Εὐριπίδης 
‘ἦν Οἰδίπους τὸ πρῶτον εὐδαίμων ἀνήρ’— 
Αἰσχύλος μὰ τὸν Δί’ οὐ δῆτ’ , ἀλλὰ κακοδαίμων φύσει , ὅντινά γε πρὶν φῦναι μὲν Ἁπόλλων ἔφη ἀποκτενεῖν τὸν πατέρα , πρὶν καὶ γεγονέναι · 
πῶς οὗτος ἦν τὸ πρῶτον εὐδαίμων ἀνήρ ; 
Εὐριπίδης 
‘εἶτ’ ἐγένετ’ αὖθις ἀθλιώτατος βροτῶν.’ 
Αἰσχύλος μὰ τὸν Δί’ οὐ δῆτ’ , οὐ μὲν οὖν ἐπαύσατο . 
πῶς γάρ ; 
ὅτε δὴ πρῶτον μὲν αὐτὸν γενόμενον χειμῶνος ὄντος ἐξέθεσαν ἐν ὀστράκῳ , ἵνα μὴ ’κτραφεὶς γένοιτο τοῦ πατρὸς φονεύς · 
εἶθ’ ὡς Πόλυβον ἤρρησεν οἰδῶν τὼ πόδε · 
ἔπειτα γραῦν ἔγημεν αὐτὸς ὢν νέος καὶ πρός γε τούτοις τὴν ἑαυτοῦ μητέρα · 
εἶτ’ ἐξετύφλωσεν αὑτόν . 
Διόνυσος εὐδαίμων ἄρ’ ἦν , εἰ κἀστρατήγησέν γε μετ’ Ἐρασινίδου . 
Εὐριπίδης ληρεῖς · ἐγὼ δὲ τοὺς προλόγους καλοὺς ποιῶ . 
Αἰσχύλος καὶ μὴν μὰ τὸν Δί’ οὐ κατ’ ἔπος γέ σου κνίσω τὸ ῥῆμ’ ἕκαστον , ἀλλὰ σὺν τοῖσιν θεοῖς ἀπὸ ληκυθίου σου τοὺς προλόγους διαφθερῶ . 
Εὐριπίδης ἀπὸ ληκυθίου σὺ τοὺς ἐμούς ; 
Αἰσχύλος ἑνὸς μόνου . 
ποιεῖς γὰρ οὕτως ὥστ’ ἐναρμόττειν ἅπαν , καὶ κῳδάριον καὶ ληκύθιον καὶ θύλακον , ἐν τοῖς ἰαμβείοισι . 
δείξω δ’ αὐτίκα . 
Εὐριπίδης ἰδού , σὺ δείξεις ; 
Αἰσχύλος φημί . 
Διόνυσος καὶ δὴ χρὴ λέγειν . 
Εὐριπίδης 
‘Αἴγυπτος , ὡς ὁ πλεῖστος ἔσπαρται λόγος , ξὺν παισὶ πεντήκοντα ναυτίλῳ πλάτῃ 
Ἄργος κατασχών— 
Αἰσχύλος ληκύθιον ἀπώλεσεν . 
Διόνυσος τουτὶ τί ἦν τὸ ληκύθιον ; 
οὐ κλαύσεται ; 
λέγ’ ἕτερον αὐτῷ πρόλογον , ἵνα καὶ γνῶ πάλιν . 
Εὐριπίδης 
‘Διόνυσος , ὃς θύρσοισι καὶ νεβρῶν δοραῖς καθαπτὸς ἐν πεύκαισι Παρνασσὸν κάτα πηδᾷ χορεύων’— 
Αἰσχύλος ληκύθιον ἀπώλεσεν . 
Διόνυσος οἴμοι πεπλήγμεθ’ αὖθις ὑπὸ τῆς ληκύθου . 
Εὐριπίδης ἀλλ’ οὐδὲν ἔσται πρᾶγμα · πρὸς γὰρ τουτονὶ τὸν πρόλογον οὐχ ἕξει προσάψαι λήκυθον . 
‘οὐκ ἔστιν ὅστις πάντ’ ἀνὴρ εὐδαιμονεῖ · 
ἢ γὰρ πεφυκὼς ἐσθλὸς οὐκ ἔχει βίον , ἢ δυσγενὴς ὤν’— 
Αἰσχύλος ληκύθιον ἀπώλεσεν . 
Διόνυσος 
Εὐριπίδη— 
Εὐριπίδης τί ἔσθ’ ; 
Διόνυσος ὑφέσθαι μοι δοκεῖ · 
τὸ ληκύθιον γὰρ τοῦτο πνευσεῖται πολύ . 
Εὐριπίδης οὐδ’ ἂν μὰ τὴν Δήμητρα φροντίσαιμί γε · 
νυνὶ γὰρ αὐτοῦ τοῦτό γ’ ἐκκεκόψεται . 
Διόνυσος ἴθι δὴ λέγ’ ἕτερον κἀπέχου τῆς ληκύθου . 
Εὐριπίδης 
‘Σιδώνιόν ποτ’ ἄστυ Κάδμος ἐκλιπὼν 
Ἀγήνορος παῖσ’— 
Αἰσχύλος ληκύθιον ἀπώλεσεν . 
Διόνυσος ὦ δαιμόνῑ ἀνδρῶν ἀποπρίω τὴν λήκυθον , ἵνα μὴ διακναίσῃ τοὺς προλόγους ἡμῶν . 
Εὐριπίδης τὸ τί ; 
ἐγὼ πρίωμαι τῷδ’ ; 
Διόνυσος ἐὰν πείθῃ γ’ ἐμοί . 
Εὐριπίδης οὐ δῆτ’ , ἐπεὶ πολλοὺς προλόγους ἕξω λέγειν ἵν’ οὗτος οὐχ ἕξει προσάψαι ληκύθιον . 
‘Πέλοψ ὁ Ταντάλειος ἐς Πῖσαν μολὼν θοαῖσιν ἵπποισ’— 
Αἰσχύλος ληκύθιον ἀπώλεσεν . 
Διόνυσος ὁρᾷς , προσῆψεν αὖθις αὖ τὴν λήκυθον . 
ἀλλ’ ὦγάθ’ ἔτι καὶ νῦν ἀπόδος πάσῃ τέχνῃ · 
λήψει γὰρ ὀβολοῦ πάνυ καλήν τε κἀγαθήν . 
Εὐριπίδης μὰ τὸν Δί’ οὔπω γ’ · ἔτι γὰρ εἰσί μοι συχνοί . 
‘Οἰνεύς ποτ’ ἐκ γῆσ’— 
Αἰσχύλος ληκύθιον ἀπώλεσεν . 
Εὐριπίδης ἔασον εἰπεῖν πρῶθ’ ὅλον με τὸν στίχον . 
‘Οἰνεύς ποτ’ ἐκ γῆς πολύμετρον λαβὼν στάχυν θύων ἀπαρχάσ’— 
Αἰσχύλος ληκύθιον ἀπώλεσεν . 
Διόνυσος μεταξὺ θύων ; 
καὶ τίς αὔθ’ ὑφείλετο ; 
Εὐριπίδης ἔα αὐτὸν ὦ τᾶν · πρὸς τοδὶ γὰρ εἰπάτω . 
‘Ζεύς , ὡς λέλεκται τῆς ἀληθείας ὕπο’— 
Διόνυσος ἀπολεῖ σ’ · ἐρεῖ γάρ , ‘ληκύθιον ἀπώλεσεν.’ τὸ ληκύθιον γὰρ τοῦτ’ ἐπὶ τοῖς προλόγοισί σου ὥσπερ τὰ σῦκ’ ἐπὶ τοῖσιν ὀφθαλμοῖς ἔφυ . 
ἀλλ’ ἐς τὰ μέλη πρὸς τῶν θεῶν αὐτοῦ τραποῦ . 
Εὐριπίδης καὶ μὴν ἔχω γ’ οἷς αὐτὸν ἀποδείξω κακὸν μελοποιὸν ὄντα καὶ ποιοῦντα ταὔτ’ ἀεί . 
Χορός τί ποτε πρᾶγμα γενήσεται ; 
φροντίζειν γὰρ ἔγωγ’ ἔχω , τίν’ ἄρα μέμψιν ἐποίσει ἀνδρὶ τῷ πολὺ πλεῖστα δὴ καὶ κάλλιστα μέλη ποιήσαντι τῶν μέχρι νυνί . 
θαυμάζω γὰρ ἔγωγ’ ὅπῃ μέμψεταί ποτε τοῦτον τὸν Βακχεῖον ἄνακτα , καὶ δέδοιχ’ ὑπὲρ αὐτοῦ . 
Εὐριπίδης πάνυ γε μέλη θαυμαστά · δείξει δὴ τάχα . 
εἰς ἓν γὰρ αὐτοῦ πάντα τὰ μέλη ξυντεμῶ . 
Διόνυσος καὶ μὴν λογιοῦμαι ταῦτα τῶν ψήφων λαβών · (διαύλιον προσαυλεῖ τις) 
Εὐριπίδης 
Φθιῶτ’ Ἀχιλλεῦ , τί ποτ’ ἀνδροδάικτον ἀκούων ἰὴ κόπον οὐ πελάθεις ἐπ’ ἀρωγάν ; 
Ἑρμᾶν μὲν πρόγονον τίομεν γένος οἱ περὶ λίμναν . 
ἰὴ κόπον οὐ πελάθεις ἐπ’ ἀρωγάν ; 
Διόνυσος δύο σοὶ κόπω Αἰσχύλε τούτω . 
Εὐριπίδης κύδιστ’ Ἀχαιῶν Ἀτρέως πολυκοίρανε μάνθανέ μου παῖ . 
ἰὴ κόπον οὐ πελάθεις ἐπ’ ἀρωγάν ; 
Διόνυσος τρίτος ᾠσχύλε σοὶ κόπος οὗτος . 
Εὐριπίδης εὐφαμεῖτε · μελισσονόμοι δόμον Ἀρτέμιδος πέλας οἴγειν . 
ἰὴ κόπον οὐ πελάθεις ἐπ’ ἀρωγάν ; 
κύριός εἰμι θροεῖν ὅδιον κράτος αἴσιον ἀνδρῶν . 
ἰὴ κόπον οὐ πελάθεις ἐπ’ ἀρωγάν ; 
Διόνυσος ὦ Ζεῦ βασιλεῦ τὸ χρῆμα τῶν κόπων ὅσον . 
ἐγὼ μὲν οὖν ἐς τὸ βαλανεῖον βούλομαι · 
ὑπὸ τῶν κόπων γὰρ τὼ νεφρὼ βουβωνιῶ . 
Εὐριπίδης μὴ πρίν γ’ <ἂν> 
ἀκούσῃς χἀτέραν στάσιν μελῶν ἐκ τῶν κιθαρῳδικῶν νόμων εἰργασμένην . 
Διόνυσος ἴθι δὴ πέραινε , καὶ κόπον μὴ προστίθει . 
Εὐριπίδης ὅπως Ἀχαιῶν δίθρονον κράτος , Ἑλλάδος ἥβας , τοφλαττοθρατ τοφλαττοθρατ , 
Σφίγγα δυσαμεριᾶν πρύτανιν κύνα , πέμπει , τοφλαττοθρατ τοφλαττοθρατ , σὺν δορὶ καὶ χερὶ πράκτορι θούριος ὄρνις , τοφλαττοθρατ τοφλαττοθρατ , κυρεῖν παρασχὼν ἰταμαῖς κυσὶν ἀεροφοίτοις , τοφλαττοθρατ τοφλαττοθρατ , τὸ συγκλινές τ’ ἐπ’ Αἴαντι , τοφλαττοθρατ τοφλαττοθρατ . 
Διόνυσος τί τὸ ‘φλαττοθρατ’ 
τοῦτ’ ἐστίν ; 
ἐκ Μαραθῶνος ἢ πόθεν συνέλεξας ἱμονιοστρόφου μέλη ; 
Αἰσχύλος ἀλλ’ οὖν ἐγὼ μὲν ἐς τὸ καλὸν ἐκ τοῦ καλοῦ ἤνεγκον αὔθ’ , ἵνα μὴ τὸν αὐτὸν Φρυνίχῳ λειμῶνα Μουσῶν ἱερὸν ὀφθείην δρέπων · 
οὗτος δ’ ἀπὸ πάντων †μὲν φέρει , πορνιδίων† , σκολίων Μελήτου , Καρικῶν αὐλημάτων , θρήνων , χορειῶν . 
τάχα δὲ δηλωθήσεται . 
ἐνεγκάτω τις τὸ λύριον . 
καίτοι τί δεῖ λύρας ἐπὶ τούτων ; 
ποῦ ’στιν ἡ τοῖς ὀστράκοις αὕτη κροτοῦσα ; 
δεῦρο Μοῦσ’ Εὐριπίδου , πρὸς ἥνπερ ἐπιτήδεια ταῦτ’ ᾄδειν μέλη . 
Διόνυσος αὕτη ποθ’ ἡ Μοῦσ’ οὐκ ἐλεσβίαζεν , οὔ . 
Αἰσχύλος ἀλκυόνες , αἳ παρ’ ἀενάοις θαλάσσης κύμασι στωμύλλετε , τέγγουσαι νοτίοις πτερῶν ῥανίσι χρόα δροσιζόμεναι · 
αἵ θ’ ὑπωρόφιοι κατὰ γωνίας εἱειειειλίσσετε δακτύλοις φάλαγγες ἱστόπονα πηνίσματα , κερκίδος ἀοιδοῦ μελέτας , ἵν’ ὁ φίλαυλος ἔπαλλε δελφὶς πρῴραις κυανεμβόλοις μαντεῖα καὶ σταδίους , οἰνάνθας γάνος ἀμπέλου , βότρυος ἕλικα παυσίπονον . 
περίβαλλ’ ὦ τέκνον ὠλένας . 
ὁρᾷς τὸν πόδα τοῦτον ; 
Διόνυσος ὁρῶ . 
Αἰσχύλος τί δαί ; 
τοῦτον ὁρᾷς ; 
Διόνυσος ὁρῶ . 
Αἰσχύλος τοιαυτὶ μέντοι σὺ ποιῶν τολμᾷς τἀμὰ μέλη ψέγειν , ἀνὰ τὸ δωδεκαμήχανον 
Κυρήνης μελοποιῶν ; 
τὰ μὲν μέλη σου ταῦτα · βούλομαι δ’ ἔτι τὸν τῶν μονῳδιῶν διεξελθεῖν τρόπον . 
ὦ νυκτὸς κελαινοφαὴς ὄρφνα , τίνα μοι δύστανον ὄνειρον πέμπεις ἐξ ἀφανοῦς , 
Ἀίδα πρόμολον , ψυχὰν ἄψυχον ἔχοντα , μελαίνας Νυκτὸς παῖδα , φρικώδη δεινὰν ὄψιν , μελανονεκυείμονα , φόνια φόνια δερκόμενον , μεγάλους ὄνυχας ἔχοντα . 
ἀλλά μοι ἀμφίπολοι λύχνον ἅψατε κάλπισί τ’ ἐκ ποταμῶν δρόσον ἄρατε , θέρμετε δ’ ὕδωρ , ὡς ἂν θεῖον ὄνειρον ἀποκλύσω . 
ἰὼ πόντιε δαῖμον , τοῦτ’ ἐκεῖν’ · ἰὼ ξύνοικοι , τάδε τέρα θεάσασθε . 
τὸν ἀλεκτρυόνα μου συναρπάσασα φρούδη Γλύκη . 
Νύμφαι ὀρεσσίγονοι . 
ὦ Μανία ξύλλαβε . 
ἐγὼ δ’ ἁ τάλαινα προσέχουσ’ ἔτυχον ἐμαυτῆς ἔργοισι , λίνου μεστὸν ἄτρακτον εἱειειειλίσσουσα χεροῖν κλωστῆρα ποιοῦσ’ , ὅπως κνεφαῖος εἰς ἀγορὰν φέρουσ’ ἀποδοίμαν · 
ὁ δ’ ἀνέπτατ’ ἀνέπτατ’ ἐς αἰθέρα κουφοτάταις πτερύγων ἀκμαῖς · 
ἐμοὶ δ’ ἄχε’ ἄχεα κατέλιπε , δάκρυα δάκρυά τ’ ἀπ’ ὀμμάτων ἔβαλον ἔβαλον ἁ τλάμων . 
ἀλλ’ ὦ Κρῆτες , Ἴδας τέκνα , τὰ τόξα λαβόντες ἐπαμύνατε , τὰ κῶλά τ’ ἀμπάλλετε κυκλούμενοι τὴν οἰκίαν . 
ἅμα δὲ Δίκτυννα παῖς Ἄρτεμις καλὰ τὰς κυνίσκας ἔχουσ’ ἐλθέτω διὰ δόμων πανταχῇ , σὺ δ’ ὦ Διὸς διπύρους ἀνέχουσα λαμπάδας ὀξυτάτας χεροῖν Ἑκάτα παράφηνον ἐς Γλύκης , ὅπως ἂν εἰσελθοῦσα φωράσω . 
Διόνυσος παύσασθον ἤδη τῶν μελῶν . 
Αἰσχύλος κἄμοιγ’ ἅλις . 
ἐπὶ τὸν σταθμὸν γὰρ αὐτὸν ἀγαγεῖν βούλομαι , ὅπερ ἐξελέγξει τὴν ποίησιν νῷν μόνον . 
τὸ γὰρ βάρος νὼ βασανιεῖ τῶν ῥημάτων . 
Διόνυσος ἴτε δεῦρό νυν , εἴπερ γε δεῖ καὶ τοῦτό με ἀνδρῶν ποιητῶν τυροπωλῆσαι τέχνην . 
Χορός ἐπίπονοί γ’ οἱ δεξιοί . 
τόδε γὰρ ἕτερον αὖ τέρας νεοχμόν , ἀτοπίας πλέων , ὃ τίς ἂν ἐπενόησεν ἄλλος ; 
μὰ τὸν ἐγὼ μὲν οὐδ’ ἂν εἴ τις ἔλεγέ μοι τῶν ἐπιτυχόντων , ἐπιθόμην , ἀλλ’ ᾠόμην ἂν αὐτὸν αὐτὰ ληρεῖν . 
Διόνυσος ἴθι δὴ παρίστασθον παρὰ τὼ πλάστιγγ’ , 
Αἰσχύλος καί Εὐριπίδης ἰδού . 
Διόνυσος καὶ λαβομένω τὸ ῥῆμ’ ἑκάτερος εἴπατον , καὶ μὴ μεθῆσθον , πρὶν ἂν ἐγὼ σφῷν κοκκύσω . 
Αἰσχύλος καὶ Εὐριπίδης ἐχόμεθα . 
Διόνυσος τοὔπος νῦν λέγετον ἐς τὸν σταθμόν . 
Εὐριπίδης 
‘εἴθ’ ὤφελ’ Ἀργοῦς μὴ διαπτάσθαι σκάφος.’ 
Αἰσχύλος 
‘Σπερχειὲ ποταμὲ βουνόμοι τ’ ἐπιστροφαί.’ 
Διόνυσος κόκκυ , μέθεσθε · καὶ πολύ γε κατωτέρω χωρεῖ τὸ τοῦδε . 
Εὐριπίδης καὶ τί ποτ’ ἐστὶ ταἴτιον ; 
Διόνυσος ὅτι εἰσέθηκε ποταμόν , ἐριοπωλικῶς ὑγρὸν ποιήσας τοὔπος ὥσπερ τἄρια , σὺ δ’ εἰσέθηκας τοὔπος ἐπτερωμένον . 
Εὐριπίδης ἀλλ’ ἕτερον εἰπάτω τι κἀντιστησάτω . 
Διόνυσος λάβεσθε τοίνυν αὖθις . 
Αἰσχύλος καί Εὐριπίδης ἢν ἰδού . 
Διόνυσος λέγε . 
Εὐριπίδης 
‘οὐκ ἔστι Πειθοῦς ἱερὸν ἄλλο πλὴν λόγος.’ 
Αἰσχύλος 
‘μόνος θεῶν γὰρ Θάνατος οὐ δώρων ἐρᾷ.’ 
Διόνυσος μέθεσθε μέθεσθε · καὶ τὸ τοῦδέ γ’ αὖ ῥέπει · 
θάνατον γὰρ εἰσέθηκε βαρύτατον κακόν . 
Εὐριπίδης ἐγὼ δὲ πειθώ γ’ ἔπος ἄριστ’ εἰρημένον . 
Διόνυσος πειθὼ δὲ κοῦφόν ἐστι καὶ νοῦν οὐκ ἔχον . 
ἀλλ’ ἕτερον αὖ ζήτει τι τῶν βαρυστάθμων , ὅ τι σοι καθέλξει , καρτερόν τε καὶ μέγα . 
Εὐριπίδης φέρε ποῦ τοιοῦτον δῆτά μοὐστί ; 
ποῦ ; 
Διόνυσος φράσω · 
‘βέβληκ’ Ἀχιλλεὺς δύο κύβω καὶ τέτταρα.’ λέγοιτ’ ἄν , ὡς αὕτη ’στὶ λοιπὴ σφῷν στάσις . 
Εὐριπίδης 
‘σιδηροβριθές τ’ ἔλαβε δεξιᾷ ξύλον.’ 
Αἰσχύλος 
‘ἐφ’ ἅρματος γὰρ ἅρμα καὶ νεκρῷ νεκρός.’ 
Διόνυσος ἐξηπάτηκεν αὖ σὲ καὶ νῦν . 
Εὐριπίδης τῷ τρόπῳ ; 
Διόνυσος δύ’ ἅρματ’ εἰσέθηκε καὶ νεκρὼ δύο , οὓς οὐκ ἂν ἄραιντ’ οὐδ’ ἑκατὸν Αἰγύπτιοι . 
Αἰσχύλος καὶ μηκέτ’ ἔμοιγε κατ’ ἔπος , ἀλλ’ ἐς τὸν σταθμὸν αὐτὸς τὰ παιδί’ ἡ γυνὴ Κηφισοφῶν ἐμβὰς καθήσθω , συλλαβὼν τὰ βιβλία · 
ἐγὼ δὲ δύ’ ἔπη τῶν ἐμῶν ἐρῶ μόνον . 
Διόνυσος ἅνδρες φίλοι , κἀγὼ μὲν αὐτοὺς οὐ κρινῶ . 
οὐ γὰρ δῑ ἔχθρας οὐδετέρῳ γενήσομαι . 
τὸν μὲν γὰρ ἡγοῦμαι σοφὸν τῷ δ’ ἥδομαι . 
Πλούτων οὐδὲν ἄρα πράξεις ὧνπερ ἦλθες οὕνεκα ; 
Διόνυσος ἐὰν δὲ κρίνω ; 
Πλούτων τὸν ἕτερον λαβὼν ἄπει , ὁπότερον ἂν κρίνῃς , ἵν’ ἔλθῃς μὴ μάτην . 
Διόνυσος εὐδαιμονοίης . 
φέρε πύθεσθέ μου ταδί . 
ἐγὼ κατῆλθον ἐπὶ ποιητήν . 
τοῦ χάριν ; 
ἵν’ ἡ πόλις σωθεῖσα τοὺς χοροὺς ἄγῃ . 
ὁπότερος οὖν ἂν τῇ πόλει παραινέσῃ μᾶλλόν τι χρηστόν , τοῦτον ἄξειν μοι δοκῶ . 
πρῶτον μὲν οὖν περὶ Ἀλκιβιάδου τίν’ ἔχετον γνώμην ἑκάτερος ; 
ἡ πόλις γὰρ δυστοκεῖ . 
Εὐριπίδης ἔχει δὲ περὶ αὐτοῦ τίνα γνώμην ; 
Διόνυσος τίνα ; 
ποθεῖ μέν , ἐχθαίρει δέ , βούλεται δ’ ἔχειν . 
ἀλλ’ ὅ τι νοεῖτον εἴπατον τούτου πέρι . 
Εὐριπίδης μισῶ πολίτην , ὅστις ὠφελεῖν πάτραν βραδὺς πέφυκε μεγάλα δὲ βλάπτειν ταχύς , καὶ πόριμον αὑτῷ τῇ πόλει δ’ ἀμήχανον . 
Διόνυσος εὖ γ’ ὦ Πόσειδον · σὺ δὲ τίνα γνώμην ἔχεις ; 
Δις . 
οὐ χρὴ λέοντος σκύμνον ἐν πόλει τρέφειν , 
[μάλιστα μὲν λέοντα μὴ ν’ πόλει τρέφειν , ] ἢν δ’ ἐκτραφῇ τις , τοῖς τρόποις ὑπηρετεῖν . 
Διόνυσος νὴ τὸν Δία τὸν σωτῆρα δυσκρίτως γ’ ἔχω · 
ὁ μὲν σοφῶς γὰρ εἶπεν , ὁ δ’ ἕτερος σαφῶς . 
ἀλλ’ ἔτι μίαν γνώμην ἑκάτερος εἴπατον περὶ τῆς πόλεως ἥντιν’ ἔχετον σωτηρίαν . 
Εὐριπίδης εἴ τις πτερώσας Κλεόκριτον Κινησίᾳ , αἴροιεν αὖραι πελαγίαν ὑπὲρ πλάκα . 
Διόνυσος γέλοιον ἂν φαίνοιτο · νοῦν δ’ ἔχει τίνα ; 
Εὐριπίδης εἰ ναυμαχοῖεν κᾆτ’ ἔχοντες ὀξίδας ῥαίνοιεν ἐς τὰ βλέφαρα τῶν ἐναντίων . 
ἐγὼ μὲν οἶδα καὶ θέλω φράζειν . 
Διόνυσος λέγε . 
Εὐριπίδης ὅταν τὰ νῦν ἄπιστα πίσθ’ ἡγώμεθα , τὰ δ’ ὄντα πίστ’ ἄπιστα . 
Διόνυσος πῶς ; 
οὐ μανθάνω . 
ἀμαθέστερόν πως εἰπὲ καὶ σαφέστερον . 
Εὐριπίδης εἰ τῶν πολιτῶν οἷσι νῦν πιστεύομεν , τούτοις ἀπιστήσαιμεν , οἷς δ’ οὐ χρώμεθα , τούτοισι χρησαίμεσθ’ , ἴσως σωθεῖμεν ἄν . 
εἰ νῦν γε δυστυχοῦμεν ἐν τούτοισι , πῶς τἀναντί’ <ἂν> 
πράττοντες οὐ σῳζοίμεθ’ ἄν ; 
Διόνυσος εὖ γ’ ὦ Παλάμηδες , ὦ σοφωτάτη φύσις . 
ταυτὶ πότερ’ αὐτὸς ηὗρες ἢ Κηφισοφῶν ; 
Εὐριπίδης ἐγὼ μόνος · τὰς δ’ ὀξίδας Κηφισοφῶν . 
τί δαὶ σύ ; 
τί λέγεις ; 
Αἰσχύλος τὴν πόλιν νῦν μοι φράσον πρῶτον τίσι χρῆται · πότερα τοῖς χρηστοῖς ; 
Διόνυσος πόθεν ; 
μισεῖ κάκιστα . 
Αἰσχύλος τοῖς πονηροῖς δ’ ἥδεται ; 
Διόνυσος οὐ δῆτ’ ἐκείνη γ’ , ἀλλὰ χρῆται πρὸς βίαν . 
Αἰσχύλος πῶς οὖν τις ἂν σώσειε τοιαύτην πόλιν , ᾗ μήτε χλαῖνα μήτε σισύρα συμφέρει ; 
Διόνυσος εὕρισκε νὴ Δί’ , εἴπερ ἀναδύσει πάλιν . 
Αἰσχύλος ἐκεῖ φράσαιμ’ ἄν · ἐνθαδὶ δ’ οὐ βούλομαι . 
Διόνυσος μὴ δῆτα σύ γ’ , ἀλλ’ ἐνθένδ’ ἀνίει τἀγαθά . 
Αἰσχύλος τὴν γῆν ὅταν νομίσωσι τὴν τῶν πολεμίων εἶναι σφετέραν , τὴν δὲ σφετέραν τῶν πολεμίων , πόρον δὲ τὰς ναῦς ἀπορίαν δὲ τὸν πόρον . 
Διόνυσος εὖ , πλήν γ’ ὁ δικαστὴς αὐτὰ καταπίνει μόνος . 
Πλούτων κρίνοις ἄν . 
Διόνυσος αὕτη σφῷν κρίσις γενήσεται · 
αἱρήσομαι γὰρ ὅνπερ ἡ ψυχὴ θέλει . 
Εὐριπίδης μεμνημένος νυν τῶν θεῶν οὓς ὤμοσας ἦ μὴν ἀπάξειν μ’ οἴκαδ’ , αἱροῦ τοὺς φίλους . 
Διόνυσος 
‘ἡ γλῶττ’ ὀμώμοκ’ , ’ 
Αἰσχύλον δ’ αἱρήσομαι . 
Εὐριπίδης τί δέδρακας ὦ μιαρώτατ’ ἀνθρώπων ; 
Διόνυσος ἐγώ ; 
ἔκρινα νικᾶν Αἰσχύλον . 
τιὴ γὰρ οὔ ; 
Εὐριπίδης αἴσχιστον ἔργον προσβλέπεις μ’ εἰργασμένος ; 
Διόνυσος τί δ’ αἰσχρόν , ἢν μὴ τοῖς θεωμένοις δοκῇ ; 
Εὐριπίδης ὦ σχέτλιε περιόψει με δὴ τεθνηκότα ; 
Διόνυσος τίς οἶδεν εἰ τὸ ζῆν μέν ἐστι κατθανεῖν , τὸ πνεῖν δὲ δειπνεῖν , τὸ δὲ καθεύδειν κῴδιον ; 
Πλούτων χωρεῖτε τοίνυν ὦ Διόνυσ’ εἴσω . 
Διόνυσος τί δαί ; 
Πλούτων ἵνα ξενίσω <’γὼ> 
σφὼ πρὶν ἀποπλεῖν . 
Διόνυσος εὖ λέγεις νὴ τὸν Δί’ · οὐ γὰρ ἄχθομαι τῷ πράγματι . 
Χορός μακάριός γ’ ἀνὴρ ἔχων ξύνεσιν ἠκριβωμένην . 
πάρα δὲ πολλοῖσιν μαθεῖν . 
ὅδε γὰρ εὖ φρονεῖν δοκήσας πάλιν ἄπεισιν οἴκαδ’ αὖ , ἐπ’ ἀγαθῶ μὲν τοῖς πολίταις , ἐπ’ ἀγαθῷ δὲ τοῖς ἑαυτοῦ ξυγγενέσι τε καὶ φίλοισι , διὰ τὸ συνετὸς εἶναι . 
Χορός χαρίεν οὖν μὴ Σωκράτει παρακαθήμενον λαλεῖν , ἀποβαλόντα μουσικὴν τά τε μέγιστα παραλιπόντα τῆς τραγῳδικῆς τέχνης . 
τὸ δ’ ἐπὶ σεμνοῖσιν λόγοισι καὶ σκαριφησμοῖσι λήρων διατριβὴν ἀργὸν ποιεῖσθαι , παραφρονοῦντος ἀνδρός . 
Πλούτων ἄγε δὴ χαίρων Αἰσχύλε χώρει , καὶ σῷζε πόλιν τὴν ἡμετέραν γνώμαις ἀγαθαῖς καὶ παίδευσον τοὺς ἀνοήτους · πολλοὶ δ’ εἰσίν · 
καὶ δὸς τουτὶ Κλεοφῶντι φέρων καὶ τουτὶ τοῖσι πορισταῖς 
Μύρμηκί θ’ ὁμοῦ καὶ Νικομάχῳ , τόδε δ’ Ἀρχενόμῳ · 
καὶ φράζ’ αὐτοῖς ταχέως ἥκειν ὡς ἐμὲ δευρὶ καὶ μὴ μέλλειν · 
κἂν μὴ ταχέως ἥκωσιν , ἐγὼ νὴ τὸν Ἀπόλλω στίξας αὐτοὺς καὶ συμποδίσας μετ’ Ἀδειμάντου τοῦ Λευκολόφου κατὰ γῆς ταχέως ἀποπέμψω . 
Αἰσχύλος ταῦτα ποιήσω · σὺ δὲ τὸν θᾶκον τὸν ἐμὸν παράδος Σοφοκλεῖ τηρεῖν καὶ διασῴζειν , ἢν ἄρ’ ἐγώ ποτε δεῦρ’ ἀφίκωμαι . 
τοῦτον γὰρ ἐγὼ σοφίᾳ κρίνω δεύτερον εἶναι . 
μέμνησο δ’ ὅπως ὁ πανοῦργος ἀνὴρ καὶ ψευδολόγος καὶ βωμολόχος μηδέποτ’ ἐς τὸν θᾶκον τὸν ἐμὸν μηδ’ ἄκων ἐγκαθεδεῖται . 
Πλούτων φαίνετε τοίνυν ὑμεῖς τούτῳ λαμπάδας ἱεράς , χἄμα προπέμπετε τοῖσιν τούτου τοῦτον μέλεσιν καὶ μολπαῖσιν κελαδοῦντες . 
Χορός πρῶτα μὲν εὐοδίαν ἀγαθὴν ἀπιόντι ποιητῇ ἐς φάος ὀρνυμένῳ δότε δαίμονες οἱ κατὰ γαίας , τῇ δὲ πόλει μεγάλων ἀγαθῶν ἀγαθὰς ἐπινοίας . 
πάγχυ γὰρ ἐκ μεγάλων ἀχέων παυσαίμεθ’ ἂν οὕτως ἀργαλέων τ’ ἐν ὅπλοις ξυνόδων . 
Κλεοφῶν δὲ μαχέσθω κἄλλος ὁ βουλόμενος τούτων πατρίοις ἐν ἀρούραις .
