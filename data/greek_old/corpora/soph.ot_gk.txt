Οἰδίπους ὦ τέκνα , Κάδμου τοῦ πάλαι νέα τροφή , τίνας ποθ’ ἕδρας τάσδε μοι θοάζετε ἱκτηρίοις κλάδοισιν ἐξεστεμμένοι ; 
πόλις δ’ ὁμοῦ μὲν θυμιαμάτων γέμει , ὁμοῦ δὲ παιάνων τε καὶ στεναγμάτων · 
ἁγὼ δικαιῶν μὴ παρ’ ἀγγέλων , τέκνα , ἄλλων ἀκούειν αὐτὸς ὧδ’ ἐλήλυθα , ὁ πᾶσι κλεινὸς Οἰδίπους καλούμενος . 
ἀλλ’ ὦ γεραιέ , φράζ’ , ἐπεὶ πρέπων ἔφυς πρὸ τῶνδε φωνεῖν , τίνι τρόπῳ καθέστατε , δείσαντες ἢ στέρξαντες ; 
ὡς θέλοντος ἂν ἐμοῦ προσαρκεῖν πᾶν · δυσάλγητος γὰρ ἂν εἴην τοιάνδε μὴ οὐ κατοικτίρων ἕδραν . 
Ἱερεύς ἀλλ’ ὦ κρατύνων Οἰδίπους χώρας ἐμῆς , ὁρᾷς μὲν ἡμᾶς ἡλίκοι προσήμεθα βωμοῖσι τοῖς σοῖς · οἱ μὲν οὐδέπω μακρὰν πτέσθαι σθένοντες , οἱ δὲ σὺν γήρᾳ βαρεῖς , ἱερῆς , ἐγὼ μὲν Ζηνός , οἵδε τ’ ᾐθέων λεκτοί · τὸ δ’ ἄλλο φῦλον ἐξεστεμμένον ἀγοραῖσι θακεῖ πρός τε Παλλάδος διπλοῖς ναοῖς , ἐπ’ Ἰσμηνοῦ τε μαντείᾳ σποδῷ . 
πόλις γάρ , ὥσπερ καὐτὸς εἰσορᾷς , ἄγαν ἤδη σαλεύει κἀνακουφίσαι κάρα βυθῶν ἔτ’ οὐχ οἵα τε φοινίου σάλου , φθίνουσα μὲν κάλυξιν ἐγκάρποις χθονός , φθίνουσα δ’ ἀγέλαις βουνόμοις τόκοισί τε ἀγόνοις γυναικῶν · ἐν δ’ ὁ πυρφόρος θεὸς σκήψας ἐλαύνει , λοιμὸς ἔχθιστος , πόλιν , ὑφ’ οὗ κενοῦται δῶμα Καδμεῖον , μέλας δ’ 
Ἅιδης στεναγμοῖς καὶ γόοις πλουτίζεται . 
θεοῖσι μέν νυν οὐκ ἰσούμενόν σ’ ἐγὼ οὐδ’ οἵδε παῖδες ἑζόμεσθ’ ἐφέστιοι , ἀνδρῶν δὲ πρῶτον ἔν τε συμφοραῖς βίου κρίνοντες ἔν τε δαιμόνων συναλλαγαῖς · 
ὅς γ’ ἐξέλυσας ἄστυ Καδμεῖον μολὼν σκληρᾶς ἀοιδοῦ δασμὸν ὃν παρείχομεν , καὶ ταῦθ’ ὑφ’ ἡμῶν οὐδὲν ἐξειδὼς πλέον οὐδ’ ἐκδιδαχθείς , ἀλλὰ προσθήκῃ θεοῦ λέγει νομίζει θ’ ἡμὶν ὀρθῶσαι βίον · 
νῦν τ’ , ὦ κράτιστον πᾶσιν Οἰδίπου κάρα , ἱκετεύομέν σε πάντες οἵδε πρόστροποι ἀλκήν τιν’ εὑρεῖν ἡμίν , εἴτε του θεῶν φήμην ἀκούσας εἴτ’ ἀπ’ ἀνδρὸς οἶσθά του · 
ὡς τοῖσιν ἐμπείροισι καὶ τὰς ξυμφορὰς ζώσας ὁρῶ μάλιστα τῶν βουλευμάτων . 
ἴθ’ , ὦ βροτῶν ἄριστ’ , ἀνόρθωσον πόλιν , ἴθ’ , εὐλαβήθηθ’ · ὡς σὲ νῦν μὲν ἥδε γῆ σωτῆρα κλῄζει τῆς πάρος προθυμίας · 
ἀρχῆς δὲ τῆς σῆς μηδαμῶς μεμνώμεθα στάντες τ’ ἐς ὀρθὸν καὶ πεσόντες ὕστερον . 
ἀλλ’ ἀσφαλείᾳ τήνδ’ ἀνόρθωσον πόλιν · 
ὄρνιθι γὰρ καὶ τὴν τότ’ αἰσίῳ τύχην παρέσχες ἡμῖν , καὶ τανῦν ἴσος γενοῦ . 
ὡς εἴπερ ἄρξεις τῆσδε γῆς , ὥσπερ κρατεῖς , ξὺν ἀνδράσιν κάλλιον ἢ κενῆς κρατεῖν · 
ὡς οὐδέν ἐστιν οὔτε πύργος οὔτε ναῦς ἔρημος ἀνδρῶν μὴ ξυνοικούντων ἔσω . 
Οἰδίπους ὦ παῖδες οἰκτροί , γνωτὰ κοὐκ ἄγνωτά μοι προσήλθεθ’ ἱμείροντες · εὖ γὰρ οἶδ’ ὅτι νοσεῖτε πάντες , καὶ νοσοῦντες , ὡς ἐγὼ οὐκ ἔστιν ὑμῶν ὅστις ἐξ ἴσου νοσεῖ . 
τὸ μὲν γὰρ ὑμῶν ἄλγος εἰς ἕν’ ἔρχεται μόνον καθ’ αὑτὸν κοὐδέν’ ἄλλον , ἡ δ’ ἐμὴ ψυχὴ πόλιν τε κἀμὲ καὶ σ’ ὁμοῦ στένει . 
ὥστ’ οὐχ ὕπνῳ γ’ εὕδοντά μ’ ἐξεγείρετε , ἀλλ’ ἴστε πολλὰ μέν με δακρύσαντα δή , πολλὰς δ’ ὁδοὺς ἐλθόντα φροντίδος πλάνοις · 
ἣν δ’ εὖ σκοπῶν ηὕρισκον ἴασιν μόνην , ταύτην ἔπραξα · παῖδα γὰρ Μενοικέως 
Κρέοντ’ , ἐμαυτοῦ γαμβρόν , ἐς τὰ Πυθικὰ ἔπεμψα Φοίβου δώμαθ’ , ὡς πύθοιθ’ ὅ τι δρῶν ἢ τί φωνῶν τήνδε ῥυσαίμην πόλιν . 
καί μ’ ἦμαρ ἤδη ξυμμετρούμενον χρόνῳ λυπεῖ τί πράσσει · τοῦ γὰρ εἰκότος πέρα ἄπεστι πλείω τοῦ καθήκοντος χρόνου . 
ὅταν δ’ ἵκηται , τηνικαῦτ’ ἐγὼ κακὸς μὴ δρῶν ἂν εἴην πάνθ’ ὅσ’ ἂν δηλοῖ θεός . 
Ἱερεύς ἀλλ’ εἰς καλὸν σύ τ’ εἶπας οἵδε τ’ ἀρτίως 
Κρέοντα προσστείχοντα σημαίνουσί μοι . 
Οἰδίπους ὦναξ Ἄπολλον , εἰ γὰρ ἐν τύχῃ γέ τῳ σωτῆρι βαίη λαμπρὸς ὥσπερ ὄμματι 
Ἱερεύς ἀλλ’ εἰκάσαι μέν , ἡδύς · οὐ γὰρ ἂν κάρα πολυστεφὴς ὧδ’ εἷρπε παγκάρπου δάφνης . 
Οἰδίπους τάχ’ εἰσόμεσθα · ξύμμετρος γὰρ ὡς κλύειν . 
ἄναξ , ἐμὸν κήδευμα , παῖ Μενοικέως , τίν’ ἡμὶν ἥκεις τοῦ θεοῦ φήμην φέρων ; 
Κρέων ἐσθλήν · λέγω γὰρ καὶ τὰ δύσφορ’ , εἰ τύχοι κατ’ ὀρθὸν ἐξελθόντα , πάντ’ ἂν εὐτυχεῖν . 
Οἰδίπους ἔστιν δὲ ποῖον τοὔπος ; 
οὔτε γὰρ θρασὺς οὔτ’ οὖν προδείσας εἰμὶ τῷ γε νῦν λόγῳ . 
Κρέων εἰ τῶνδε χρῄζεις πλησιαζόντων κλύειν , ἕτοιμος εἰπεῖν , εἴτε καὶ στείχειν ἔσω . 
Οἰδίπους ἐς πάντας αὔδα · τῶνδε γὰρ πλέον φέρω τὸ πένθος ἢ καὶ τῆς ἐμῆς ψυχῆς πέρι . 
Κρέων λέγοιμ’ ἂν οἷ’ ἤκουσα τοῦ θεοῦ πάρα . 
ἄνωγεν ἡμᾶς Φοῖβος ἐμφανῶς ἄναξ μίασμα χώρας , ὡς τεθραμμένον χθονὶ ἐν τῇδ’ , ἐλαύνειν μηδ’ ἀνήκεστον τρέφειν . 
Οἰδίπους ποίῳ καθαρμῷ ; 
τίς ὁ τρόπος τῆς ξυμφορᾶς ; 
Κρέων ἀνδρηλατοῦντας ἢ φόνῳ φόνον πάλιν λύοντας , ὡς τόδ’ αἷμα χειμάζον πόλιν . 
Οἰδίπους ποίου γὰρ ἀνδρὸς τήνδε μηνύει τύχην ; 
Κρέων ἦν ἡμίν , ὦναξ , Λάϊός ποθ’ ἡγεμὼν γῆς τῆσδε , πρὶν σὲ τήνδ’ ἀπευθύνειν πόλιν . 
Οἰδίπους ἔξοιδ’ ἀκούων · οὐ γὰρ εἰσεῖδόν γέ πω . 
Κρέων τούτου θανόντος νῦν ἐπιστέλλει σαφῶς τοὺς αὐτοέντας χειρὶ τιμωρεῖν τινας . 
Οἰδίπους οἳ δ’ εἰσὶ ποῦ γῆς ; 
ποῦ τόδ’ εὑρεθήσεται ἴχνος παλαιᾶς δυστέκμαρτον αἰτίας ; 
Κρέων ἐν τῇδ’ ἔφασκε γῇ · τὸ δὲ ζητούμενον ἁλωτόν , ἐκφεύγειν δὲ τἀμελούμενον . 
Οἰδίπους πότερα δ’ ἐν οἴκοις ἢ ’ν ἀγροῖς ὁ Λάϊος ἢ γῆς ἐπ’ ἄλλης τῷδε συμπίπτει φόνῳ ; 
Κρέων θεωρός , ὡς ἔφασκεν , ἐκδημῶν , πάλιν πρὸς οἶκον οὐκέθ’ ἵκεθ’ , ὡς ἀπεστάλη . 
Οἰδίπους οὐδ’ ἄγγελός τις οὐδὲ συμπράκτωρ ὁδοῦ κατεῖδ’ , ὅτου τις ἐκμαθὼν ἐχρήσατ’ ἄν ; 
Κρέων θνῄσκουσι γάρ , πλὴν εἷς τις , ὃς φόβῳ , φυγὼν ὧν εἶδε πλὴν ἓν οὐδὲν εἶχ’ εἰδὼς φράσαι . 
Οἰδίπους τὸ ποῖον ; 
ἓν γὰρ πόλλ’ ἂν ἐξεύροι μαθεῖν , ἀρχὴν βραχεῖαν εἰ λάβοιμεν ἐλπίδος . 
Κρέων λῃστὰς ἔφασκε συντυχόντας οὐ μιᾷ ῥώμῃ κτανεῖν νιν , ἀλλὰ σὺν πλήθει χερῶν . 
Οἰδίπους πῶς οὖν ὁ λῃστής , εἴ τι μὴ ξὺν ἀργύρῳ ἐπράσσετ’ ἐνθένδ’ , ἐς τόδ’ ἂν τόλμης ἔβη ; 
Κρέων δοκοῦντα ταῦτ’ ἦν · Λαΐου δ’ ὀλωλότος οὐδεὶς ἀρωγὸς ἐν κακοῖς ἐγίγνετο . 
Οἰδίπους κακὸν δὲ ποῖον ἐμποδών , τυραννίδος οὕτω πεσούσης , εἶργε τοῦτ’ ἐξειδέναι ; 
Κρέων ἡ ποικιλῳδὸς Σφὶγξ τὸ πρὸς ποσὶν σκοπεῖν μεθέντας ἡμᾶς τἀφανῆ προσήγετο . 
Οἰδίπους ἀλλ’ ἐξ ὑπαρχῆς αὖθις αὔτ’ ἐγὼ φανῶ · 
ἐπαξίως γὰρ Φοῖβος , ἀξίως δὲ σὺ πρὸ τοῦ θανόντος τήνδ’ ἔθεσθ’ ἐπιστροφήν · 
ὥστ’ ἐνδίκως ὄψεσθε κἀμὲ σύμμαχον γῇ τῇδε τιμωροῦντα τῷ θεῷ θ’ ἅμα . 
ὑπὲρ γὰρ οὐχὶ τῶν ἀπωτέρω φίλων , ἀλλ’ αὐτὸς αὑτοῦ τοῦτ’ ἀποσκεδῶ μύσος . 
ὅστις γὰρ ἦν ἐκεῖνον ὁ κτανών , τάχ’ ἂν κἄμ’ ἂν τοιαύτῃ χειρὶ τιμωροῦνθ’ ἕλοι . 
κείνῳ προσαρκῶν οὖν ἐμαυτὸν ὠφελῶ . 
ἀλλ’ ὡς τάχιστα , παῖδες , ὑμεῖς μὲν βάθρων ἵστασθε , τούσδ’ ἄραντες ἱκτῆρας κλάδους , ἄλλος δὲ Κάδμου λαὸν ὧδ’ ἀθροιζέτω , ὡς πᾶν ἐμοῦ δράσοντος · ἢ γὰρ εὐτυχεῖς σὺν τῷ θεῷ φανούμεθ’ ἢ πεπτωκότες . 
Ἱερεύς ὦ παῖδες , ἱστώμεσθα · τῶνδε γὰρ χάριν καὶ δεῦρ’ ἔβημεν ὧν ὅδ’ ἐξαγγέλλεται . 
Φοῖβος δ’ ὁ πέμψας τάσδε μαντείας ἅμα σωτήρ δ’ ἵκοιτο καὶ νόσου παυστήριος . 
Χορός ὦ Διὸς ἁδυεπὲς φάτι , τίς ποτε τᾶς πολυχρύσου 
Πυθῶνος ἀγλαὰς ἔβας 
Θήβας ; 
ἐκτέταμαι φοβερὰν φρένα , δείματι πάλλων , ἰήιε Δάλιε Παιάν , ἀμφὶ σοὶ ἁζόμενος τί μοι ἢ νέον ἢ περιτελλομέναις ὥραις πάλιν ἐξανύσεις χρέος . 
εἰπέ μοι , ὦ χρυσέας τέκνον Ἐλπίδος , ἄμβροτε Φάμα . 
Χορός πρῶτα σὲ κεκλόμενος , θύγατερ Διός , ἄμβροτ’ Ἀθάνα γαιάοχόν τ’ ἀδελφεὰν 
Ἄρτεμιν , ἃ κυκλόεντ’ ἀγορᾶς θρόνον εὐκλέα θάσσει , καὶ Φοῖβον ἑκαβόλον , ἰὼ τρισσοὶ ἀλεξίμοροι προφάνητέ μοι , εἴ ποτε καὶ προτέρας ἄτας ὕπερ ὀρνυμένας πόλει ἠνύσατ’ ἐκτοπίαν φλόγα πήματος , ἔλθετε καὶ νῦν . 
Χορός ὦ πόποι , ἀνάριθμα γὰρ φέρω πήματα · νοσεῖ δέ μοι πρόπας στόλος , οὐδ’ ἔνι φροντίδος ἔγχος ᾧ τις ἀλέξεται . 
οὔτε γὰρ ἔκγονα κλυτᾶς χθονὸς αὔξεται οὔτε τόκοισιν ἰηίων καμάτων ἀνέχουσι γυναῖκες · 
ἄλλον δ’ ἂν ἄλλῳ προσίδοις ἅπερ εὔπτερον ὄρνιν κρεῖσσον ἀμαιμακέτου πυρὸς ὄρμενον ἀκτὰν πρὸς ἑσπέρου θεοῦ . 
Χορός ὧν πόλις ἀνάριθμος ὄλλυται · 
νηλέα δὲ γένεθλα πρὸς πέδῳ θαναταφόρα κεῖται ἀνοίκτως · 
ἐν δ’ ἄλοχοι πολιαί τ’ ἔπι ματέρες ἀχὰν παραβώμιον ἄλλοθεν ἄλλαν λυγρῶν πόνων ἱκετῆρες ἐπιστενάχουσιν . 
παιὰν δὲ λάμπει στονόεσσά τε γῆρυς ὅμαυλος ὧν ὕπερ , ὦ χρυσέα θύγατερ Διός , εὐῶπα πέμψον ἀλκάν . 
Χορός 
Ἄρεά τε τὸν μαλερόν , ὃς νῦν ἄχαλκος ἀσπίδων φλέγει με περιβόατον , ἀντιάζω παλίσσυτον δράμημα νωτίσαι πάτρας ἔπουρον , εἴτ’ ἐς μέγαν θάλαμον Ἀμφιτρίτας εἴτ’ ἐς τὸν ἀπόξενον ὅρμων 
Θρῄκιον κλύδωνα · 
τελεῖν γὰρ εἴ τι νὺξ ἀφῇ , τοῦτ’ ἐπ’ ἦμαρ ἔρχεται · 
τόν , ὦ τᾶν πυρφόρων ἀστραπᾶν κράτη νέμων , ὦ Ζεῦ πάτερ , ὑπὸ σῷ φθίσον κεραυνῷ , 
Χορός 
Λύκεῑ ἄναξ , τά τε σὰ χρυσοστρόφων ἀπ’ ἀγκυλᾶν βέλεα θέλοιμ’ ἂν ἀδάματ’ ἐνδατεῖσθαι ἀρωγὰ προσταχθέντα τάς τε πυρφόρους 
Ἀρτέμιδος αἴγλας , ξὺν αἷς Λύκῑ ὄρεα διᾴσσει · 
τὸν χρυσομίτραν τε κικλήσκω , τᾶσδ’ ἐπώνυμον γᾶς , οἰνῶπα Βάκχον εὔιον , 
Μαινάδων ὁμόστολον , πελασθῆναι φλέγοντ’ ἀγλαῶπι ¯ 
˘ 
¯ πεύκᾳ ’πὶ τὸν ἀπότιμον ἐν θεοῖς θεόν . 
Οἰδίπους αἰτεῖς · ἃ δ’ αἰτεῖς , τἄμ’ ἐὰν θέλῃς ἔπη κλύων δέχεσθαι τῇ νόσῳ θ’ ὑπηρετεῖν , ἀλκὴν λάβοις ἂν κἀνακούφισιν κακῶν · 
ἁγὼ ξένος μὲν τοῦ λόγου τοῦδ’ ἐξερῶ , ξένος δὲ τοῦ πραχθέντος · οὐ γὰρ ἂν μακρὰν ἴχνευον αὐτός , μὴ οὐκ ἔχων τι σύμβολον , νῦν δ’ ὕστερος γὰρ ἀστὸς εἰς ἀστοὺς τελῶ , ὑμῖν προφωνῶ πᾶσι Καδμείοις τάδε · 
ὅστις ποθ’ ὑμῶν Λάϊον τὸν Λαβδάκου κάτοιδεν ἀνδρὸς ἐκ τίνος διώλετο , τοῦτον κελεύω πάντα σημαίνειν ἐμοί · 
κεἰ μὲν φοβεῖται , τοὐπίκλημ’ ὑπεξελεῖν αὐτὸν καθ’ αὑτοῦ · πείσεται γὰρ ἄλλο μὲν ἀστεργὲς οὐδέν . 
γῆς δ’ ἄπεισιν ἀσφαλής . 
εἰ δ’ αὖ τις ἄλλον οἶδεν ἐξ ἄλλης χθονὸς τὸν αὐτόχειρα , μὴ σιωπάτω · τὸ γὰρ κέρδος τελῶ ’γὼ χἠ χάρις προσκείσεται . 
εἰ δ’ αὖ σιωπήσεσθε , καί τις ἢ φίλου δείσας ἀπώσει τοὔπος ἢ χαὐτοῦ τόδε , ἃκ τῶνδε δράσω , ταῦτα χρὴ κλύειν ἐμοῦ . 
τὸν ἄνδρ’ ἀπαυδῶ τοῦτον , ὅστις ἐστί , γῆς τῆσδ’ , ἧς ἐγὼ κράτη τε καὶ θρόνους νέμω , μήτ’ εἰσδέχεσθαι μήτε προσφωνεῖν τινα , μήτ’ ἐν θεῶν εὐχαῖσι μήτε θύμασιν κοινὸν ποεῖσθαι , μήτε χέρνιβας νέμειν · 
ὠθεῖν δ’ ἀπ’ οἴκων πάντας , ὡς μιάσματος τοῦδ’ ἡμὶν ὄντος , ὡς τὸ Πυθικὸν θεοῦ μαντεῖον ἐξέφηνεν ἀρτίως ἐμοί . 
ἐγὼ μὲν οὖν τοιόσδε τῷ τε δαίμονι τῷ τ’ ἀνδρὶ τῷ θανόντι σύμμαχος πέλω · 
κατεύχομαι δὲ τὸν δεδρακότ’ , εἴτε τις εἷς ὢν λέληθεν εἴτε πλειόνων μέτα , κακὸν κακῶς νιν ἄμορον ἐκτρῖψαι βίον · 
ἐπεύχομαι δ’ , οἴκοισιν εἰ ξυνέστιος ἐν τοῖς ἐμοῖς γένοιτ’ ἐμοῦ συνειδότος , παθεῖν ἅπερ τοῖσδ’ ἀρτίως ἠρασάμην . 
ὑμῖν δὲ ταῦτα πάντ’ ἐπισκήπτω τελεῖν , ὑπέρ τ’ ἐμαυτοῦ τοῦ θεοῦ τε τῆσδέ τε γῆς ὧδ’ ἀκάρπως κἀθέως ἐφθαρμένης . 
οὐδ’ εἰ γὰρ ἦν τὸ πρᾶγμα μὴ θεήλατον , ἀκάθαρτον ὑμᾶς εἰκὸς ἦν οὕτως ἐᾶν , ἀνδρός γ’ ἀρίστου βασιλέως τ’ ὀλωλότος , ἀλλ’ ἐξερευνᾶν · νῦν δ’ ἐπεὶ κυρῶ γ’ ἐγὼ ἔχων μὲν ἀρχὰς ἃς ἐκεῖνος εἶχε πρίν , ἔχων δὲ λέκτρα καὶ γυναῖχ’ ὁμόσπορον , κοινῶν τε παίδων κοίν’ ἄν , εἰ κείνῳ γένος μὴ ’δυστύχησεν , ἦν ἂν ἐκπεφυκότα · 
νῦν δ’ ἐς τὸ κείνου κρᾶτ’ ἐνήλαθ’ ἡ τύχη · 
ἀνθ’ ὧν ἐγὼ τάδ’ , ὡσπερεὶ τοὐμοῦ πατρός , ὑπερμαχοῦμαι κἀπὶ πᾶν ἀφίξομαι , ζητῶν τὸν αὐτόχειρα τοῦ φόνου λαβεῖν , τῷ Λαβδακείῳ παιδὶ Πολυδώρου τε καὶ τοῦ πρόσθε Κάδμου τοῦ πάλαι τ’ Ἀγήνορος . 
καὶ ταῦτα τοῖς μὴ δρῶσιν εὔχομαι θεοὺς μήτ’ ἄροτον αὐτοῖς γῆς ἀνιέναι τινὰ μήτ’ οὖν γυναικῶν παῖδας , ἀλλὰ τῷ πότμῳ τῷ νῦν φθερεῖσθαι κἄτι τοῦδ’ ἐχθίονι · 
ὑμῖν δὲ τοῖς ἄλλοισι Καδμείοις , ὅσοις τάδ’ ἔστ’ ἀρέσκονθ’ , ἥ τε σύμμαχος Δίκη χοἰ πάντες εὖ ξυνεῖεν εἰσαεὶ θεοί . 
Χορός ὥσπερ μ’ ἀραῖον ἔλαβες , ὧδ’ , ἄναξ , ἐρῶ . 
οὔτ’ ἔκτανον γὰρ οὔτε τὸν κτανόντ’ ἔχω δεῖξαι . 
τὸ δὲ ζήτημα τοῦ πέμψαντος ἦν 
Φοίβου τόδ’ εἰπεῖν , ὅστις εἴργασταί ποτε . 
Οἰδίπους δίκαῑ ἔλεξας · ἀλλ’ ἀναγκάσαι θεοὺς ἃν μὴ θέλωσιν οὐδ’ ἂν εἷς δύναιτ’ ἀνήρ . 
Χορός τὰ δεύτερ’ ἐκ τῶνδ’ ἂν λέγοιμ’ ἁμοὶ δοκεῖ . 
Οἰδίπους εἰ καὶ τρίτ’ ἐστί , μὴ παρῇς τὸ μὴ οὐ φράσαι . 
Χορός ἄνακτ’ ἄνακτι ταὔθ’ ὁρῶντ’ ἐπίσταμαι μάλιστα Φοίβῳ Τειρεσίαν , παρ’ οὗ τις ἂν σκοπῶν τάδ’ , ὦναξ , ἐκμάθοι σαφέστατα . 
Οἰδίπους ἀλλ’ οὐκ ἐν ἀργοῖς οὐδὲ τοῦτ’ ἐπραξάμην . 
ἔπεμψα γὰρ Κρέοντος εἰπόντος διπλοῦς πομπούς · πάλαι δὲ μὴ παρῶν θαυμάζεται . 
Χορός καὶ μὴν τά γ’ ἄλλα κωφὰ καὶ παλαί’ ἔπη . 
Οἰδίπους τὰ ποῖα ταῦτα ; 
πάντα γὰρ σκοπῶ λόγον . 
Χορός θανεῖν ἐλέχθη πρός τινων ὁδοιπόρων . 
Οἰδίπους ἤκουσα κἀγώ . 
τὸν δ’ ἰδόντ’ οὐδεὶς ὁρᾷ . 
Χορός ἀλλ’ εἴ τι μὲν δὴ δείματός γ’ ἔχει μέρος , τὰς σὰς ἀκούων οὐ μενεῖ τοιάσδ’ ἀράς , 
Οἰδίπους ᾧ μή ’στι δρῶντι τάρβος , οὐδ’ ἔπος φοβεῖ . 
Χορός ἀλλ’ οὑξελέγξων αὐτὸν ἔστιν · οἵδε γὰρ τὸν θεῖον ἤδη μάντιν ὧδ’ ἄγουσιν , ᾧ τἀληθὲς ἐμπέφυκεν ἀνθρώπων μόνῳ . 
Οἰδίπους ὦ πάντα νωμῶν Τειρεσία , διδακτά τε ἄρρητά τ’ , οὐράνιά τε καὶ χθονοστιβῆ , πόλιν μέν , εἰ καὶ μὴ βλέπεις , φρονεῖς δ’ ὅμως οἵᾳ νόσῳ σύνεστιν · ἧς σὲ προστάτην σωτῆρά τ’ , ὦναξ , μοῦνον ἐξευρίσκομεν . 
Φοῖβος γάρ , εἴ τι μὴ κλύεις τῶν ἀγγέλων , πέμψασιν ἡμῖν ἀντέπεμψεν , ἔκλυσιν μόνην ἂν ἐλθεῖν τοῦδε τοῦ νοσήματος , εἰ τοὺς κτανόντας Λάϊον μαθόντες εὖ κτείναιμεν ἢ γῆς φυγάδας ἐκπεμψαίμεθα . 
σύ νυν φθονήσας μήτ’ ἀπ’ οἰωνῶν φάτιν μήτ’ εἴ τιν’ ἄλλην μαντικῆς ἔχεις ὁδόν , ῥῦσαι σεαυτὸν καὶ πόλιν , ῥῦσαι δ’ ἐμέ , ῥῦσαι δὲ πᾶν μίασμα τοῦ τεθνηκότος . 
ἐν σοὶ γὰρ ἐσμέν · ἄνδρα δ’ ὠφελεῖν ἀφ’ ὧν ἔχοι τε καὶ δύναιτο , κάλλιστος πόνων . 
Τειρεσίας φεῦ φεῦ , φρονεῖν ὡς δεινὸν ἔνθα μὴ τέλη λύῃ φρονοῦντι · ταῦτα γὰρ καλῶς ἐγὼ εἰδὼς διώλεσ’ · οὐ γὰρ ἂν δεῦρ’ ἱκόμην . 
Οἰδίπους τί δ’ ἔστιν ; 
ὡς ἄθυμος εἰσελήλυθας . 
Τειρεσίας ἄφες μ’ ἐς οἴκους · ῥᾷστα γὰρ τὸ σόν τε σὺ κἀγὼ διοίσω τοὐμόν , ἢν ἐμοὶ πίθῃ . 
Οἰδίπους οὔτ’ ἔννομ’ εἶπας οὔτε προσφιλῆ πόλει τῇδ’ , ἥ σ’ ἔθρεψε , τήνδ’ ἀποστερῶν φάτιν . 
Τειρεσίας ὁρῶ γὰρ οὐδὲ σοὶ τὸ σὸν φώνημ’ ἰὸν πρὸς καιρόν · ὡς οὖν μηδ’ ἐγὼ ταὐτὸν πάθω— 
Οἰδίπους μὴ πρὸς θεῶν φρονῶν γ’ ἀποστραφῇς , ἐπεὶ πάντες σε προσκυνοῦμεν οἵδ’ ἱκτήριοι . 
Τειρεσίας πάντες γὰρ οὐ φρονεῖτ’ · ἐγὼ δ’ οὐ μή ποτε τἄμ’ , ὡς ἂν εἴπω μὴ τὰ σ’ , ἐκφήνω κακά . 
Οἰδίπους τί φής ; 
ξυνειδὼς οὐ φράσεις , ἀλλ’ ἐννοεῖς ἡμᾶς προδοῦναι καὶ καταφθεῖραι πόλιν ; 
Τειρεσίας ἐγὼ οὔτ’ ἐμαυτὸν οὔτε σ’ ἀλγυνῶ . 
τί ταῦτ’ ἄλλως ἐλέγχεις ; 
οὐ γὰρ ἂν πύθοιό μου . 
Οἰδίπους οὐκ , ὦ κακῶν κάκιστε , καὶ γὰρ ἂν πέτρου φύσιν σύ γ’ ὀργάνειας , ἐξερεῖς ποτε , ἀλλ’ ὧδ’ ἄτεγκτος κἀτελεύτητος φανεῖ ; 
Τειρεσίας ὀργὴν ἐμέμψω τὴν ἐμήν , τὴν σὴν δ’ ὁμοῦ ναίουσαν οὐ κατεῖδες , ἀλλ’ ἐμὲ ψέγεις . 
Οἰδίπους τίς γὰρ τοιαῦτ’ ἂν οὐκ ἂν ὀργίζοιτ’ ἔπη κλύων , ἃ νῦν σὺ τήνδ’ ἀτιμάζεις πόλιν ; 
Τειρεσίας ἥξει γὰρ αὐτά , κἂν ἐγὼ σιγῇ στέγω . 
Οἰδίπους οὐκοῦν ἅ γ’ ἥξει καὶ σὲ χρὴ λέγειν ἐμοί . 
Τειρεσίας οὐκ ἂν πέρα φράσαιμι . 
πρὸς τάδ’ , εἰ θέλεις , θυμοῦ δῑ ὀργῆς ἥτις ἀγριωτάτη . 
Οἰδίπους καὶ μὴν παρήσω γ’ οὐδέν , ὡς ὀργῆς ἔχω , ἅπερ ξυνίημ’ · ἴσθι γὰρ δοκῶν ἐμοὶ καὶ ξυμφυτεῦσαι τοὔργον εἰργάσθαι θ’ , ὅσον μὴ χερσὶ καίνων · εἰ δ’ ἐτύγχανες βλέπων , καὶ τοὔργον ἂν σοῦ τοῦτ’ , ἔφην εἶναι μόνου . 
Τειρεσίας ἄληθες ; 
ἐννέπω σὲ τῷ κηρύγματι ᾧπερ προεῖπας ἐμμένειν , κἀφ’ ἡμέρας τῆς νῦν προσαυδᾶν μήτε τούσδε μήτ’ ἐμέ , ὡς ὄντι γῆς τῆσδ’ ἀνοσίῳ μιάστορι . 
Οἰδίπους οὕτως ἀναιδῶς ἐξεκίνησας τόδε τὸ ῥῆμα ; 
καὶ ποῦ τοῦτο φεύξεσθαι δοκεῖς ; 
Τειρεσίας πέφευγα · τἀληθὲς γὰρ ἰσχῦον τρέφω . 
Οἰδίπους πρὸς τοῦ διδαχθείς ; 
οὐ γὰρ ἔκ γε τῆς τέχνης . 
Τειρεσίας πρὸς σοῦ · σὺ γάρ μ’ ἄκοντα προυτρέψω λέγειν . 
Οἰδίπους ποῖον λόγον ; 
λέγ’ αὖθις , ὡς μᾶλλον μάθω . 
Τειρεσίας οὐχὶ ξυνῆκας πρόσθεν ; 
ἢ ’κπειρᾷ λέγων ; 
Οἰδίπους οὐχ ὥστε γ’ εἰπεῖν γνωστόν · ἀλλ’ αὖθις φράσον . 
Τειρεσίας φονέα σε φημὶ τἀνδρὸς οὗ ζητεῖς κυρεῖν . 
Οἰδίπους ἀλλ’ οὔ τι χαίρων δίς γε πημονὰς ἐρεῖς . 
Τειρεσίας εἴπω τι δῆτα κἄλλ’ , ἵν’ ὀργίζῃ πλέον ; 
Οἰδίπους ὅσον γε χρῄζεις · ὡς μάτην εἰρήσεται . 
Τειρεσίας λεληθέναι σε φημὶ σὺν τοῖς φιλτάτοις αἴσχισθ’ ὁμιλοῦντ’ , οὐδ’ ὁρᾶν ἵν’ εἶ κακοῦ . 
Οἰδίπους ἦ καὶ γεγηθὼς ταῦτ’ ἀεὶ λέξειν δοκεῖς ; 
Τειρεσίας εἴπερ τί γ’ ἐστὶ τῆς ἀληθείας σθένος . 
Οἰδίπους ἀλλ’ ἔστι , πλὴν σοί · σοὶ δὲ τοῦτ’ οὐκ ἔστ’ ἐπεὶ τυφλὸς τά τ’ ὦτα τόν τε νοῦν τά τ’ ὄμματ’ εἶ . 
Τειρεσίας σὺ δ’ ἄθλιός γε ταῦτ’ ὀνειδίζων , ἃ σοὶ οὐδεὶς ὃς οὐχὶ τῶνδ’ ὀνειδιεῖ τάχα . 
Οἰδίπους μιᾶς τρέφει πρὸς νυκτός , ὥστε μήτ’ ἐμὲ μήτ’ ἄλλον , ὅστις φῶς ὁρᾷ , βλάψαι ποτ’ ἄν . 
Τειρεσίας οὐ γάρ σε μοῖρα πρός γ’ ἐμοῦ πεσεῖν , ἐπεὶ ἱκανὸς Ἀπόλλων , ᾧ τάδ’ ἐκπρᾶξαι μέλει . 
Οἰδίπους 
Κρέοντος ἢ σοῦ ταῦτα τἀξευρήματα ; 
Τειρεσίας 
Κρέων δέ σοι πῆμ’ οὐδέν , ἀλλ’ αὐτὸς σὺ σοί . 
Οἰδίπους ὦ πλοῦτε καὶ τυραννὶ καὶ τέχνη τέχνης ὑπερφέρουσα τῷ πολυζήλῳ βίῳ , ὅσος παρ’ ὑμῖν ὁ φθόνος φυλάσσεται , εἰ τῆσδέ γ’ ἀρχῆς οὕνεχ’ , ἣν ἐμοὶ πόλις δωρητόν , οὐκ αἰτητόν , εἰσεχείρισεν , ταύτης Κρέων ὁ πιστός , οὑξ ἀρχῆς φίλος , λάθρᾳ μ’ ὑπελθὼν ἐκβαλεῖν ἱμείρεται , ὑφεὶς μάγον τοιόνδε μηχανορράφον , δόλιον ἀγύρτην , ὅστις ἐν τοῖς κέρδεσιν μόνον δέδορκε , τὴν τέχνην δ’ ἔφυ τυφλός . 
ἐπεί , φέρ’ εἰπέ , ποῦ σὺ μάντις εἶ σαφής ; 
πῶς οὐκ , ὅθ’ ἡ ῥαψῳδὸς ἐνθάδ’ ἦν κύων , ηὔδας τι τοῖσδ’ ἀστοῖσιν ἐκλυτήριον ; 
καίτοι τό γ’ αἴνιγμ’ οὐχὶ τοὐπιόντος ἦν ἀνδρὸς διειπεῖν , ἀλλὰ μαντείας ἔδει · 
ἣν οὔτ’ ἀπ’ οἰωνῶν σὺ προυφάνης ἔχων οὔτ’ ἐκ θεῶν του γνωτόν · ἀλλ’ ἐγὼ μολών , ὁ μηδὲν εἰδὼς Οἰδίπους , ἔπαυσά νιν , γνώμῃ κυρήσας οὐδ’ ἀπ’ , οἰωνῶν μαθών · 
ὃν δὴ σὺ πειρᾷς ἐκβαλεῖν , δοκῶν θρόνοις παραστατήσειν τοῖς Κρεοντείοις πέλας . 
κλαίων δοκεῖς μοι καὶ σὺ χὠ συνθεὶς τάδε ἀγηλατήσειν · εἰ δὲ μὴ ’δόκεις γέρων εἶναι , παθὼν ἔγνως ἂν οἷά περ φρονεῖς . 
Χορός ἡμῖν μὲν εἰκάζουσι καὶ τὰ τοῦδ’ ἔπη ὀργῇ λελέχθαι καὶ τά σ’ , Οἰδίπους , δοκεῖ , δεῖ δ’ οὐ τοιούτων , ἀλλ’ ὅπως τὰ τοῦ θεοῦ μαντεῖ’ ἄριστα λύσομεν , τόδε σκοπεῖν . 
Τειρεσίας εἰ καὶ τυραννεῖς , ἐξισωτέον τὸ γοῦν ἴσ’ ἀντιλέξαι · τοῦδε γὰρ κἀγὼ κρατῶ . 
οὐ γάρ τι σοὶ ζῶ δοῦλος , ἀλλὰ Λοξίᾳ · 
ὥστ’ οὐ Κρέοντος προστάτου γεγράψομαι . 
λέγω δ’ , ἐπειδὴ καὶ τυφλόν μ’ ὠνείδισας · 
σὺ καὶ δέδορκας κοὐ βλέπεις ἵν’ εἶ κακοῦ , οὐδ’ ἔνθα ναίεις , οὐδ’ ὅτων οἰκεῖς μέτα . 
ἆρ’ οἶσθ’ ἀφ’ ὧν εἶ ; 
καὶ λέληθας ἐχθρὸς ὢν τοῖς σοῖσιν αὐτοῦ νέρθε κἀπὶ γῆς ἄνω , καί σ’ ἀμφιπλὴξ μητρός τε καὶ τοῦ σοῦ πατρὸς ἐλᾷ ποτ’ ἐκ γῆς τῆσδε δεινόπους ἀρά , βλέποντα νῦν μὲν ὄρθ’ , ἔπειτα δὲ σκότον . 
βοῆς δὲ τῆς σῆς ποῖος οὐκ ἔσται λιμήν , ποῖος Κιθαιρὼν οὐχὶ σύμφωνος τάχα , ὅταν καταίσθῃ τὸν ὑμέναιον , ὃν δόμοις ἄνορμον εἰσέπλευσας , εὐπλοίας τυχών ; 
ἄλλων δὲ πλῆθος οὐκ ἐπαισθάνει κακῶν , ἅ σ’ ἐξισώσει σοί τε καὶ τοῖς σοῖς τέκνοις . 
πρὸς ταῦτα καὶ Κρέοντα καὶ τοὐμὸν στόμα προπηλάκιζε · σοῦ γὰρ οὐκ ἔστιν βροτῶν κάκιον ὅστις ἐκτριβήσεταί ποτε . 
Οἰδίπους ἦ ταῦτα δῆτ’ ἀνεκτὰ πρὸς τούτου κλύειν ; 
οὐκ εἰς ὄλεθρον ; 
οὐχὶ θᾶσσον ; 
οὐ πάλιν ἄψορρος οἴκων τῶνδ’ ἀποστραφεὶς ἄπει ; 
Τειρεσίας οὐδ’ ἱκόμην ἔγωγ’ ἄν , εἰ σὺ μὴ ’κάλεις . 
Οἰδίπους οὐ γάρ τί σ’ ᾔδη μῶρα φωνήσοντ’ , ἐπεὶ σχολῇ σ’ ἂν οἴκους τοὺς ἐμοὺς ἐστειλάμην . 
Τειρεσίας ἡμεῖς τοιοίδ’ ἔφυμεν , ὡς μὲν σοὶ δοκεῖ , μῶροι , γονεῦσι δ’ , οἵ σ’ ἔφυσαν , ἔμφρονες . 
Οἰδίπους ποίοισι ; 
μεῖνον , τίς δέ μ’ ἐκφύει βροτῶν ; 
Τειρεσίας ἥδ’ ἡμέρα φύσει σε καὶ διαφθερεῖ . 
Οἰδίπους ὡς πάντ’ ἄγαν αἰνικτὰ κἀσαφῆ λέγεις . 
Τειρεσίας οὔκουν σὺ ταῦτ’ ἄριστος εὑρίσκειν ἔφυς ; 
Οἰδίπους τοιαῦτ’ ὀνείδιζ’ , οἷς ἔμ’ εὑρήσεις μέγαν . 
Τειρεσίας αὕτη γε μέντοι σ’ ἡ τύχη διώλεσεν . 
Οἰδίπους ἀλλ’ εἰ πόλιν τήνδ’ ἐξέσωσ’ , οὔ μοι μέλει . 
Τειρεσίας ἄπειμι τοίνυν · καὶ σύ , παῖ , κόμιζέ με . 
Οἰδίπους κομιζέτω δῆθ’ · ὡς παρὼν σύ γ’ ἐμποδὼν ὀχλεῖς , συθείς τ’ ἂν οὐκ ἂν ἀλγύνοις πλέον . 
Τειρεσίας εἰπὼν ἄπειμ’ ὧν οὕνεκ’ , ἦλθον , οὐ τὸ σὸν δείσας πρόσωπον · οὐ γὰρ ἔσθ’ ὅπου μ’ ὀλεῖς . 
λέγω δέ σοι · τὸν ἄνδρα τοῦτον , ὃν πάλαι ζητεῖς ἀπειλῶν κἀνακηρύσσων φόνον τὸν Λαΐειον , οὗτός ἐστιν ἐνθάδε , ξένος λόγῳ μέτοικος , εἶτα δ’ ἐγγενὴς φανήσεται Θηβαῖος , οὐδ’ ἡσθήσεται τῇ ξυμφορᾷ · τυφλὸς γὰρ ἐκ δεδορκότος καὶ πτωχὸς ἀντὶ πλουσίου ξένην ἔπι σκήπτρῳ προδεικνὺς γαῖαν ἐμπορεύσεται . 
φανήσεται δὲ παισὶ τοῖς αὑτοῦ ξυνὼν ἀδελφὸς αὑτὸς καὶ πατήρ , κἀξ ἧς ἔφυ γυναικὸς υἱὸς καὶ πόσις , καὶ τοῦ πατρὸς ὁμόσπορός τε καὶ φονεύς . 
καὶ ταῦτ’ ἰὼν εἴσω λογίζου · κἂν λάβῃς ἐψευσμένον , φάσκειν ἔμ’ ἤδη μαντικῇ μηδὲν φρονεῖν . 
Χορός τίς ὅντιν’ ἁ θεσπιέπεια Δελφὶς εἶπε πέτρα ἄρρητ’ ἀρρήτων τελέσαντα φοινίαισι χερσίν ; 
ὥρα νιν ἀελλάδων ἵππων σθεναρώτερον φυγᾷ πόδα νωμᾶν . 
ἔνοπλος γὰρ ἐπ’ αὐτὸν ἐπενθρῴσκει πυρὶ καὶ στεροπαῖς ὁ Διὸς γενέτας , δειναὶ δ’ ἅμ’ ἕπονται κῆρες ἀναπλάκητοι 
Χορός ἔλαμψε γὰρ τοῦ νιφόεντος ἀρτίως φανεῖσα φάμα Παρνασοῦ τὸν ἄδηλον ἄνδρα πάντ’ ἰχνεύειν . 
φοιτᾷ γὰρ ὑπ’ ἀγρίαν ὕλαν ἀνά τ’ ἄντρα καὶ πέτρας ἰσόταυρος μέλεος μελέῳ ποδὶ χηρεύων , τὰ μεσόμφαλα γᾶς ἀπονοσφίζων μαντεῖα · τὰ δ’ ἀεὶ ζῶντα περιποτᾶται . 
Χορός δεινὰ μὲν οὖν , δεινὰ ταράσσει σοφὸς οἰωνοθέτας οὔτε δοκοῦντ’ οὔτ’ ἀποφάσκονθ’ · ὅ τι λέξω δ’ ἀπορῶ . 
πέτομαι δ’ ἐλπίσιν οὔτ’ , ἐνθάδ’ ὁρῶν οὔτ’ ὀπίσω . 
τί γὰρ ἢ Λαβδακίδαις ἢ τῷ Πολύβου νεῖκος ἔκειτ’ , οὔτε πάροιθέν ποτ’ ἔγωγ’ ἔμαθον , πρὸς ὅτου δὴ βασανίζων βασάνῳ ἐπὶ τὰν ἐπίδαμον φάτιν εἶμ’ Οἰδιπόδα Λαβδακίδαις ἐπίκουρος ἀδήλων θανάτων . 
Χορός ἀλλ’ ὁ μὲν οὖν Ζεὺς ὅ τ’ Ἀπόλλων ξυνετοὶ καὶ τὰ βροτῶν εἰδότες · ἀνδρῶν δ’ ὅτι μάντις πλέον ἢ ’γὼ φέρεται , κρίσις οὔκ ἔστιν ἀλαθής · σοφίᾳ δ’ ἂν σοφίαν παραμείψειεν ἀνήρ . 
ἀλλ’ οὔποτ’ ἔγωγ’ ἄν , πρὶν ἴδοιμ’ ὀρθὸν ἔπος , μεμφομένων ἂν καταφαίην . 
φανερὰ γὰρ ἐπ’ αὐτῷ , πτερόεσσ’ ἦλθε κόρα ποτέ , καὶ σοφὸς ὤφθη βασάνῳ θ’ ἁδύπολις τῷ ἀπ’ ἐμᾶς φρενὸς οὔποτ’ ὀφλήσει κακίαν . 
Κρέων ἄνδρες πολῖται , δείν’ ἔπη πεπυσμένος κατηγορεῖν μου τὸν τύραννον Οἰδίπουν , πάρειμ’ ἀτλητῶν . 
εἰ γὰρ ἐν ταῖς ξυμφοραῖς ταῖς νῦν νομίζει πρός γ’ ἐμοῦ πεπονθέναι λόγοισιν εἴτ’ ἔργοισιν εἰς βλάβην φέρον , οὔτοι βίου μοι τοῦ μακραίωνος πόθος , φέροντι τήνδε βάξιν . 
οὐ γὰρ εἰς ἁπλοῦν ἡ ζημία μοι τοῦ λόγου τούτου φέρει , ἀλλ’ ἐς μέγιστον , εἰ κακὸς μὲν ἐν πόλει , κακὸς δὲ πρὸς σοῦ καὶ φίλων κεκλήσομαι . 
Χορός ἀλλ’ ἦλθε μὲν δὴ τοῦτο τοὔνειδος τάχ’ ἂν ὀργῇ βιασθὲν μᾶλλον ἢ γνώμῃ φρενῶν . 
Κρέων τοὔπος δ’ ἐφάνθη , ταῖς ἐμαῖς γνώμαις ὅτι πεισθεὶς ὁ μάντις τοὺς λόγους ψευδεῖς λέγοι ; 
Χορός ηὐδᾶτο μὲν τάδ’ , οἶδα δ’ οὐ γνώμῃ τίνι . 
Κρέων ἐξ ὀμμάτων δ’ ὀρθῶν τε κἀξ ὀρθῆς φρενὸς κατηγορεῖτο τοὐπίκλημα τοῦτό μου ; 
Χορός οὐκ οἶδ’ · ἃ γὰρ δρῶσ’ , οἱ κρατοῦντες οὐχ ὁρῶ . 
αὐτὸς δ’ ὅδ’ ἤδη δωμάτων ἔξω περᾷ . 
Οἰδίπους οὗτος σύ , πῶς δεῦρ’ ἦλθες ; 
ἦ τοσόνδ’ ἔχεις τόλμης πρόσωπον ὥστε τὰς ἐμὰς στέγας ἵκου , φονεὺς ὢν τοῦδε τἀνδρὸς ἐμφανῶς λῃστής τ’ ἐναργὴς τῆς ἐμῆς τυραννίδος ; 
φέρ’ εἰπὲ πρὸς θεῶν , δειλίαν ἢ μωρίαν ἰδών τιν’ ἔν μοι ταῦτ’ ἐβουλεύσω ποεῖν ; 
ἢ τοὔργον ὡς οὐ γνωριοῖμί σου τόδε δόλῳ προσέρπον ἢ οὐκ ἀλεξοίμην μαθών ; 
ἆρ’ οὐχὶ μῶρόν ἐστι τοὐγχείρημά σου , ἄνευ τε πλήθους καὶ φίλων τυραννίδα θηρᾶν , ὃ πλήθει χρήμασίν θ’ ἁλίσκεται ; 
Κρέων οἶσθ’ ὡς πόησον ; 
ἀντὶ τῶν εἰρημένων ἴσ’ ἀντάκουσον , κᾆτα κρῖν’ αὐτὸς μαθών . 
Οἰδίπους λέγειν σὺ δεινός , μανθάνειν δ’ ἐγὼ κακὸς σοῦ · δυσμενῆ γὰρ καὶ βαρύν σ’ ηὕρηκ’ ἐμοί . 
Κρέων τοῦτ’ αὐτὸ νῦν μου πρῶτ’ ἄκουσον ὡς ἐρῶ . 
Οἰδίπους τοῦτ’ αὐτὸ μή μοι φράζ’ , ὅπως οὐκ εἶ κακός . 
Κρέων εἴ τοι νομίζεις κτῆμα τὴν αὐθαδίαν εἶναί τι τοῦ νοῦ χωρίς , οὐκ ὀρθῶς φρονεῖς . 
Οἰδίπους εἴ τοι νομίζεις ἄνδρα συγγενῆ κακῶς δρῶν οὐχ ὑφέξειν τὴν δίκην , οὐκ εὖ φρονεῖς . 
Κρέων ξύμφημί σοι ταῦτ’ ἔνδικ’ εἰρῆσθαι · τὸ δὲ πάθημ’ ὁποῖον φὴς παθεῖν , δίδασκέ με . 
Οἰδίπους ἔπειθες ἢ οὐκ ἔπειθες , ὡς χρείη μ’ ἐπὶ τὸν σεμνόμαντιν ἄνδρα πέμψασθαί τινα ; 
Κρέων καὶ νῦν ἔθ’ αὑτός εἰμι τῷ βουλεύματι . 
Οἰδίπους πόσον τιν’ ἤδη δῆθ’ ὁ Λάϊος χρόνον 
Κρέων δέδρακε ποῖον ἔργον ; 
οὐ γὰρ ἐννοῶ . 
Οἰδίπους ἄφαντος ἔρρει θανασίμῳ χειρώματι ; 
Κρέων μακροὶ παλαιοί τ’ ἂν μετρηθεῖεν χρόνοι . 
Οἰδίπους τότ’ οὖν ὁ μάντις οὗτος ἦν ἐν τῇ τέχνῃ ; 
Κρέων σοφός γ’ ὁμοίως κἀξ ἴσου τιμώμενος . 
Οἰδίπους ἐμνήσατ’ οὖν ἐμοῦ τι τῷ τότ’ ἐν χρόνῳ ; 
Κρέων οὔκουν ἐμοῦ γ’ ἑστῶτος οὐδαμοῦ πέλας . 
Οἰδίπους ἀλλ’ οὐκ ἔρευναν τοῦ κτανόντος ἔσχετε ; 
Κρέων παρέσχομεν , πῶς δ’ οὐχί ; 
κοὐκ ἠκούσαμεν . 
Οἰδίπους πῶς οὖν τόθ’ οὗτος ὁ σοφὸς οὐκ ηὔδα τάδε ; 
Κρέων οὐκ οἶδ’ · ἐφ’ οἷς γὰρ μὴ φρονῶ σιγᾶν φιλῶ . 
Οἰδίπους τοσόνδε γ’ οἶσθα καὶ λέγοις ἂν εὖ φρονῶν . 
Κρέων ποῖον τόδ’ ; 
εἰ γὰρ οἶδά γ’ , οὐκ ἀρνήσομαι . 
Οἰδίπους ὁθούνεκ’ , εἰ μὴ σοὶ ξυνῆλθε , τάσδ’ ἐμὰς οὐκ ἄν ποτ’ εἶπε Λαΐου διαφθοράς . 
Κρέων εἰ μὲν λέγει τάδ’ , αὐτὸς οἶσθ’ · ἐγὼ δὲ σοῦ μαθεῖν δικαιῶ ταὔθ’ ἅπερ κἀμοῦ σὺ νῦν . 
Οἰδίπους ἐκμάνθαν’ · οὐ γὰρ δὴ φονεὺς ἁλώσομαι . 
Κρέων τί δῆτ’ ; 
ἀδελφὴν τὴν ἐμὴν γήμας ἔχεις ; 
Οἰδίπους ἄρνησις οὐκ ἔνεστιν ὧν ἀνιστορεῖς . 
Κρέων ἄρχεις δ’ ἐκείνῃ ταὐτὰ γῆς ἴσον νέμων ; 
Οἰδίπους ἃν ᾖ θέλουσα πάντ’ ἐμοῦ κομίζεται . 
Κρέων οὔκουν ἰσοῦμαι σφῷν ἐγὼ δυοῖν τρίτος ; 
Οἰδίπους ἐνταῦθα γὰρ δὴ καὶ κακὸς φαίνει φίλος . 
Κρέων οὔκ , εἰ διδοίης γ’ ὡς ἐγὼ σαυτῷ λόγον . 
σκέψαι δὲ τοῦτο πρῶτον , εἴ τιν’ ἂν δοκεῖς ἄρχειν ἑλέσθαι ξὺν φόβοισι μᾶλλον ἢ ἄτρεστον εὕδοντ’ , εἰ τά γ’ αὔθ’ ἕξει κράτη . 
ἐγὼ μὲν οὖν οὔτ’ αὐτὸς ἱμείρων ἔφυν τύραννος εἶναι μᾶλλον ἢ τύραννα δρᾶν , οὔτ’ ἄλλος ὅστις σωφρονεῖν ἐπίσταται . 
νῦν μὲν γὰρ ἐκ σοῦ πάντ’ ἄνευ φόβου φέρω , εἰ δ’ αὐτὸς ἦρχον , πολλὰ κἂν ἄκων ἔδρων . 
πῶς δῆτ’ ἐμοὶ τυραννὶς ἡδίων ἔχειν ἀρχῆς ἀλύπου καὶ δυναστείας ἔφυ ; 
οὔπω τοσοῦτον ἠπατημένος κυρῶ ὥστ’ ἄλλα χρῄζειν ἢ τὰ σὺν κέρδει καλά . 
νῦν πᾶσι χαίρω , νῦν με πᾶς ἀσπάζεται , νῦν οἱ σέθεν χρῄζοντες ἐκκαλοῦσί με · 
τὸ γὰρ τυχεῖν αὐτοῖσι πᾶν ἐνταῦθ’ ἔνι . 
πῶς δῆτ’ ἐγὼ κεῖν’ ἂν λάβοιμ’ ἀφεὶς τάδε ; 
οὐκ ἂν γένοιτο νοῦς κακὸς καλῶς φρονῶν . 
ἀλλ’ οὔτ’ ἐραστὴς τῆσδε τῆς γνώμης ἔφυν οὔτ’ ἂν μετ’ ἄλλου δρῶντος ἂν τλαίην ποτέ . 
καὶ τῶνδ’ ἔλεγχον τοῦτο μὲν Πυθώδ’ ἰὼν πεύθου τὰ χρησθέντ’ εἰ σαφῶς ἤγγειλά σοι · 
τοῦτ’ ἄλλ’ , ἐάν με τῷ τερασκόπῳ λάβῃς κοινῇ τι βουλεύσαντα , μή μ’ ἁπλῇ κτάνῃς ψήφῳ , διπλῇ δέ , τῇ τ’ ἐμῇ καὶ σῇ , λαβών · 
γνώμῃ δ’ ἀδήλῳ μή με χωρὶς αἰτιῶ . 
οὐ γὰρ δίκαιον οὔτε τοὺς κακοὺς μάτην χρηστοὺς νομίζειν οὔτε τοὺς χρηστοὺς κακούς . 
φίλον γὰρ ἐσθλὸν ἐκβαλεῖν ἴσον λέγω καὶ τὸν παρ’ αὑτῷ βίοτον , ὃν πλεῖστον , φιλεῖ . 
ἀλλ’ ἐν χρόνῳ γνώσει τάδ’ ἀσφαλῶς , ἐπεὶ χρόνος δίκαιον ἄνδρα δείκνυσιν μόνος · 
κακὸν δὲ κἂν ἐν ἡμέρᾳ γνοίης μιᾷ . 
Χορός καλῶς ἔλεξεν εὐλαβουμένῳ πεσεῖν , ἄναξ · φρονεῖν γὰρ οἱ ταχεῖς οὐκ ἀσφαλεῖς . 
Οἰδίπους ὅταν ταχύς τις οὑπιβουλεύων λάθρᾳ χωρῇ , ταχὺν δεῖ κἀμὲ βουλεύειν πάλιν · 
εἰ δ’ ἡσυχάζων προσμενῶ , τὰ τοῦδε μὲν πεπραγμέν’ ἔσται , τἀμὰ δ’ ἡμαρτημένα . 
Κρέων τί δῆτα χρῄζεις ; 
ἦ με γῆς ἔξω βαλεῖν ; 
Οἰδίπους ἥκιστα · θνῄσκειν , οὐ φυγεῖν σε βούλομαι . 
ὡς ἂν προδείξῃς οἷόν ἐστι τὸ φθονεῖν . 
Κρέων ὡς οὐχ ὑπείξων οὐδὲ πιστεύσων λέγεις ; 
Οἰδίπους 
<> 
Κρέων οὐ γὰρ φρονοῦντά σ’ εὖ βλέπω . 
Οἰδίπους τὸ γοῦν ἐμόν . 
Κρέων ἀλλ’ ἐξ ἴσου δεῖ κἀμόν . 
Οἰδίπους ἀλλ’ ἔφυς κακός . 
Κρέων εἰ δὲ ξυνίης μηδέν ; 
Οἰδίπους ἀρκτέον γ’ ὅμως . 
Κρέων οὔτοι κακῶς γ’ ἄρχοντος . 
Οἰδίπους ὦ πόλις πόλις . 
Κρέων κἀμοὶ πόλεως μέτεστιν , οὐχί σοι μόνῳ . 
Χορός παύσασθ’ , ἄνακτες · καιρίαν δ’ ὑμῖν ὁρῶ τήνδ’ ἐκ δόμων στείχουσαν Ἰοκάστην , μεθ’ ἧς τὸ νῦν παρεστὸς νεῖκος εὖ θέσθαι χρεών . 
Ἰοκάστη τί τὴν ἄβουλον , ὦ ταλαίπωροι , στάσιν γλώσσης ἐπήρασθ’ οὐδ’ ἐπαισχύνεσθε γῆς οὕτω νοσούσης ἴδια κινοῦντες κακά ; 
οὐκ εἶ σύ τ’ οἴκους σύ τε , Κρέων , κατὰ στέγας , καὶ μὴ τὸ μηδὲν ἄλγος εἰς μέγ’ οἴσετε ; 
Κρέων ὅμαιμε , δεινά μ’ Οἰδίπους ὁ σὸς πόσις δρᾶσαι δικαιοῖ δυοῖν ἀποκρίνας κακοῖν ἢ γῆς ἀπῶσαι πατρίδος ἢ κτεῖναι λαβών . 
Οἰδίπους ξύμφημι · δρῶντα γάρ νιν , ὦ γύναι , κακῶς εἴληφα τοὐμὸν σῶμα σὺν τέχνῃ κακῇ . 
Κρέων μή νυν ὀναίμην , ἀλλ’ ἀραῖος , εἴ σέ τι δέδρακ’ , ὀλοίμην , ὧν ἐπαιτιᾷ με δρᾶν . 
Ἰοκάστη ὦ πρὸς θεῶν πίστευσον , Οἰδίπους , τάδε , μάλιστα μὲν τόνδ’ ὅρκον αἰδεσθεὶς θεῶν , ἔπειτα κἀμὲ τούσδε θ’ οἳ πάρεισί σοι . 
Χορός πιθοῦ θελήσας φρονήσας τ’ , ἄναξ , λίσσομαι . 
Οἰδίπους τί σοι θέλεις δῆτ’ εἰκάθω ; 
Χορός τὸν οὔτε πρὶν νήπιον νῦν τ’ ἐν ὅρκῳ μέγαν καταίδεσαι . 
Οἰδίπους οἶσθ’ οὖν ἃ χρῄζεις ; 
Χορός οἶδα . 
Οἰδίπους φράζε δὴ τί φής . 
Χορός τὸν ἐναγῆ φίλον μήποτ’ ἐν αἰτίᾳ σὺν ἀφανεῖ λόγῳ σ’ ἄτιμον βαλεῖν . 
Οἰδίπους εὖ νυν ἐπίστω , ταῦθ’ ὅταν ζητῇς , ἐμοὶ ζητῶν ὄλεθρον ἢ φυγὴν ἐκ τῆσδε γῆς . 
Χορός οὐ τὸν πάντων θεῶν θεὸν πρόμον 
Ἅλιον · ἐπεὶ ἄθεος ἄφιλος ὅ τι πύματον ὀλοίμαν , φρόνησιν εἰ τάνδ’ ἔχω . 
ἀλλά μοι δυσμόρῳ γᾶ φθινὰς τρύχει ψυχάν , τάδ’ εἰ κακοῖς κακὰ προσάψει τοῖς πάλαι τὰ πρὸς σφῷν . 
Οἰδίπους ὁ δ’ οὖν ἴτω , κεἰ χρή με παντελῶς θανεῖν ἢ γῆς ἄτιμον τῆσδ’ ἀπωσθῆναι βίᾳ . 
τὸ γὰρ σόν , οὐ τὸ τοῦδ’ , ἐποικτίρω στόμα ἐλεινόν · οὗτος δ’ ἔνθ’ ἂν ᾖ στυγήσεται . 
Κρέων στυγνὸς μὲν εἴκων δῆλος εἶ , βαρὺς δ’ , ὅταν θυμοῦ περάσῃς · αἱ δὲ τοιαῦται φύσεις αὑταῖς δικαίως εἰσὶν ἄλγισται φέρειν . 
Οἰδίπους οὔκουν μ’ ἐάσεις κἀκτὸς εἶ ; 
Κρέων πορεύσομαι , σοῦ μὲν τυχὼν ἀγνῶτος , ἐν δὲ τοῖσδ’ ἴσος . 
Χορός γύναι , τί μέλλεις κομίζειν δόμων τόνδ’ ἔσω ; 
Ἰοκάστη μαθοῦσά γ’ ἥτις ἡ τύχη . 
Χορός δόκησις ἀγνὼς λόγων ἦλθε , δάπτει δὲ καὶ τὸ μὴ 
’νδικον . 
Ἰοκάστη ἀμφοῖν ἀπ’ αὐτοῖν ; 
Χορός ναίχι . 
Ἰοκάστη καὶ τίς ἦν λόγος ; 
Χορός ἅλις ἔμοιγ’ , ἅλις , γᾶς προπονουμένας , φαίνεται ἔνθ’ ἔληξεν αὐτοῦ μένειν . 
Οἰδίπους ὁρᾷς ἵν’ ἥκεις , ἀγαθὸς ὢν γνώμην ἀνήρ , τοὐμὸν παριεὶς καὶ καταμβλύνων κέαρ ; 
Χορός ὦναξ , εἶπον μὲν οὐχ ἅπαξ μόνον , ἴσθι δὲ παραφρόνιμον , ἄπορον ἐπὶ φρόνιμα πεφάνθαι μ’ ἄν , εἴ σ’ ἐνοσφιζόμαν , ὅς τ’ ἐμὰν γᾶν φίλαν ἐν πόνοις ἀλύουσαν κατ’ ὀρθὸν οὔρισας , τανῦν τ’ εὔπομπος , ἂν γένοιο . 
Ἰοκάστη πρὸς θεῶν δίδαξον κἄμ’ , ἄναξ , ὅτου ποτὲ μῆνιν τοσήνδε πράγματος στήσας ἔχεις . 
Οἰδίπους ἐρῶ · σὲ γὰρ τῶνδ’ ἐς πλέον , γύναι , σέβω · 
Κρέοντος , οἷά μοι βεβουλευκὼς ἔχει . 
Ἰοκάστη λέγ’ , εἰ σαφῶς τὸ νεῖκος ἐγκαλῶν ἐρεῖς . 
Οἰδίπους φονέα με φησὶ Λαΐου καθεστάναι . 
Ἰοκάστη αὐτὸς ξυνειδὼς ἢ μαθὼν ἄλλου πάρα ; 
Οἰδίπους μάντιν μὲν οὖν κακοῦργον εἰσπέμψας , ἐπεὶ τό γ’ εἰς ἑαυτὸν πᾶν ἐλευθεροῖ στόμα . 
Ἰοκάστη σύ νυν ἀφεὶς σεαυτὸν ὧν λέγεις πέρι ἐμοῦ ’πάκουσον , καὶ μάθ’ οὕνεκ’ ἐστί σοι βρότειον οὐδὲν μαντικῆς ἔχον τέχνης . 
φανῶ δέ σοι σημεῖα τῶνδε σύντομα . 
χρησμὸς γὰρ ἦλθε Λαΐῳ ποτ’ , οὐκ ἐρῶ 
Φοίβου γ’ ἄπ’ αὐτοῦ , τῶν δ’ ὑπηρετῶν ἄπο , ὡς αὐτὸν ἕξοι μοῖρα πρὸς παιδὸς θανεῖν , ὅστις γένοιτ’ ἐμοῦ τε κἀκείνου πάρα . 
καὶ τὸν μέν , ὥσπερ γ’ ἡ φάτις , ξένοι ποτὲ λῃσταὶ φονεύουσ’ ἐν τριπλαῖς ἁμαξιτοῖς · 
παιδὸς δὲ βλάστας οὐ διέσχον ἡμέραι τρεῖς , καί νιν ἄρθρα κεῖνος ἐνζεύξας ποδοῖν ἔρριψεν ἄλλων χερσὶν ἄβατον εἰς ὄρος . 
κἀνταῦθ’ Ἀπόλλων οὔτ’ ἐκεῖνον ἤνυσεν φονέα γενέσθαι πατρὸς οὔτε Λάϊον τὸ δεινὸν οὑφοβεῖτο πρὸς παιδὸς θανεῖν . 
τοιαῦτα φῆμαι μαντικαὶ διώρισαν , ὧν ἐντρέπου σὺ μηδέν · ὧν γὰρ ἂν θεὸς χρείαν ἐρευνᾷ , ῥᾳδίως αὐτὸς φανεῖ . 
Οἰδίπους οἷόν μ’ ἀκούσαντ’ ἀρτίως ἔχει , γύναι , ψυχῆς πλάνημα κἀνακίνησις φρενῶν . 
Ἰοκάστη ποίας μερίμνης τοῦθ’ ὑποστραφεὶς λέγεις ; 
Οἰδίπους ἔδοξ’ ἀκοῦσαι σοῦ τόδ’ , ὡς ὁ Λάϊος κατασφαγείη πρὸς τριπλαῖς ἁμαξιτοῖς . 
Ἰοκάστη ηὐδᾶτο γὰρ ταῦτ’ οὐδέ πω λήξαντ’ ἔχει . 
Οἰδίπους καὶ ποῦ ’σθ’ ὁ χῶρος οὗτος οὗ τόδ’ ἦν πάθος ; 
Ἰοκάστη 
Φωκὶς μὲν ἡ γῆ κλῄζεται , σχιστὴ δ’ ὁδὸς ἐς ταὐτὸ Δελφῶν κἀπὸ Δαυλίας ἄγει . 
Οἰδίπους καὶ τίς χρόνος τοῖσδ’ ἐστὶν οὑξεληλυθώς ; 
Ἰοκάστη σχεδόν τι πρόσθεν ἢ σὺ τῆσδ’ ἔχων χθονὸς ἀρχὴν ἐφαίνου , τοῦτ’ ἐκηρύχθη πόλει . 
Οἰδίπους ὦ Ζεῦ , τί μου δρᾶσαι βεβούλευσαι πέρι ; 
Ἰοκάστη τί δ’ ἐστί σοι τοῦτ’ , Οἰδίπους , ἐνθύμιον ; 
Οἰδίπους μήπω μ’ ἐρώτα · τὸν δὲ Λάϊον φύσιν τίν’ ἦλθε φράζε , τίνα δ’ ἀκμὴν ἥβης ἔχων . 
Ἰοκάστη μέγας , χνοάζων ἄρτι λευκανθὲς κάρα , μορφῆς δὲ τῆς σῆς οὐκ ἀπεστάτει πολύ . 
Οἰδίπους οἴμοι τάλας · ἔοικ’ ἐμαυτὸν εἰς ἀρὰς δεινὰς προβάλλων ἀρτίως οὐκ εἰδέναι . 
Ἰοκάστη πῶς φῄς ; 
ὀκνῶ τοι πρός σ’ ἀποσκοποῦσ’ , ἄναξ . 
Οἰδίπους δεινῶς ἀθυμῶ μὴ βλέπων ὁ μάντις ᾖ · 
δείξεις δὲ μᾶλλον , ἢν ἓν ἐξείπῃς ἔτι . 
Ἰοκάστη καὶ μὴν ὀκνῶ μέν , ἃ δ’ ἂν ἔρῃ μαθοῦσ’ ἐρῶ . 
Οἰδίπους πότερον ἐχώρει βαιὸς ἢ πολλοὺς ἔχων ἄνδρας λοχίτας , οἷ’ ἀνὴρ ἀρχηγέτης ; 
Ἰοκάστη πέντ’ ἦσαν οἱ ξύμπαντες , ἐν δ’ αὐτοῖσιν ἦν . 
κῆρυξ · ἀπήνη δ’ ἦγε Λάϊον μία . 
Οἰδίπους αἰαῖ , τάδ’ ἤδη διαφανῆ . 
τίς ἦν ποτε ὁ τούσδε λέξας τοὺς λόγους ὑμῖν , γύναι ; 
Ἰοκάστη οἰκεύς τις , ὅσπερ ἵκετ’ ἐκσωθεὶς μόνος . 
Οἰδίπους ἦ κἀν δόμοισι τυγχάνει τανῦν παρών ; 
Ἰοκάστη οὐ δῆτ’ · ἀφ’ οὗ γὰρ κεῖθεν ἦλθε καὶ κράτη σέ τ’ εἶδ’ ἔχοντα Λάϊόν τ’ ὀλωλότα , ἐξικέτευσε τῆς ἐμῆς χειρὸς θιγὼν ἀγρούς σφε πέμψαι κἀπὶ ποιμνίων νομάς , ὡς πλεῖστον εἴη τοῦδ’ ἄποπτος ἄστεως . 
κἄπεμψ’ ἐγώ νιν · ἄξιος γὰρ οἷ’ ἀνὴρ δοῦλος φέρειν ἦν τῆσδε καὶ μείζω χάριν . 
Οἰδίπους πῶς ἂν μόλοι δῆθ’ ἡμὶν ἐν τάχει πάλιν ; 
Ἰοκάστη πάρεστιν · ἀλλὰ πρὸς τί τοῦτ’ ἐφίεσαι ; 
Οἰδίπους δέδοικ’ ἐμαυτόν , ὦ γύναι , μὴ πόλλ’ ἄγαν εἰρημέν’ ᾖ μοι δῑ ἅ νιν εἰσιδεῖν θέλω . 
Ἰοκάστη ἀλλ’ ἵξεται μέν · ἀξία δέ που μαθεῖν κἀγὼ τά γ’ ἐν σοὶ δυσφόρως ἔχοντ’ , ἄναξ . 
Οἰδίπους κοὐ μὴ στερηθῇς γ’ , ἐς τοσοῦτον ἐλπίδων ἐμοῦ βεβῶτος . 
τῷ γὰρ ἂν καὶ μείζονι λέξαιμ’ ἂν ἢ σοί , διὰ τύχης τοιᾶσδ’ ἰών ; 
ἐμοὶ πατὴρ μὲν Πόλυβος ἦν Κορίνθιος , μήτηρ δὲ Μερόπη Δωρίς . 
ἠγόμην δ’ ἀνὴρ ἀστῶν μέγιστος τῶν ἐκεῖ , πρίν μοι τύχη τοιάδ’ ἐπέστη , θαυμάσαι μὲν ἀξία , σπουδῆς γε μέντοι τῆς ἐμῆς οὐκ ἀξία . 
ἀνὴρ γὰρ ἐν δείπνοις μ’ ὑπερπλησθεὶς μέθῃ καλεῖ παρ’ οἴνῳ , πλαστὸς ὡς εἴην πατρί . 
κἀγὼ βαρυνθεὶς τὴν μὲν οὖσαν ἡμέραν μόλις κατέσχον , θἀτέρᾳ δ’ ἰὼν πέλας μητρὸς πατρός τ’ ἤλεγχον · οἱ δὲ δυσφόρως τοὔνειδος ἦγον τῷ μεθέντι τὸν λόγον . 
κἀγὼ τὰ μὲν κείνοιν ἐτερπόμην , ὅμως δ’ ἔκνιζέ μ’ ἀεὶ τοῦθ’ · ὑφεῖρπε γὰρ πολύ . 
λάθρᾳ δὲ μητρὸς καὶ πατρὸς πορεύομαι 
Πυθώδε , καί μ’ ὁ Φοῖβος ὧν μὲν ἱκόμην ἄτιμον ἐξέπεμψεν , ἄλλα δ’ ἄθλια καὶ δεινὰ καὶ δύστηνα προύφηνεν λέγων , ὡς μητρὶ μὲν χρείη με μιχθῆναι , γένος δ’ ἄτλητον ἀνθρώποισι δηλώσοιμ’ ὁρᾶν , φονεὺς δ’ ἐσοίμην τοῦ φυτεύσαντος πατρός . 
κἀγὼ ’πακούσας ταῦτα τὴν Κορινθίαν , ἄστροις τὸ λοιπὸν ἐκμετρούμενος , χθόνα ἔφευγον , ἔνθα μήποτ’ ὀψοίμην κακῶν χρησμῶν ὀνείδη τῶν ἐμῶν τελούμενα . 
στείχων δ’ ἱκνοῦμαι τούσδε τοὺς χώρους , ἐν οἷς σὺ τὸν τύραννον τοῦτον ὄλλυσθαι λέγεις . 
καί σοι , γύναι , τἀληθὲς ἐξερῶ . 
τριπλῆς ὅτ’ ἦ κελεύθου τῆσδ’ ὁδοιπορῶν πέλας , ἐνταῦθά μοι κῆρύξ τε κἀπὶ πωλικῆς ἀνὴρ ἀπήνης ἐμβεβώς , οἷον σὺ φῇς , ξυνηντίαζον · κἀξ ὁδοῦ μ’ ὅ θ’ ἡγεμὼν αὐτός θ’ ὁ πρέσβυς πρὸς βίαν ἠλαυνέτην . 
κἀγὼ τὸν ἐκτρέποντα , τὸν τροχηλάτην , παίω δῑ ὀργῆς · καί μ’ ὁ πρέσβυς ὡς ὁρᾷ , ὄχου παραστείχοντα τηρήσας , μέσον κάρα διπλοῖς κέντροισί μου καθίκετο . 
οὐ μὴν ἴσην γ’ ἔτισεν , ἀλλὰ συντόμως σκήπτρῳ τυπεὶς ἐκ τῆσδε χειρὸς ὕπτιος μέσης ἀπήνης εὐθὺς ἐκκυλίνδεται · 
κτείνω δὲ τοὺς ξύμπαντας . 
εἰ δὲ τῷ ξένῳ τούτῳ προσήκει Λαΐου τι συγγενές , τίς τοῦδέ γ’ ἀνδρός ἐστιν ἀθλιώτερος ; 
τίς ἐχθροδαίμων μᾶλλον ἂν γένοιτ’ ἀνήρ ; 
ὃν μὴ ξένων ἔξεστι μηδ’ ἀστῶν τινι δόμοις δέχεσθαι μηδὲ προσφωνεῖν τινα , ὠθεῖν δ’ ἀπ’ οἴκων . 
καὶ τάδ’ οὔτις ἄλλος ἦν ἢ ’γὼ ’π’ ἐμαυτῷ τάσδ’ ἀρὰς ὁ προστιθείς . 
λέχη δὲ τοῦ θανόντος ἐκ χεροῖν ἐμαῖν χραίνω , δῑ ὧνπερ ὤλετ’ · ἆρ’ ἔφυν κακός ; 
ἆρ’ οὐχὶ πᾶς ἄναγνος ; 
εἴ με χρὴ φυγεῖν , καί μοι φυγόντι μἤστι τοὺς ἐμοὺς ἰδεῖν μηδ’ ἐμβατεύειν πατρίδος , ἢ γάμοις με δεῖ μητρὸς ζυγῆναι καὶ πατέρα κατακτανεῖν 
Πόλυβον , ὃς ἐξέφυσε κἀξέθρεψέ με . 
ἆρ’ οὐκ ἀπ’ ὠμοῦ ταῦτα δαίμονός τις ἂν κρίνων ἐπ’ ἀνδρὶ τῷδ’ ἂν ὀρθοίη λόγον ; 
μὴ δῆτα , μὴ δῆτ’ , ὦ θεῶν ἁγνὸν σέβας , ἴδοιμι ταύτην ἡμέραν , ἀλλ’ ἐκ βροτῶν βαίην ἄφαντος πρόσθεν ἢ τοιάνδ’ ἰδεῖν κηλῖδ’ ἐμαυτῷ συμφορᾶς ἀφιγμένην . 
Χορός ἡμῖν μέν , ὦναξ , ταῦτ’ ὀκνήρ’ · ἕως δ’ ἂν οὖν πρὸς τοῦ παρόντος ἐκμάθῃς , ἔχ’ ἐλπίδα . 
Οἰδίπους καὶ μὴν τοσοῦτόν γ’ ἐστί μοι τῆς ἐλπίδος , τὸν ἄνδρα τὸν βοτῆρα προσμεῖναι μόνον . 
Ἰοκάστη πεφασμένου δὲ τίς ποθ’ ἡ προθυμία ; 
Οἰδίπους ἐγὼ διδάξω σ’ · ἢν γὰρ εὑρεθῇ λέγων σοὶ ταὔτ’ , ἔγωγ’ ἂν ἐκπεφευγοίην πάθος . 
Ἰοκάστη ποῖον δέ μου περισσὸν ἤκουσας λόγον ; 
Οἰδίπους λῃστὰς ἔφασκες αὐτὸν ἄνδρας ἐννέπειν ὥς νιν κατακτείνειαν . 
εἰ μὲν οὖν ἔτι λέξει τὸν αὐτὸν ἀριθμόν , οὐκ ἐγὼ ’κτανον · 
οὐ γὰρ γένοιτ’ ἂν εἷς γε τοῖς πολλοῖς ἴσος · 
εἰ δ’ ἄνδρ’ ἕν’ οἰόζωνον αὐδήσει , σαφῶς τοῦτ’ ἐστὶν ἤδη τοὔργον εἰς ἐμὲ ῥέπον . 
Ἰοκάστη ἀλλ’ ὡς φανέν γε τοὔπος ὧδ’ ἐπίστασο , κοὐκ ἔστιν αὐτῷ τοῦτό γ’ ἐκβαλεῖν πάλιν · 
πόλις γὰρ ἤκουσ’ , οὐκ ἐγὼ μόνη , τάδε . 
εἰ δ’ οὖν τι κἀκτρέποιτο τοῦ πρόσθεν λόγου , οὔτοι ποτ’ , ὦναξ , σόν γε Λαΐου φόνον φανεῖ δικαίως ὀρθόν , ὅν γε Λοξίας διεῖπε χρῆναι παιδὸς ἐξ ἐμοῦ θανεῖν . 
καίτοι νιν οὐ κεῖνός γ’ ὁ δύστηνός ποτε κατέκταν’ , ἀλλ’ αὐτὸς πάροιθεν ὤλετο . 
ὥστ’ οὐχὶ μαντείας γ’ ἂν οὔτε τῇδ’ ἐγὼ βλέψαιμ’ ἂν εἵνεκ’ οὔτε τῇδ’ ἂν ὕστερον . 
Οἰδίπους καλῶς νομίζεις · ἀλλ’ ὅμως τὸν ἐργάτην πέμψον τινὰ στελοῦντα μηδὲ τοῦτ’ ἀφῇς . 
Ἰοκάστη πέμψω ταχύνασ’ · ἀλλ’ ἴωμεν ἐς δόμους · 
οὐδὲν γὰρ ἂν πράξαιμ’ ἂν ὧν οὐ σοὶ φίλον . 
Χορός εἴ μοι ξυνείη φέροντι μοῖρα τὰν εὔσεπτον ἁγνείαν λόγων ἔργων τε πάντων , ὧν νόμοι πρόκεινται ὑψίποδες , οὐρανίαν δῑ αἰθέρα τεκνωθέντες , ὧν Ὄλυμπος πατὴρ μόνος , οὐδέ νιν θνατὰ φύσις ἀνέρων ἔτικτεν οὐδὲ μή ποτε λάθα κατακοιμάσῃ · 
μέγας ἐν τούτοις θεὸς οὐδὲ γηράσκει . 
Χορός ὕβρις φυτεύει τύραννον · 
ὕβρις , εἰ πολλῶν ὑπερπλησθῇ μάταν , ἃ μὴ ’πίκαιρα μηδὲ συμφέροντα , ἀκρότατον εἰσαναβᾶσ’ αἶπος ἀπότομον ὤρουσεν εἰς ἀνάγκαν , ἔνθ’ οὐ ποδὶ χρησίμῳ χρῆται . 
τὸ καλῶς δ’ ἔχον πόλει πάλαισμα μήποτε λῦσαι θεὸν αἰτοῦμαι . 
θεὸν οὐ λήξω ποτὲ προστάταν ἴσχων . 
Χορός εἰ δέ τις ὑπέροπτα χερσὶν ἢ λόγῳ πορεύεται , δίκας ἀφόβητος οὐδὲ δαιμόνων ἕδη σέβων , κακά νιν ἕλοιτο μοῖρα , δυσπότμου χάριν χλιδᾶς , εἰ μὴ τὸ κέρδος κερδανεῖ δικαίως καὶ τῶν ἀσέπτων ἔρξεται ἢ τῶν ἀθίκτων θίξεται ματᾴζων . 
τίς ἔτι ποτ’ ἐν τοῖσδ’ ἀνὴρ θεῶν βέλη εὔξεται ψυχᾶς ἀμύνειν ; 
εἰ γὰρ αἱ τοιαίδε πράξεις τίμιαι , τί δεῖ με χορεύειν ; 
Χορός οὐκέτι τὸν ἄθικτον εἶμι γᾶς ἐπ’ ὀμφαλὸν σέβων , οὐδ’ ἐς τὸν Ἀβαῖσι ναὸν οὐδὲ τὰν Ὀλυμπίαν , εἰ μὴ τάδε χειρόδεικτα πᾶσιν ἁρμόσει βροτοῖς . 
ἀλλ’ , ὦ κρατύνων , εἴπερ ὄρθ’ ἀκούεις , 
Ζεῦ , πάντ’ ἀνάσσων , μὴ λάθοι σὲ τάν τε σὰν ἀθάνατον αἰὲν ἀρχάν . 
φθίνοντα γὰρ Λαΐου παλαίφατα θέσφατ’ ἐξαιροῦσιν ἤδη , κοὐδαμοῦ τιμαῖς Ἀπόλλων ἐμφανής · 
ἔρρει δὲ τὰ θεῖα . 
Ἰοκάστη χώρας ἄνακτες , δόξα μοι παρεστάθη ναοὺς ἱκέσθαι δαιμόνων , τάδ’ ἐν χεροῖν στέφη λαβούσῃ κἀπιθυμιάματα . 
ὑψοῦ γὰρ αἴρει θυμὸν Οἰδίπους ἄγαν λύπαισι παντοίαισιν · οὐδ’ ὁποῖ’ ἀνὴρ ἔννους τὰ καινὰ τοῖς πάλαι τεκμαίρεται , ἀλλ’ ἐστὶ τοῦ λέγοντος , εἰ φόβους λέγοι . 
ὅτ’ οὖν παραινοῦσ’ οὐδὲν ἐς πλέον ποιῶ , πρὸς σ’ , ὦ Λύκεῑ Ἄπολλον , ἄγχιστος γὰρ εἶ , ἱκέτις ἀφῖγμαι τοῖσδε σὺν κατεύγμασιν , ὅπως λύσιν τιν’ ἡμὶν εὐαγῆ πόρῃς · 
ὡς νῦν ὀκνοῦμεν πάντες ἐκπεπληγμένον κεῖνον βλέποντες ὡς κυβερνήτην νεώς . 
Ἄγγελος ἆρ’ ἂν παρ’ ὑμῶν , ὦ ξένοι , μάθοιμ’ ὅπου τὰ τοῦ τυράννου δώματ’ ἐστὶν Οἰδίπου ; 
μάλιστα δ’ αὐτὸν εἴπατ’ , εἰ κάτισθ’ ὅπου . 
Χορός στέγαι μὲν αἵδε , καὐτὸς ἔνδον , ὦ ξένε · 
γυνὴ δὲ μήτηρ ἥδε τῶν κείνου τέκνων . 
Ἄγγελος ἀλλ’ ὀλβία τε καὶ ξὺν ὀλβίοις ἀεὶ γένοιτ’ , ἐκείνου γ’ οὖσα παντελὴς δάμαρ . 
Ἰοκάστη αὔτως δὲ καὶ σύ γ’ , ὦ ξέν’ · ἄξιος γὰρ εἶ τῆς εὐεπείας εἵνεκ’ · ἀλλὰ φράζ’ ὅτου χρῄζων ἀφῖξαι χὤ τι σημῆναι θέλων . 
Ἄγγελος ἀγαθὰ δόμοις τε καὶ πόσει τῷ σῷ , γύναι . 
Ἰοκάστη τὰ ποῖα ταῦτα ; 
παρὰ τίνος δ’ ἀφιγμένος ; 
Ἄγγελος ἐκ τῆς Κορίνθου · τὸ δ’ ἔπος οὑξερῶ τάχα , ἥδοιο μέν , πῶς δ’ οὐκ ἄν , ἀσχάλλοις δ’ ἴσως . 
Ἰοκάστη τί δ’ ἔστι ; 
ποίαν δύναμιν ὧδ’ ἔχει διπλῆν ; 
Ἄγγελος τύραννον αὐτὸν οὑπιχώριοι χθονὸς τῆς Ἰσθμίας στήσουσιν , ὡς ηὐδᾶτ’ ἐκεῖ . 
Ἰοκάστη τί δ’ ; 
οὐχ ὁ πρέσβυς Πόλυβος ἐγκρατὴς ἔτι ; 
Ἄγγελος οὐ δῆτ’ , ἐπεί νιν θάνατος ἐν τάφοις ἔχει . 
Ἰοκάστη πῶς εἶπας ; 
ἦ τέθνηκε Πόλυβος , ὦ γέρον ; 
Ἄγγελος εἰ μὴ λέγω τἀληθές , ἀξιῶ θανεῖν . 
Ἰοκάστη ὦ πρόσπολ’ , οὐχὶ δεσπότῃ τάδ’ ὡς τάχος μολοῦσα λέξεις ; 
ὦ θεῶν μαντεύματα , ἵν’ ἐστέ · τοῦτον Οἰδίπους πάλαι τρέμων τὸν ἄνδρ’ ἔφευγε μὴ κτάνοι , καὶ νῦν ὅδε πρὸς τῆς τύχης ὄλωλεν οὐδὲ τοῦδ’ ὕπο . 
Οἰδίπους ὦ φίλτατον γυναικὸς Ἰοκάστης κάρα , τί μ’ ἐξεπέμψω δεῦρο τῶνδε δωμάτων ; 
Ἰοκάστη ἄκουε τἀνδρὸς τοῦδε , καὶ σκόπει κλύων τὰ σέμν’ ἵν’ ἥκει τοῦ θεοῦ μαντεύματα . 
Οἰδίπους οὗτος δὲ τίς ποτ’ ἐστὶ καὶ τί μοι λέγει ; 
Ἰοκάστη ἐκ τῆς Κορίνθου , πατέρα τὸν σὸν ἀγγελῶν ὡς οὐκέτ’ ὄντα Πόλυβον , ἀλλ’ ὀλωλότα . 
Οἰδίπους τί φῄς , ξέν’ ; 
αὐτός μοι σὺ σημάντωρ γενοῦ . 
Ἄγγελος εἰ τοῦτο πρῶτον δεῖ μ’ ἀπαγγεῖλαι σαφῶς , εὖ ἴσθ’ ἐκεῖνον θανάσιμον βεβηκότα . 
Οἰδίπους πότερα δόλοισιν ἢ νόσου ξυναλλαγῇ ; 
Ἄγγελος σμικρὰ παλαιὰ σώματ’ εὐνάζει ῥοπή . 
Οἰδίπους νόσοις ὁ τλήμων , ὡς ἔοικεν , ἔφθιτο . 
Ἄγγελος καὶ τῷ μακρῷ γε συμμετρούμενος χρόνῳ . 
Οἰδίπους φεῦ φεῦ , τί δῆτ’ ἄν , ὦ γύναι , σκοποῖτό τι τὴν Πυθόμαντιν ἑστίαν ἢ τοὺς ἄνω κλάζοντας ὄρνεις , ὧν ὑφηγητῶν ἐγὼ κτενεῖν ἔμελλον πατέρα τὸν ἐμόν ; 
ὁ δὲ θανὼν κεύθει κάτω δὴ γῆς . 
ἐγὼ δ’ ὅδ’ ἐνθάδε ἄψαυστος ἔγχους · εἴ τι μὴ τὠμῷ πόθῳ κατέφθιθ’ · οὕτω δ’ ἂν θανὼν εἴη ’ξ ἐμοῦ . 
τὰ δ’ οὖν παρόντα συλλαβὼν θεσπίσματα κεῖται παρ’ Ἅιδῃ Πόλυβος ἄξῑ οὐδενός . 
Ἰοκάστη οὔκουν ἐγώ σοι ταῦτα προύλεγον πάλαι ; 
Οἰδίπους ηὔδας · ἐγὼ δὲ τῷ φόβῳ παρηγόμην . 
Ἰοκάστη μὴ νῦν ἔτ’ αὐτῶν μηδὲν ἐς θυμὸν βάλῃς . 
Οἰδίπους καὶ πῶς τὸ μητρὸς οὐκ ὀκνεῖν λέχος με δεῖ ; 
Ἰοκάστη τί δ’ ἂν φοβοῖτ’ ἄνθρωπος ᾧ τὰ τῆς τύχης κρατεῖ , πρόνοια δ’ ἐστὶν οὐδενὸς σαφής ; 
εἰκῆ κράτιστον ζῆν , ὅπως δύναιτό τις . 
σὺ δ’ εἰς τὰ μητρὸς μὴ φοβοῦ νυμφεύματα · 
πολλοὶ γὰρ ἤδη κἀν ὀνείρασιν βροτῶν μητρὶ ξυνηυνάσθησαν . 
ἀλλὰ ταῦθ’ ὅτῳ παρ’ οὐδέν ἐστι , ῥᾷστα τὸν βίον φέρει . 
Οἰδίπους καλῶς ἅπαντα ταῦτ’ ἂν ἐξείρητό σοι , εἰ μὴ ’κύρει ζῶσ’ ἡ τεκοῦσα · νῦν δ’ ἐπεὶ ζῇ , πᾶσ’ ἀνάγκη , κεἰ καλῶς λέγεις , ὀκνεῖν . 
Ἰοκάστη καὶ μὴν μέγας γ’ ὀφθαλμὸς οἱ πατρὸς τάφοι . 
Οἰδίπους μέγας , ξυνίημ’ · ἀλλὰ τῆς ζώσης φόβος . 
Ἄγγελος ποίας δὲ καὶ γυναικὸς ἐκφοβεῖσθ’ ὕπερ ; 
Οἰδίπους 
Μερόπης , γεραιέ , Πόλυβος ἧς ᾤκει μέτα . 
Ἄγγελος τί δ’ ἔστ’ ἐκείνης ὑμὶν ἐς φόβον φέρον ; 
Οἰδίπους θεήλατον μάντευμα δεινόν , ὦ ξένε . 
Ἄγγελος ἦ ῥητόν ; 
ἢ οὐχὶ θεμιτὸν ἄλλον εἰδέναι ; 
Οἰδίπους μάλιστά γ’ · εἶπε γάρ με Λοξίας ποτὲ χρῆναι μιγῆναι μητρὶ τἠμαυτοῦ τό τε πατρῷον αἷμα χερσὶ ταῖς ἐμαῖς ἑλεῖν . 
ὧν οὕνεχ’ ἡ Κόρινθος ἐξ ἐμοῦ πάλαι μακρὰν ἀπῳκεῖτ’ · εὐτυχῶς μέν , ἀλλ’ ὅμως τὰ τῶν τεκόντων ὄμμαθ’ ἥδιστον βλέπειν . 
Ἄγγελος ἦ γὰρ τάδ’ ὀκνῶν κεῖθεν ἦσθ’ ἀπόπτολις ; 
Οἰδίπους πατρός τε χρῄζων μὴ φονεὺς εἶναι , γέρον . 
Ἄγγελος τί δῆτ’ ἐγὼ οὐχὶ τοῦδε τοῦ φόβου σ’ , ἄναξ , ἐπείπερ εὔνους ἦλθον , ἐξελυσάμην ; 
Οἰδίπους καὶ μὴν χάριν γ’ ἂν ἀξίαν λάβοις ἐμοῦ . 
Ἄγγελος καὶ μὴν μάλιστα τοῦτ’ ἀφικόμην , ὅπως σοῦ πρὸς δόμους ἐλθόντος εὖ πράξαιμί τι . 
Οἰδίπους ἀλλ’ οὔποτ’ εἶμι τοῖς φυτεύσασίν γ’ ὅμοῦ . 
Ἄγγελος ὦ παῖ , καλῶς εἶ δῆλος οὐκ εἰδὼς τί δρᾷς . 
Οἰδίπους πῶς , ὦ γεραιέ ; 
πρὸς θεῶν δίδασκέ με . 
Ἄγγελος εἰ τῶνδε φεύγεις οὕνεκ’ εἰς οἴκους μολεῖν . 
Οἰδίπους ταρβῶν γε μή μοι Φοῖβος ἐξέλθῃ σαφής . 
Ἄγγελος ἦ μὴ μίασμα τῶν φυτευσάντων λάβῃς ; 
Οἰδίπους τοῦτ’ αὐτό , πρέσβυ , τοῦτό μ’ εἰσαεὶ φοβεῖ . 
Ἄγγελος ἆρ’ οἶσθα δῆτα πρὸς δίκης οὐδὲν τρέμων ; 
Οἰδίπους πῶς δ’ οὐχί , παῖς γ’ εἰ τῶνδε γεννητῶν ἔφυν ; 
Ἄγγελος ὁθούνεκ’ ἦν σοι Πόλυβος οὐδὲν ἐν γένει . 
Οἰδίπους πῶς εἶπας ; 
οὐ γὰρ Πόλυβος ἐξέφυσέ με ; 
Ἄγγελος οὐ μᾶλλον οὐδὲν τοῦδε τἀνδρός , ἀλλ’ ἴσον . 
Οἰδίπους καὶ πῶς ὁ φύσας ἐξ ἴσου τῷ μηδενί ; 
Ἄγγελος ἀλλ’ οὔ σ’ ἐγείνατ’ οὔτ’ ἐκεῖνος οὔτ’ ἐγώ . 
Οἰδίπους ἀλλ’ ἀντὶ τοῦ δὴ παῖδά μ’ ὠνομάζετο ; 
Ἄγγελος δῶρόν ποτ’ , ἴσθι , τῶν ἐμῶν χειρῶν λαβών . 
Οἰδίπους κᾆθ’ ὧδ’ ἀπ’ ἄλλης χειρὸς ἔστερξεν μέγα ; 
Ἄγγελος ἡ γὰρ πρὶν αὐτὸν ἐξέπεισ’ ἀπαιδία . 
Οἰδίπους σὺ δ’ ἐμπολήσας ἢ τυχών μ’ αὐτῷ δίδως ; 
Ἄγγελος εὑρὼν ναπαίαις ἐν Κιθαιρῶνος πτυχαῖς . 
Οἰδίπους ὡδοιπόρεις δὲ πρὸς τί τούσδε τοὺς τόπους ; 
Ἄγγελος ἐνταῦθ’ ὀρείοις ποιμνίοις ἐπεστάτουν . 
Οἰδίπους ποιμὴν γὰρ ἦσθα κἀπὶ θητείᾳ πλάνης ; 
Ἄγγελος σοῦ τ’ , ὦ τέκνον , σωτήρ γε τῷ τότ’ ἐν χρόνῳ . 
Οἰδίπους τί δ’ ἄλγος ἴσχοντ’ ἀγκάλαις με λαμβάνεις ; 
Ἄγγελος ποδῶν ἂν ἄρθρα μαρτυρήσειεν τὰ σά · 
Οἰδίπους οἴμοι , τί τοῦτ’ ἀρχαῖον ἐννέπεις κακόν ; 
Ἄγγελος λύω σ’ ἔχοντα διατόρους ποδοῖν ἀκμάς . 
Οἰδίπους δεινόν γ’ ὄνειδος σπαργάνων ἀνειλόμην . 
Ἄγγελος ὥστ’ ὠνομάσθης ἐκ τύχης ταύτης ὃς εἶ . 
Οἰδίπους ὦ πρὸς θεῶν , πρὸς μητρὸς ἢ πατρός ; 
φράσον . 
Ἄγγελος οὐκ οἶδ’ · ὁ δοὺς δὲ ταῦτ’ ἐμοῦ λῷον φρονεῖ . 
Οἰδίπους ἦ γὰρ παρ’ ἄλλου μ’ ἔλαβες οὐδ’ αὐτὸς τυχών ; 
Ἄγγελος οὔκ , ἀλλὰ ποιμὴν ἄλλος ἐκδίδωσί μοι . 
Οἰδίπους τίς οὗτος ; 
ἦ κάτοισθα δηλῶσαι λόγῳ ; 
Ἄγγελος τῶν Λαΐου δήπου τις ὠνομάζετο . 
Οἰδίπους ἦ τοῦ τυράννου τῆσδε γῆς πάλαι ποτέ ; 
Ἄγγελος μάλιστα · τούτου τἀνδρὸς οὗτος ἦν βοτήρ . 
Οἰδίπους ἦ κἄστ’ ἔτι ζῶν οὗτος , ὥστ’ ἰδεῖν ἐμέ ; 
Ἄγγελος ὑμεῖς γ’ ἄριστ’ εἰδεῖτ’ ἂν οὑπιχώριοι . 
Οἰδίπους ἔστιν τις ὑμῶν τῶν παρεστώτων πέλας , ὅστις κάτοιδε τὸν βοτῆρ’ ὃν ἐννέπει , εἴτ’ οὖν ἐπ’ ἀγρῶν εἴτε κἀνθάδ’ εἰσιδών ; 
σημήναθ’ , ὡς ὁ καιρὸς ηὑρῆσθαι τάδε . 
Χορός οἶμαι μὲν οὐδέν’ ἄλλον ἢ τὸν ἐξ ἀγρῶν , ὃν κἀμάτευες πρόσθεν εἰσιδεῖν · ἀτὰρ ἥδ’ ἂν τάδ’ οὐχ ἥκιστ’ ἂν Ἰοκάστη λέγοι . 
Οἰδίπους γύναι , νοεῖς ἐκεῖνον , ὅντιν’ ἀρτίως μολεῖν ἐφιέμεσθα ; 
τόνδ’ οὗτος λέγει ; 
Ἰοκάστη τί δ’ ὅντιν’ εἶπε ; 
μηδὲν ἐντραπῇς · τὰ δὲ ῥηθέντα βούλου μηδὲ μεμνῆσθαι μάτην . 
Οἰδίπους οὐκ ἂν γένοιτο τοῦθ’ ὅπως ἐγὼ λαβὼν σημεῖα τοιαῦτ’ οὐ φανῶ τοὐμὸν γένος . 
Ἰοκάστη μὴ πρὸς θεῶν , εἴπερ τι τοῦ σαυτοῦ βίου κήδει , ματεύσῃς τοῦθ’ · ἅλις νοσοῦσ’ ἐγώ . 
Οἰδίπους θάρσει · σὺ μὲν γὰρ οὐδ’ ἐὰν τρίτης ἐγὼ μητρὸς φανῶ τρίδουλος , ἐκφανεῖ κακή . 
Ἰοκάστη ὅμως πιθοῦ μοι , λίσσομαι · μὴ δρᾶ τάδε . 
Οἰδίπους οὐκ ἂν πιθοίμην μὴ οὐ τάδ’ ἐκμαθεῖν σαφῶς . 
Ἰοκάστη καὶ μὴν φρονοῦσά γ’ εὖ τὰ λῷστά σοι λέγω . 
Οἰδίπους τὰ λῷστα τοίνυν ταῦτά μ’ ἀλγύνει πάλαι . 
Ἰοκάστη ὦ δύσποτμ’ , εἴθε μήποτε γνοίης ὃς εἶ . 
Οἰδίπους ἄξει τις ἐλθὼν δεῦρο τὸν βοτῆρά μοι ; 
ταύτην δ’ ἐᾶτε πλουσίῳ χαίρειν γένει . 
Ἰοκάστη ἰοὺ ἰού , δύστηνε · τοῦτο γάρ σ’ ἔχω μόνον προσειπεῖν , ἄλλο δ’ οὔποθ’ ὕστερον . 
Χορός τί ποτε βέβηκεν , Οἰδίπους , ὑπ’ ἀγρίας ᾄξασα λύπης ἡ γυνή ; 
δέδοιχ’ ὅπως μὴ ’κ τῆς σιωπῆς τῆσδ’ ἀναρρήξει κακά . 
Οἰδίπους ὁποῖα χρῄζει ῥηγνύτω · τοὐμὸν δ’ ἐγώ , κεἰ σμικρόν ἐστι , σπέρμ’ ἰδεῖν βουλήσομαι . 
αὕτη δ’ ἴσως , φρονεῖ γὰρ ὡς γυνὴ μέγα , τὴν δυσγένειαν τὴν ἐμὴν αἰσχύνεται . 
ἐγὼ δ’ ἐμαυτὸν παῖδα τῆς Τύχης νέμων τῆς εὖ διδούσης οὐκ ἀτιμασθήσομαι . 
τῆς γὰρ πέφυκα μητρός · οἱ δὲ συγγενεῖς μῆνές με μικρὸν καὶ μέγαν διώρισαν . 
τοιόσδε δ’ ἐκφὺς οὐκ ἂν ἐξέλθοιμ’ ἔτι ποτ’ ἄλλος , ὥστε μὴ ’κμαθεῖν τοὐμὸν γένος . 
Χορός εἴπερ ἐγὼ μάντις εἰμὶ καὶ κατὰ γνώμαν ἴδρις , οὐ τὸν Ὄλυμπον ἀπείρων , ὦ Κιθαιρών , οὐκ ἔσει τὰν αὔριον πανσέληνον , μὴ οὐ σέ γε καὶ πατριώταν Οἰδίπουν καὶ τροφὸν καὶ ματέρ’ αὔξειν , καὶ χορεύεσθαι πρὸς ἡμῶν , ὡς ἐπὶ ἦρα φέροντα τοῖς ἐμοῖς τυράννοις . 
ἰήϊε Φοῖβε , σοὶ δὲ ταῦτ’ ἀρέστ’ εἴη . 
Χορός τίς σε , τέκνον , τίς σ’ ἔτικτε τᾶν μακραιώνων ἄρα 
Πανὸς ὀρεσσιβάτα πατρὸς πελασθεῖσ’ ; 
ἢ σέ γ’ εὐνάτειρά τις 
Λοξίου ; 
τῷ γὰρ πλάκες ἀγρόνομοι πᾶσαι φίλαι · 
εἴθ’ ὁ Κυλλάνας ἀνάσσων , εἴθ’ ὁ Βακχεῖος θεὸς ναίων ἐπ’ ἄκρων ὀρέων σ’ εὕρημα δέξατ’ ἔκ του 
Νυμφᾶν Ἑλικωνίδων , αἷς πλεῖστα συμπαίζει . 
Οἰδίπους εἰ χρή τι κἀμὲ μὴ συναλλάξαντά πω , πρέσβεις , σταθμᾶσθαι , τὸν βοτῆρ’ ὁρᾶν δοκῶ , ὅνπερ πάλαι ζητοῦμεν · ἔν τε γὰρ μακρῷ γήρᾳ ξυνᾴδει τῷδε τἀνδρὶ σύμμετρος , ἄλλως τε τοὺς ἄγοντας ὥσπερ οἰκέτας ἔγνωκ’ ἐμαυτοῦ · τῇ δ’ ἐπιστήμῃ σύ μου προύχοις τάχ’ ἄν που , τὸν βοτῆρ’ ἰδὼν πάρος . 
Χορός ἔγνωκα γάρ , σάφ’ ἴσθι · Λαΐου γὰρ ἦν εἴπερ τις ἄλλος πιστὸς ὡς νομεὺς ἀνήρ . 
Οἰδίπους σὲ πρῶτ’ ἐρωτῶ , τὸν Κορίνθιον ξένον , ἦ τόνδε φράζεις ; 
Ἄγγελος τοῦτον , ὅνπερ εἰσορᾷς . 
Οἰδίπους οὗτος σύ , πρέσβυ , δεῦρό μοι φώνει βλέπων ὅσ’ ἄν σ’ ἐρωτῶ . 
Λαΐου ποτ’ ἦσθα σύ ; 
Θεράπων ἦ δοῦλος οὐκ ὠνητός , ἀλλ’ οἴκοι τραφείς . 
Οἰδίπους ἔργον μεριμνῶν ποῖον ἢ βίον τινά ; 
Θεράπων ποίμναις τὰ πλεῖστα τοῦ βίου συνειπόμην . 
Οἰδίπους χώροις μάλιστα πρὸς τίσι ξύναυλος ὤν ; 
Θεράπων ἦν μὲν Κιθαιρών , ἦν δὲ πρόσχωρος τόπος . 
Οἰδίπους τὸν ἄνδρα τόνδ’ οὖν οἶσθα τῇδέ που μαθών ; 
Θεράπων τί χρῆμα δρῶντα ; 
ποῖον ἄνδρα καὶ λέγεις ; 
Οἰδίπους τόνδ’ ὃς πάρεστιν · ἢ ξυναλλάξας τί πω ; 
Θεράπων οὐχ ὥστε γ’ εἰπεῖν ἐν τάχει μνήμης ἄπο . 
Ἄγγελος κοὐδέν γε θαῦμα , δέσποτ’ · ἀλλ’ ἐγὼ σαφῶς ἀγνῶτ’ ἀναμνήσω νιν . 
εὖ γὰρ οἶδ’ ὅτι κάτοιδεν , ἦμος τῷ Κιθαιρῶνος τόπῳ , ὁ μὲν διπλοῖσι ποιμνίοις , ἐγὼ δ’ ἑνί , ἐπλησίαζον τῷδε τἀνδρὶ τρεῖς ὅλους ἐξ ἦρος εἰς ἀρκτοῦρον ἑκμήνους χρόνους · 
χειμῶνα δ’ ἤδη τἀμά τ’ εἰς ἔπαυλ’ ἐγὼ ἤλαυνον οὗτός τ’ εἰς τὰ Λαΐου σταθμά . 
λέγω τι τούτων ἢ οὐ λέγω πεπραγμένον ; 
Θεράπων λέγεις ἀληθῆ , καίπερ ἐκ μακροῦ χρόνου . 
Ἄγγελος φέρ’ εἰπὲ νῦν , τότ’ οἶσθα παῖδά μοί τινα δούς , ὡς ἐμαυτῷ θρέμμα θρεψαίμην ἐγώ ; 
Θεράπων τί δ’ ἔστι ; 
πρὸς τί τοῦτο τοὔπος ἱστορεῖς ; 
Ἄγγελος ὅδ’ ἐστίν , ὦ τᾶν , κεῖνος ὃς τότ’ ἦν νέος . 
Θεράπων οὐκ εἰς ὄλεθρον ; 
οὐ σιωπήσας ἔσει ; 
Οἰδίπους ἆ , μὴ κόλαζε , πρέσβυ , τόνδ’ , ἐπεὶ τὰ σὰ δεῖται κολαστοῦ μᾶλλον ἢ τὰ τοῦδ’ ἔπη . 
Θεράπων τί δ’ , ὦ φέριστε δεσποτῶν , ἁμαρτάνω ; 
Οἰδίπους οὐκ ἐννέπων τὸν παῖδ’ ὃν οὗτος ἱστορεῖ . 
Θεράπων λέγει γὰρ εἰδὼς οὐδέν , ἀλλ’ ἄλλως πονεῖ . 
Οἰδίπους σὺ πρὸς χάριν μὲν οὐκ ἐρεῖς , κλαίων δ’ ἐρεῖς . 
Θεράπων μὴ δῆτα , πρὸς θεῶν , τὸν γέροντά μ’ αἰκίσῃ . 
Οἰδίπους οὐχ ὡς τάχος τις τοῦδ’ ἀποστρέψει χέρας ; 
Θεράπων δύστηνος , ἀντὶ τοῦ ; 
τί προσχρῄζων μαθεῖν ; 
Οἰδίπους τὸν παῖδ’ ἔδωκας τῷδ’ ὃν οὗτος ἱστορεῖ ; 
Θεράπων ἔδωκ’ · ὀλέσθαι δ’ ὤφελον τῇδ’ ἡμέρᾳ . 
Οἰδίπους ἀλλ’ εἰς τόδ’ ἥξεις μὴ λέγων γε τοὔνδικον . 
Θεράπων πολλῷ γε μᾶλλον , ἢν φράσω , διόλλυμαι . 
Οἰδίπους ἁνὴρ ὅδ’ , ὡς ἔοικεν , ἐς τριβὰς ἐλᾷ . 
Θεράπων οὐ δῆτ’ ἔγωγ’ , ἀλλ’ εἶπον , ὡς δοίην , πάλαι . 
Οἰδίπους πόθεν λαβών ; 
οἰκεῖον ἢ ’ξ ἄλλου τινός ; 
Θεράπων ἐμὸν μὲν οὐκ ἔγωγ’ , ἐδεξάμην δέ του . 
Οἰδίπους τίνος πολιτῶν τῶνδε κἀκ ποίας στέγης ; 
Θεράπων μὴ πρὸς θεῶν , μή , δέσποθ’ , ἱστόρει πλέον . 
Οἰδίπους ὄλωλας , εἴ σε ταῦτ’ ἐρήσομαι πάλιν . 
Θεράπων τῶν Λαΐου τοίνυν τις ἦν γεννημάτων . 
Οἰδίπους ἦ δοῦλος ἢ κείνου τις ἐγγενὴς γεγώς ; 
Θεράπων οἴμοι , πρὸς αὐτῷ γ’ εἰμὶ τῷ δεινῷ λέγειν . 
Οἰδίπους κἄγωγ’ ἀκούειν · ἀλλ’ ὅμως ἀκουστέον . 
Θεράπων κείνου γέ τοι δὴ παῖς ἐκλῄζεθ’ · ἡ δ’ ἔσω κάλλιστ’ ἂν εἴποι σὴ γυνὴ τάδ’ ὡς ἔχει . 
Οἰδίπους ἦ γὰρ δίδωσιν ἥδε σοι ; 
Θεράπων μάλιστ’ , ἄναξ . 
Οἰδίπους ὡς πρὸς τί χρείας ; 
Θεράπων ὡς ἀναλώσαιμί νιν . 
Οἰδίπους τεκοῦσα τλήμων ; 
Θεράπων θεσφάτων γ’ ὄκνῳ κακῶν . 
Οἰδίπους ποίων ; 
Θεράπων κτενεῖν νιν τοὺς τεκόντας ἦν λόγος . 
Οἰδίπους πῶς δῆτ’ ἀφῆκας τῷ γέροντι τῷδε σύ ; 
Θεράπων κατοικτίσας , ὦ δέσποθ’ , ὡς ἄλλην χθόνα δοκῶν ἀποίσειν , αὐτὸς ἔνθεν ἦν · ὁ δὲ κάκ’ εἰς μέγιστ’ ἔσωσεν . 
εἰ γὰρ οὗτος εἶ ὅν φησιν οὗτος , ἴσθι δύσποτμος γεγώς . 
Οἰδίπους ἰοὺ ἰού · τὰ πάντ’ ἂν ἐξήκοι σαφῆ . 
ὦ φῶς , τελευταῖόν σε προσβλέψαιμι νῦν , ὅστις πέφασμαι φύς τ’ ἀφ’ ὧν οὐ χρῆν , ξὺν οἷς τ’ οὐ χρῆν ὁμιλῶν , οὕς τέ μ’ οὐκ ἔδει κτανών . 
Χορός ἰὼ γενεαὶ βροτῶν , ὡς ὑμᾶς ἴσα καὶ τὸ μηδὲν ζώσας ἐναριθμῶ . 
τίς γάρ , τίς ἀνὴρ πλέον τᾶς εὐδαιμονίας φέρει ἢ τοσοῦτον ὅσον δοκεῖν καὶ δόξαντ’ ἀποκλῖναι ; 
τὸν σόν τοι παράδειγμ’ ἔχων , τὸν σὸν δαίμονα , τὸν σόν , ὦ τλᾶμον Οἰδιπόδα , βροτῶν οὐδὲν μακαρίζω · 
Χορός ὅστις καθ’ ὑπερβολὰν τοξεύσας ἐκράτησε τοῦ πάντ’ εὐδαίμονος ὄλβου , ὦ Ζεῦ , κατὰ μὲν φθίσας τὰν γαμψώνυχα παρθένον χρησμῳδόν , θανάτων δ’ ἐμᾷ χώρᾳ πύργος ἀνέστα · 
ἐξ οὗ καὶ βασιλεὺς καλεῖ ἐμὸς καὶ τὰ μέγιστ’ ἐτιμάθης , ταῖς μεγάλαισιν ἐν 
Θήβαισιν ἀνάσσων . 
Χορός τανῦν δ’ ἀκούειν τίς ἀθλιώτερος ; 
τίς ἄταις ἀγρίαις , τίς ἐν πόνοις ξύνοικος ἀλλαγᾷ βίου ; 
ἰὼ κλεινὸν Οἰδίπου κάρα , ἦ στέγας λιμὴν αὑτὸς ἤρκεσεν παιδὶ καὶ πατρὶ θαλαμηπόλῳ πεσεῖν ; 
πῶς ποτε πῶς ποθ’ αἱ πατρῷαί σ’ ἄλοκες φέρειν , τάλας , σῖγ’ ἐδυνάθησαν ἐς τοσόνδε ; 
Χορός ἐφηῦρέ σ’ ἄκονθ’ ὁ πάνθ’ ὁρῶν χρόνος , δικάζει τ’ ἄγαμον γάμον πάλαι τεκνοῦντα καὶ τεκνούμενον . 
ἰώ , Λαΐειον ὦ τέκνον , εἴθε σ’ εἴθε σε μήποτ’ εἰδόμαν . 
δύρομαι γὰρ ὥσπερ ἰάλεμον χέων ἐκ στομάτων . 
τὸ δ’ ὀρθὸν εἰπεῖν , ἀνέπνευσά τ’ ἐκ σέθεν καὶ κατεκοίμασα τοὐμὸν ὄμμα . 
Ἐξάγγελος ὦ γῆς μέγιστα τῆσδ’ ἀεὶ τιμώμενοι , οἷ’ , ἔργ’ ἀκούσεσθ’ , οἷα δ’ εἰσόψεσθ’ , ὅσον δ’ ἀρεῖσθε πένθος , εἴπερ ἐγγενῶς ἔτι τῶν Λαβδακείων ἐντρέπεσθε δωμάτων . 
οἶμαι γὰρ οὔτ’ ἂν Ἴστρον οὔτε Φᾶσιν ἂν νίψαι καθαρμῷ τήνδε τὴν στέγην , ὅσα κεύθει , τὰ δ’ αὐτίκ’ εἰς τὸ φῶς φανεῖ κακὰ ἑκόντα κοὐκ ἄκοντα . 
τῶν δὲ πημονῶν μάλιστα λυποῦσ’ αἳ φανῶσ’ αὐθαίρετοι . 
Χορός λείπει μὲν οὐδ’ ἃ πρόσθεν εἴδομεν τὸ μὴ οὐ βαρύστον’ εἶναι · πρὸς δ’ ἐκείνοισιν τί φῄς ; 
Ἐξάγγελος ὁ μὲν τάχιστος τῶν λόγων εἰπεῖν τε καὶ μαθεῖν , τέθνηκε θεῖον Ἰοκάστης κάρα . 
Χορός ὦ δυστάλαινα , πρὸς τίνος ποτ’ αἰτίας ; 
Ἐξάγγελος αὐτὴ πρὸς αὑτῆς . 
τῶν δὲ πραχθέντων τὰ μὲν ἄλγιστ’ ἄπεστιν · ἡ γὰρ ὄψις οὐ πάρα . 
ὅμως δ’ , ὅσον γε κἀν ἐμοὶ μνήμης ἔνι , πεύσει τὰ κείνης ἀθλίας παθήματα . 
ὅπως γὰρ ὀργῇ χρωμένη παρῆλθ’ ἔσω θυρῶνος , ἵετ’ εὐθὺ πρὸς τὰ νυμφικὰ λέχη , κόμην σπῶσ’ ἀμφιδεξίοις ἀκμαῖς . 
πύλας δ’ , ὅπως εἰσῆλθ’ , ἐπιρράξασ’ ἔσω καλεῖ τὸν ἤδη Λάϊον πάλαι νεκρόν , μνήμην παλαιῶν σπερμάτων ἔχουσ’ , ὑφ’ ὧν θάνοι μὲν αὐτός , τὴν δὲ τίκτουσαν λίποι τοῖς οἷσιν αὐτοῦ δύστεκνον παιδουργίαν . 
γοᾶτο δ’ εὐνάς , ἔνθα δύστηνος διπλοῦς ἐξ ἀνδρὸς ἄνδρα καὶ τέκν’ ἐκ τέκνων τέκοι . 
χὤπως μὲν ἐκ τῶνδ’ οὐκέτ’ οἶδ’ ἀπόλλυται · 
βοῶν γὰρ εἰσέπαισεν Οἰδίπους , ὑφ’ οὗ οὐκ ἦν τὸ κείνης ἐκθεάσασθαι κακόν , ἀλλ’ εἰς ἐκεῖνον περιπολοῦντ’ ἐλεύσσομεν . 
φοιτᾷ γὰρ ἡμᾶς ἔγχος ἐξαιτῶν πορεῖν , γυναῖκά τ’ οὐ γυναῖκα , μητρῴαν δ’ ὅπου κίχοι διπλῆν ἄρουραν οὗ τε καὶ τέκνων . 
λυσσῶντι δ’ αὐτῷ δαιμόνων δείκνυσί τις · 
οὐδεὶς γὰρ ἀνδρῶν , οἳ παρῆμεν ἐγγύθεν . 
δεινὸν δ’ ἀύσας ὡς ὑφηγητοῦ τινος πύλαις διπλαῖς ἐνήλατ’ , ἐκ δὲ πυθμένων ἔκλινε κοῖλα κλῇθρα κἀμπίπτει στέγῃ . 
οὗ δὴ κρεμαστὴν τὴν γυναῖκ’ ἐσείδομεν , πλεκταῖσιν αἰώραισιν ἐμπεπλεγμένην . 
ὁ δ’ ὡς ὁρᾷ νιν , δεινὰ βρυχηθεὶς τάλας χαλᾷ κρεμαστὴν ἀρτάνην . 
ἐπεὶ δὲ γῇ ἔκειτο τλήμων , δεινὰ δ’ ἦν τἀνθένδ’ ὁρᾶν . 
ἀποσπάσας γὰρ εἱμάτων χρυσηλάτους περόνας ἀπ’ αὐτῆς , αἷσιν ἐξεστέλλετο , ἄρας ἔπαισεν ἄρθρα τῶν αὑτοῦ κύκλων , αὐδῶν τοιαῦθ’ , ὁθούνεκ’ οὐκ ὄψοιντό νιν οὔθ’ οἷ’ ἔπασχεν οὔθ’ ὁποῖ’ ἔδρα κακά , ἀλλ’ ἐν σκότῳ τὸ λοιπὸν οὓς μὲν οὐκ ἔδει ὀψοίαθ’ , οὓς δ’ ἔχρῃζεν οὐ γνωσοίατο . 
τοιαῦτ’ ἐφυμνῶν πολλάκις τε κοὐχ ἅπαξ ἤρασσ’ ἐπαίρων βλέφαρα . 
φοίνιαι δ’ ὁμοῦ γλῆναι γένεῑ ἔτελλον , οὐδ’ ἀνίεσαν φόνου μυδώσας σταγόνας , ἀλλ’ ὁμοῦ μέλας ὄμβρος χαλάζης αἱματοῦς ἐτέγγετο . 
τάδ’ ἐκ δυοῖν ἔρρωγεν , οὐ μόνου κάτα , ἀλλ’ ἀνδρὶ καὶ γυναικὶ συμμιγῆ κακά . 
ὁ πρὶν παλαιὸς δ’ ὄλβος ἦν πάροιθε μὲν ὄλβος δικαίως · νῦν δὲ τῇδε θἠμέρᾳ στεναγμός , ἄτη , θάνατος , αἰσχύνη , κακῶν ὅσ’ ἐστὶ πάντων ὀνόματ’ , οὐδέν ἐστ’ ἀπόν . 
Χορός νῦν δ’ ἔσθ’ ὁ τλήμων ἐν τίνι σχολῇ κακοῦ ; 
Ἐξάγγελος βοᾷ διοίγειν κλῇθρα καὶ δηλοῦν τινα τοῖς πᾶσι Καδμείοισι τὸν πατροκτόνον , τὸν μητέρ’—αὐδῶν ἀνόσῑ οὐδὲ ῥητά μοι , ὡς ἐκ χθονὸς ῥίψων ἑαυτὸν οὐδ’ ἔτι μενῶν δόμοις ἀραῖος , ὡς ἠράσατο . 
ῥώμης γε μέντοι καὶ προηγητοῦ τινος δεῖται · τὸ γὰρ νόσημα μεῖζον ἢ φέρειν . 
δείξει δὲ καὶ σοί · κλῇθρα γὰρ πυλῶν τάδε διοίγεται · θέαμα δ’ εἰσόψει τάχα τοιοῦτον οἷον καὶ στυγοῦντ’ ἐποικτίσαι . 
Χορός ὦ δεινὸν ἰδεῖν πάθος ἀνθρώποις , ὦ δεινότατον πάντων ὅσ’ ἐγὼ προσέκυρσ’ ἤδη . 
τίς σ’ , ὦ τλῆμον , προσέβη μανία ; 
τίς ὁ πηδήσας μείζονα δαίμων τῶν μακίστων πρὸς σῇ δυσδαίμονι μοίρᾳ ; 
φεῦ φεῦ , δύσταν’ · 
ἀλλ’ οὐδ’ ἐσιδεῖν δύναμαί σε , θέλων πόλλ’ ἀνερέσθαι , πολλὰ πυθέσθαι , πολλὰ δ’ ἀθρῆσαι · 
τοίαν φρίκην παρέχεις μοι . 
Οἰδίπους αἰαῖ αἰαῖ , δύστανος ἐγώ , ποῖ γᾶς φέρομαι τλάμων ; 
πᾷ μοι φθογγὰ διαπωτᾶται φοράδην ; 
ἰὼ δαῖμον , ἵν’ ἐξήλλου . 
Χορός ἐς δεινὸν οὐδ’ ἀκουστὸν οὐδ’ ἐπόψιμον . 
Οἰδίπους ἰὼ σκότου νέφος ἐμὸν ἀπότροπον , ἐπιπλόμενον ἄφατον , ἀδάματόν τε καὶ δυσούριστον ὄν . 
οἴμοι , οἴμοι μάλ’ αὖθις · οἷον εἰσέδυ μ’ ἅμα κέντρων τε τῶνδ’ οἴστρημα καὶ μνήμη κακῶν . 
Χορός καὶ θαῦμά γ’ οὐδὲν ἐν τοσοῖσδε πήμασιν διπλᾶ σε πενθεῖν καὶ διπλᾶ φορεῖν κακά . 
Οἰδίπους ἰὼ φίλος , σὺ μὲν ἐμὸς ἐπίπολος ἔτι μόνιμος · ἔτι γὰρ ὑπομένεις με τὸν τυφλὸν κηδεύων . 
φεῦ φεῦ . 
οὐ γάρ με λήθεις , ἀλλὰ γιγνώσκω σαφῶς , καίπερ σκοτεινός , τήν γε σὴν αὐδὴν ὅμως . 
Χορός ὦ δεινὰ δράσας , πῶς ἔτλης τοιαῦτα σὰς ὄψεις μαρᾶναι ; 
τίς σ’ ἐπῆρε δαιμόνων ; 
Οἰδίπους 
Ἀπόλλων τάδ’ ἦν , Ἀπόλλων , φίλοι , ὁ κακὰ κακὰ τελῶν ἐμὰ τάδ’ ἐμὰ πάθεα . 
ἔπαισε δ’ αὐτόχειρ νιν οὔτις , ἀλλ’ ἐγὼ τλάμων . 
τί γὰρ ἔδει μ’ ὁρᾶν , ὅτῳ γ’ ὁρῶντι μηδὲν ἦν ἰδεῖν γλυκύ ; 
Χορός ἦν τᾷδ’ ὅπωσπερ καὶ σύ φῄς . 
Οἰδίπους τί δῆτ’ ἐμοὶ βλεπτὸν ἢ στερκτὸν ἢ προσήγορον ἔτ’ ἔστ’ ἀκούειν ἡδονᾷ φίλοι ; 
ἀπάγετ’ ἐκτόπιον ὅ τι τάχιστά με , ἀπάγετ’ , ὦ φίλοι , τὸν μέγ’ ὀλέθριον τὸν καταρατότατον , ἔτι δὲ καὶ θεοῖς ἐχθρότατον βροτῶν . 
Χορός δείλαιε τοῦ νοῦ τῆς τε συμφορᾶς ἴσον , ὡς σ’ ἠθέλησα μηδέ γ’ ἂν γνῶναί ποτε . 
Οἰδίπους ὄλοιθ’ ὅστις ἦν , ὃς ἀγρίας πέδας μονάδ’ ἐπιποδίας ἔλυσ’ μ’ ἀπό τε φόνου ἔρυτο κἀνέσωσεν , οὐδὲν εἰς χάριν πράσσων . 
τότε γὰρ ἂν θανὼν οὐκ ἦ φίλοισιν οὐδ’ ἐμοὶ τοσόνδ’ ἄχος . 
Χορός θέλοντι κἀμοὶ τοῦτ’ ἂν ἦν . 
Οἰδίπους οὔκουν πατρός γ’ ἂν φονεὺς ἦλθον οὐδὲ νυμφίος βροτοῖς ἐκλήθην ὧν ἔφυν ἄπο . 
νῦν δ’ ἄθεος μέν εἰμ’ , ἀνοσίων δὲ παῖς , ὁμολεχὴς δ’ ἀφ’ ὧν αὐτὸς ἔφυν τάλας . 
εἰ δέ τι πρεσβύτερον ἔτι κακοῦ κακόν , τοῦτ’ ἔλαχ’ Οἰδίπους . 
Χορός οὐκ οἶδ’ ὅπως σε φῶ βεβουλεῦσθαι καλῶς · 
κρείσσων γὰρ ἦσθα μηκέτ’ ὢν ἢ ζῶν τυφλός . 
Οἰδίπους ὡς μὲν τάδ’ οὐχ ὧδ’ ἔστ’ ἄριστ’ εἰργασμένα , μή μ’ ἐκδίδασκε , μηδὲ συμβούλεῡ ἔτι . 
ἐγὼ γὰρ οὐκ οἶδ’ ὄμμασιν ποίοις βλέπων πατέρα ποτ’ ἂν προσεῖδον εἰς Ἅιδου μολὼν οὐδ’ αὖ τάλαιναν μητέρ’ , οἷν ἐμοὶ δυοῖν ἔργ’ ἐστὶ κρείσσον’ ἀγχόνης εἰργασμένα . 
ἀλλ’ ἡ τέκνων δῆτ’ ὄψις ἦν ἐφίμερος , βλαστοῦσ’ ὅπως ἔβλαστε , προσλεύσσειν ἐμοί ; 
οὐ δῆτα τοῖς γ’ ἐμοῖσιν ὀφθαλμοῖς ποτε · 
οὐδ’ ἄστυ γ’ οὐδὲ πύργος οὐδὲ δαιμόνων ἀγάλμαθ’ ἱερά , τῶν ὁ παντλήμων ἐγὼ κάλλιστ’ ἀνὴρ εἷς ἔν γε ταῖς Θήβαις τραφεὶς ἀπεστέρησ’ ἐμαυτόν , αὐτὸς ἐννέπων ὠθεῖν ἅπαντας τὸν ἀσεβῆ , τὸν ἐκ θεῶν φανέντ’ ἄναγνον καὶ γένους τοῦ Λαΐου . 
τοιάνδ’ ἐγὼ κηλῖδα μηνύσας ἐμὴν ὀρθοῖς ἔμελλον ὄμμασιν τούτους ὁρᾶν ; 
ἥκιστά γ’ · ἀλλ’ εἰ τῆς ἀκουούσης ἔτ’ ἦν πηγῆς δῑ ὤτων φραγμός , οὐκ ἂν ἐσχόμην τὸ μὴ ἀποκλῇσαι τοὐμὸν ἄθλιον δέμας , ἵν’ ἦ τυφλός τε καὶ κλύων μηδέν · τὸ γὰρ τὴν φροντίδ’ ἔξω τῶν κακῶν οἰκεῖν γλυκύ . 
ἰὼ Κιθαιρών , τί μ’ ἐδέχου ; 
τί μ’ οὐ λαβὼν ἔκτεινας εὐθύς , ὡς ἔδειξα μήποτε ἐμαυτὸν ἀνθρώποισιν ἔνθεν ἦ γεγώς ; 
ὦ Πόλυβε καὶ Κόρινθε καὶ τὰ πάτρια λόγῳ παλαιὰ δώμαθ’ , οἷον ἆρά με κάλλος κακῶν ὕπουλον ἐξεθρέψατε · 
νῦν γὰρ κακός τ’ ὢν κἀκ κακῶν εὑρίσκομαι . 
ὦ τρεῖς κέλευθοι καὶ κεκρυμμένη νάπη δρυμός τε καὶ στενωπὸς ἐν τριπλαῖς ὁδοῖς , αἳ τοὐμὸν αἷμα τῶν ἐμῶν χειρῶν ἄπο ἐπίετε πατρός , ἆρά μου μέμνησθ’ ἔτι οἷ’ ἔργα δράσας ὑμὶν εἶτα δεῦρ’ ἰὼν ὁποῖ’ ἔπρασσον αὖθις ; 
ᾧ γάμοι γάμοι , ἐφύσαθ’ ἡμᾶς , καὶ φυτεύσαντες πάλιν ἀνεῖτε ταὐτοῦ σπέρμα , κἀπεδείξατε πατέρας , ἀδελφούς , παῖδας , αἷμ’ ἐμφύλιον , νύμφας , γυναῖκας μητέρας τε , χὠπόσα αἴσχιστ’ ἐν ἀνθρώποισιν ἔργα γίγνεται . 
ἀλλ’ οὐ γὰρ αὐδᾶν ἔσθ’ ἃ μηδὲ δρᾶν καλόν , ὅπως τάχιστα πρὸς θεῶν ἔξω μέ που καλύψατ’ ἢ φονεύσατ’ ἢ θαλάσσιον ἐκρίψατ’ , ἔνθα μήποτ’ εἰσόψεσθ’ ἔτι . 
ἴτ’ , ἀξιώσατ’ ἀνδρὸς ἀθλίου θιγεῖν . 
πίθεσθε , μὴ δείσητε · τἀμὰ γὰρ κακὰ οὐδεὶς οἷός τε πλὴν ἐμοῦ φέρειν βροτῶν . 
Χορός ἀλλ’ ὧν ἐπαιτεῖς εἰς δέον πάρεσθ’ ὅδε 
Κρέων τὸ πράσσειν καὶ τὸ βουλεύειν , ἐπεὶ χώρας λέλειπται μοῦνος ἀντὶ σοῦ φύλαξ . 
Οἰδίπους οἴμοι , τί δῆτα λέξομεν πρὸς τόνδ’ ἔπος ; 
τίς μοι φανεῖται πίστις ἔνδικος ; 
τὰ γὰρ πάρος πρὸς αὐτὸν πάντ’ ἐφεύρημαι κακός . 
Κρέων οὐχ ὡς γελαστής , Οἰδίπους , ἐλήλυθα , οὐδ’ ὡς ὀνειδιῶν τι τῶν πάρος κακῶν . 
ἀλλ’ εἰ τὰ θνητῶν μὴ καταισχύνεσθ’ ἔτι γένεθλα , τὴν γοῦν πάντα βόσκουσαν φλόγα αἰδεῖσθ’ ἄνακτος Ἡλίου , τοιόνδ’ ἄγος ἀκάλυπτον οὕτω δεικνύναι , τὸ μήτε γῆ μήτ’ ὄμβρος ἱερὸς μήτε φῶς προσδέξεται . 
ἀλλ’ ὡς τάχιστ’ ἐς οἶκον ἐσκομίζετε · 
τοῖς ἐν γένει γὰρ τἀγγενῆ μάλισθ’ ὁρᾶν μόνοις τ’ ἀκούειν εὐσεβῶς ἔχει κακά . 
Οἰδίπους πρὸς θεῶν , ἐπείπερ ἐλπίδος μ’ ἀπέσπασας , ἄριστος ἐλθὼν πρὸς κάκιστον ἄνδρ’ ἐμέ , πιθοῦ τί μοι · πρὸς σοῦ γὰρ οὐδ’ ἐμοῦ φράσω . 
Κρέων καὶ τοῦ με χρείας ὧδε λιπαρεῖς τυχεῖν ; 
Οἰδίπους ῥῖψόν με γῆς ἐκ τῆσδ’ ὅσον τάχισθ’ , ὅπου θνητῶν φανοῦμαι μηδενὸς προσήγορος . 
Κρέων ἔδρασ’ ἂν εὖ τοῦτ’ ἴσθ’ ἄν , εἰ μὴ τοῦ θεοῦ πρώτιστ’ ἔχρῃζον ἐκμαθεῖν τί πρακτέαν . 
Οἰδίπους ἀλλ’ ἥ γ’ ἐκείνου πᾶσ’ ἐδηλώθη φάτις , τὸν πατροφόντην , τὸν ἀσεβῆ μ’ ἀπολλύναι . 
Κρέων οὕτως ἐλέχθη ταῦθ’ · ὅμως δ’ ἵν’ ἕσταμεν χρείας , ἄμεινον ἐκμαθεῖν τι δραστέον . 
Οἰδίπους οὕτως ἄρ’ ἀνδρὸς ἀθλίου πεύσεσθ’ ὕπερ ; 
Κρέων καὶ γὰρ σὺ νῦν τἂν τῷ θεῷ πίστιν φέροις . 
Οἰδίπους καὶ σοί γ’ ἐπισκήπτω τε καὶ προστέψομαι , τῆς μὲν κατ’ οἴκους αὐτὸς ὃν θέλεις τάφον θοῦ · καὶ γὰρ ὀρθῶς τῶν γε σῶν τελεῖς ὕπερ · 
ἐμοῦ δὲ μήποτ’ ἀξιωθήτω τόδε πατρῷον ἄστυ ζῶντος οἰκητοῦ τυχεῖν , ἀλλ’ ἔα με ναίειν ὄρεσιν , ἔνθα κλῄζεται οὑμὸς Κιθαιρὼν οὗτος , ὃν μήτηρ τέ μοι πατήρ τ’ ἐθέσθην ζῶντε κύριον τάφον , ἵν’ ἐξ ἐκείνων , οἵ μ’ ἀπωλλύτην , θάνω . 
καίτοι τοσοῦτόν γ’ οἶδα , μήτε μ’ ἂν νόσον μήτ’ ἄλλο πέρσαι μηδέν · οὐ γὰρ ἄν ποτε θνῄσκων ἐσώθην , μὴ ’πί τῳ δεινῷ κακῷ . 
ἀλλ’ ἡ μὲν ἡμῶν μοῖρ’ , ὅποιπερ εἶσ’ , ἴτω · 
παίδων δὲ τῶν μὲν ἀρσένων μή μοι , Κρέων , προσθῇ μέριμναν · ἄνδρες εἰσίν , ὥστε μὴ σπάνιν ποτὲ σχεῖν , ἔνθ’ ἂν ὦσι , τοῦ βίου · 
ταῖν δ’ ἀθλίαιν οἰκτραῖν τε παρθένοιν ἐμαῖν , αἷν οὔποθ’ ἡμὴ χωρὶς ἐστάθη βορᾶς τράπεζ’ ἄνευ τοῦδ’ ἀνδρός , ἀλλ’ ὅσων ἐγὼ ψαύοιμι , πάντων τῶνδ’ ἀεὶ μετειχέτην · 
αἷν μοι μέλεσθαι · καὶ μάλιστα μὲν χεροῖν ψαῦσαί μ’ ἔασον κἀποκλαύσασθαι κακά . 
ἴθ’ ὦναξ , ἴθ’ ὦ γονῇ γενναῖε · χερσί τἂν θιγὼν δοκοῖμ’ ἔχειν σφᾶς , ὥσπερ ἡνίκ’ ἔβλεπον . 
τί φημί ; 
οὐ δὴ κλύω που πρὸς θεῶν τοῖν μοι φίλοιν δακρυρροούντοιν , καί μ’ ἐποικτίρας Κρέων ἔπεμψέ μοι τὰ φίλτατ’ ἐκγόνοιν ἐμοῖν ; 
λέγω τι ; 
Κρέων λέγεις · ἐγὼ γὰρ εἰμ’ ὁ πορσύνας τάδε , γνοὺς τὴν παροῦσαν τέρψιν , ἥ σ’ εἶχεν πάλαι . 
Οἰδίπους ἀλλ’ εὐτυχοίης , καί σε τῆσδε τῆσδε τῆς ὁδοῦ δαίμων ἄμεινον ἢ ’μὲ φρουρήσας τύχοι . 
ὦ τέκνα , ποῦ ποτ’ ἐστέ ; 
δεῦρ’ ἴτ’ , ἔλθετε ὡς τὰς ἀδελφὰς τάσδε τὰς ἐμὰς χέρας , αἳ τοῦ φυτουργοῦ πατρὸς ὑμὶν ὧδ’ ὁρᾶν τὰ πρόσθε λαμπρὰ προυξένησαν ὄμματα · 
ὃς ὑμίν , ὦ τέκν’ , οὔθ’ ὁρῶν οὔθ’ ἱστορῶν πατὴρ ἐφάνθην ἔνθεν αὐτὸς ἠρόθην . 
καὶ σφὼ δακρύω · προσβλέπειν γὰρ οὐ σθένω · 
νοούμενος τὰ λοιπὰ τοῦ πικροῦ βίου , οἷον βιῶναι σφὼ πρὸς ἀνθρώπων χρεών . 
ποίας γὰρ ἀστῶν ἥξετ’ εἰς ὁμιλίας , ποίας δ’ ἑορτάς , ἔνθεν οὐ κεκλαυμέναι πρὸς οἶκον ἵξεσθ’ ἀντὶ τῆς θεωρίας ; 
ἀλλ’ ἡνίκ’ ἂν δὴ πρὸς γάμων ἥκητ’ ἀκμάς , τίς οὗτος ἔσται , τίς παραρρίψει , τέκνα , τοιαῦτ’ ὀνείδη λαμβάνων , ἃ ταῖς ἐμαῖς γοναῖσιν ἔσται σφῷν θ’ ὁμοῦ δηλήματα ; 
τί γὰρ κακῶν ἄπεστι ; 
τὸν πατέρα πατὴρ ὑμῶν ἔπεφνε · τὴν τεκοῦσαν ἤροσεν , ὅθεν περ αὐτὸς ἐσπάρη , κἀκ τῶν ἴσων ἐκτήσαθ’ ὑμᾶς , ὧνπερ αὐτὸς ἐξέφυ . 
τοιαῦτ’ ὀνειδιεῖσθε · κᾆτα τίς γαμεῖ ; 
οὐκ ἔστιν οὐδείς , ὦ τέκν’ , ἀλλὰ δηλαδὴ χέρσους φθαρῆναι κἀγάμους ὑμᾶς χρεών . 
ὦ παῖ Μενοικέως , ἀλλ’ ἐπεὶ μόνος πατὴρ ταύταιν λέλειψαι , νὼ γάρ , ὣ ’φυτεύσαμεν , ὀλώλαμεν δύ’ ὄντε , μή σφε περιίδῃς πτωχὰς ἀνάνδρους ἐκγενεῖς ἀλωμένας , μηδ’ ἐξισώσῃς τάσδε τοῖς ἐμοῖς κακοῖς . 
ἀλλ’ οἴκτισόν σφας , ὧδε τηλικάσδ’ ὁρῶν πάντων ἐρήμους , πλὴν ὅσον τὸ σὸν μέρος . 
ξύννευσον , ὦ γενναῖε , σῇ ψαύσας χερί . 
πόλλ’ ἂν παρῄνουν · νῦν δὲ τοῦτ’ εὔχεσθέ μοι , οὗ καιρὸς ἐᾷ ζῆν , τοῦ βίου δὲ λῴονος ὑμᾶς κυρῆσαι τοῦ φυτεύσαντος πατρός . 
Κρέων ἅλις ἵν’ ἐξήκεις δακρύων · ἀλλ’ ἴθι στέγης ἔσω . 
Οἰδίπους πειστέον , κεἰ μηδὲν ἡδύ . 
Κρέων πάντα γὰρ καιρῷ καλά . 
Οἰδίπους οἶσθ’ ἐφ’ οἷς οὖν εἶμι ; 
Κρέων λέξεις , καὶ τότ’ εἴσομαι κλύων . 
Οἰδίπους γῆς μ’ ὅπως πέμψεις ἄποικον . 
Κρέων τοῦ θεοῦ μ’ αἰτεῖς δόσιν . 
Οἰδίπους ἀλλὰ θεοῖς γ’ ἔχθιστος ἥκω . 
Κρέων τοιγαροῦν τεύξει τάχα . 
Οἰδίπους φὴ|ς τάδ’ οὖν ; 
Κρέων ἃ μὴ φρονῶ γὰρ οὐ φιλῶ λέγειν μάτην . 
Οἰδίπους ἄπαγέ νύν μ’ ἐντεῦθεν ἤδη . 
Κρέων στεῖχέ νυν , τέκνων δ’ ἀφοῦ . 
Οἰδίπους μηδαμῶς ταύτας γ’ ἕλῃ μου . 
Κρέων πάντα μὴ βούλου κρατεῖν · 
καὶ γὰρ ἁκράτησας οὔ σοι τῷ βίῳ ξυνέσπετο . 
Χορός ὦ πάτρας Θήβης ἔνοικοι , λεύσσετ’ , Οἰδίπους ὅδε , ὃς τὰ κλείν’ αἰνίγματ’ ᾔδει καὶ κράτιστος ἦν ἀνήρ , οὗ τίς οὐ ζήλῳ πολιτῶν ἦν τύχαις ἐπιβλέπων , εἰς ὅσον κλύδωνα δεινῆς συμφορᾶς ἐλήλυθεν . 
ὥστε θνητὸν ὄντα κείνην τὴν τελευταίαν ἰδεῖν ἡμέραν ἐπισκοποῦντα μηδέν’ ὀλβίζειν , πρὶν ἂν τέρμα τοῦ βίου περάσῃ μηδὲν ἀλγεινὸν παθών .
