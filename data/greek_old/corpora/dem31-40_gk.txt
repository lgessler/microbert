Πρὸς Ὀνήτορα Ἐξούλης Β ὃ παρέλιπον ἐν τῷ προτέρῳ λόγῳ τεκμήριον , οὐδενὸς τῶν εἰρημένων ἔλαττον , τοῦ μὴ δεδωκέναι τὴν προῖκα τούτους Ἀφόβῳ , τοῦτο πρῶτον εἰπών , μετὰ τοῦτο καὶ περὶ ὧν οὗτος ἔψευσται πρὸς ὑμᾶς ἐξελέγχειν αὐτὸν πειράσομαι . 
οὗτος γάρ , ὦ ἄνδρες δικασταί , τὸ πρῶτον ὅτε τῶν Ἀφόβου διενοεῖτ’ ἀμφισβητεῖν , οὐχὶ τάλαντον ἔφη τὴν προῖκα , ὥσπερ νυνί , ἀλλ’ ὀγδοήκοντα μνᾶς δεδωκέναι , καὶ τίθησιν ὅρους ἐπὶ μὲν τὴν οἰκίαν δισχιλίων , ἐπὶ δὲ τὸ χωρίον ταλάντου , βουλόμενος μὴ μόνον τοῦτο , ἀλλὰ κἀκείνην διασῴζειν αὐτῷ . 
γενομένης δέ μοι τῆς δίκης πρὸς αὐτόν , ἰδὼν ὡς διάκεισθ’ ὑμεῖς πρὸς τοὺς λίαν ἀναιδῶς ἀδικοῦντας , ἔννους γίγνεται , καὶ δεινὰ πάσχειν ἡγήσατο δόξειν ἐμὲ τοσούτων χρημάτων ἀπεστερημένον , εἰ μηδ’ ὁτιοῦν ἕξοιμι τῶν Ἀφόβου λαβεῖν τοῦ τἄμ’ ἔχοντος , ἀλλ’ ὑπὸ τούτου κωλυόμενος φανερὸς γενήσομαι . 
καὶ τί ποιεῖ ; 
τοὺς ὅρους ἀπὸ τῆς οἰκίας ἀφαιρεῖ , καὶ τάλαντον μόνον εἶναι τὴν προῖκά φησιν , ἐν ᾧ τὸ χωρίον ἀποτετιμῆσθαι . 
καίτοι δῆλον ὅτι τοὺς ἐπὶ τῆς οἰκίας ὅρους εἰ δικαίως ἔθηκεν καὶ ὄντως ἀληθεῖς , δικαίως καὶ τοὺς ἐπὶ τοῦ χωρίου τέθηκεν · εἰ δ’ εὐθὺς ἀδικεῖν βουλόμενος ψευδεῖς ἔθηκεν ἐκείνους , εἰκὸς καὶ τούτους οὐκ ἀληθεῖς ὑπάρχειν . 
τοῦτο τοίνυν οὐκ ἐξ ὧν ἐγὼ δεδήλωκα λόγων δεῖ σκοπεῖν , ἀλλ’ ἐξ ὧν αὐτὸς οὗτος διεπράξατο · οὐδ’ ὑφ’ ἑνὸς γὰρ ἀναγκασθεὶς ἀνθρώπων αὐτὸς ἀνεῖλεν τοὺς ὅρους , ἔργῳ φανερὸν ποιήσας ὅτι ψεύδεται . 
καὶ ταῦθ’ ὡς ἀληθῆ λέγω , τὸ μὲν χωρίον καὶ νῦν οὗτός φησιν ἀποτετιμῆσθαι ταλάντου , τὴν δ’ οἰκίαν ὡς προσωρίσατο δισχιλίων καὶ πάλιν τοὺς ὅρους ἀνεῖλεν γενομένης τῆς δίκης , τοὺς εἰδότας ὑμῖν μάρτυρας παρέξομαι . 
καί μοι λαβὲ τὴν μαρτυρίαν.Μαρτυρία δῆλον τοίνυν ὅτι δισχιλίων μὲν ὡρισμένος τὴν οἰκίαν , ταλάντου δὲ τὸ χωρίον , ὡς ὀγδοήκοντα μνᾶς δεδωκὼς ἔμελλεν ἀμφισβητήσειν . 
μεῖζον οὖν ἄν τι γένοιτο τεκμήριον ὑμῖν τοῦ μηδὲν ἀληθὲς νῦν λέγειν τοῦτον ἢ εἰ φανείη μὴ ταὐτὰ λέγων τοῖς ἐξ ἀρχῆς περὶ τῶν αὐτῶν ; 
ἐμοὶ μὲν γὰρ οὐδὲν ἂν δοκεῖ τούτου μεῖζον εὑρεθῆναι . 
σκέψασθε τοίνυν τὴν ἀναίδειαν , ὃς ἐν ὑμῖν ἐτόλμησεν εἰπεῖν , ὡς οὐκ ἀποστερεῖ μ’ ὅσῳ πλείονος ἄξιόν ἐστι ταλάντου , καὶ ταῦτ’ αὐτὸς τιμήσας οὐκ ἄξιον εἶναι πλείονος . 
τί γὰρ βουλόμενος δισχιλίων προσωρίσω τὴν οἰκίαν , ὅτε τὰς ὀγδοήκοντα μνᾶς ἐνεκάλεις , εἴ γε τὸ χωρίον ἄξιον ἦν πλείονος , ἀλλ’ οὐκ ἐπὶ τούτῳ καὶ τὰς δισχιλίας ἐτίθεις ; 
ἢ ὅταν μέν σοι δοκῇ πάντα τὰ Ἀφόβου διασῴζειν , τό τε χωρίον ἔσται ταλάντου μόνον ἄξιον , καὶ τὴν οἰκίαν ἐν δισχιλίαις προσέξεις , ἥ τε προὶξ ὀγδοήκοντα μναῖ γενήσονται , καὶ ἀξιώσεις ἔχειν ἀμφότερα · ὅταν δέ σοι μὴ συμφέρῃ , τἀναντία πάλιν ἡ μὲν οἰκία ταλάντου , διότι νῦν ἐγὼ ταύτην ἔχω , τοῦ δὲ χωρίου τὸ περιὸν οὐκ ἐλάττονος ἢ δυοῖν ἄξιον , ἵν’ ἐγὼ δοκῶ βλάπτειν τοῦτον , οὐκ ἀποστερεῖσθαι ; 
ὁρᾷς ὡς ὑποκρίνει μὲν δεδωκέναι τὴν προῖκα , φαίνει δὲ κατ’ οὐδ’ ὁντινοῦν τρόπον δεδωκώς ; 
τὰ γὰρ ἀληθῆ καὶ μὴ κακουργούμενα τῶν πραγμάτων ἁπλῶς , οἷ’ ἂν ἐξ ἀρχῆς πραχθῇ , τοιαῦτ’ ἐστίν · σὺ δὲ τοὐναντίον ἐξελέγχει πράξας εἰς τὴν καθ’ ἡμῶν ὑπηρεσίαν . 
ἄξιον τοίνυν καὶ τὸν ὅρκον , ὁποῖόν τιν’ ἂν ὤμοσεν , εἴ τις ἔδωκεν , ἐκ τούτων ἰδεῖν . 
ὃς γὰρ ὀγδοήκοντα μνᾶς ἔφη τὴν προῖκ’ εἶναι , εἰ τότ’ αὐτῷ τις ἔδωκεν , ὀμόσαντι ταῦτ’ ἀληθῆ λέγειν , κομίσασθαι , τί ἐποίησεν ἄν ; 
ἢ δῆλον ὅτι ὤμοσεν ; 
τί γὰρ καὶ λέγων οὐ φήσει τότ’ ἂν ὀμόσαι , νῦν γε τοῦτ’ ἀξιῶν ; 
οὐκοῦν ὅτι γ’ ἐπιώρκησεν ἄν , ἑαυτὸν ἐξελέγχει · νῦν γὰρ οὐκ ὀγδοήκοντα μνᾶς , ἀλλὰ τάλαντον δεδωκέναι φησίν . 
τί μᾶλλον ἂν οὖν εἰκότως τις αὐτὸν ἐκεῖν’ ἐπιορκεῖν ἢ τάδ’ ἡγοῖτο ; 
ἢ τίνα τις δικαίως ἂν ἔχοι περὶ τούτου διάνοιαν , τοῦ ῥᾳδίως οὕτως αὑτὸν ἐξελέγχοντος ὄντ’ ἐπίορκον ; 
ἀλλὰ νὴ Δί’ ἴσως οὐχὶ πάντ’ αὐτῷ τοιαῦτα πέπρακται , οὐδὲ πανταχόθεν δῆλός ἐστι τεχνάζων . 
ἀλλὰ καὶ τιμώμενος φανερὸς γέγονεν ὑπὲρ Ἀφόβου ταλάντου , καὶ τοῦτ’ αὐτὸς ἡμῖν ἀποδώσειν ἐγγυώμενος . 
καίτοι σκέψασθ’ ὅτι τοῦτ’ ἔστι τεκμήριον οὐ μόνον τοῦ τὴν γυναῖκα συνοικεῖν Ἀφόβῳ καὶ τοῦτον οἰκείως ἔχειν , ἀλλὰ καὶ τοῦ μὴ δεδωκέναι τὴν προῖκα . 
τίς γὰρ ἀνθρώπων ἠλίθιός ἐστιν οὕτως ὥστ’ ἀργύριον μὲν δοὺς τοσοῦτον , ἔπειθ’ ἓν λαβὼν χωρίον ἀμφισβητούμενον εἰς ἀποτίμησιν , σὺν οἷς πρότερον ἐζημίωτο , τὸν ἀδικήσανθ’ ὡς δίκαιόν τι ποιήσοντα καὶ τοῦ τῆς δίκης ὀφλήματος προσεγγυήσασθαι ; 
ἐγὼ μὲν οὐδέν’ οἶμαι . 
καὶ γὰρ οὐδὲ λόγον τὸ πρᾶγμ’ ἔχον ἐστίν , τὸν αὐτὸν αὑτῷ μὴ δυνάμενον κομίσασθαι τάλαντον , τοῦτον ἄλλῳ τινὶ φάσκειν ἀποτείσειν καὶ ταῦτ’ ἐγγυᾶσθαι . 
ἀλλὰ καὶ ἀπ’ αὐτῶν τούτων ἐστὶ δῆλον ὅτι τὴν μὲν προῖκ’ οὐκ ἔδωκεν , ἀντὶ δὲ πολλῶν χρημάτων τῶν ἐμῶν οἰκεῖος ὢν Ἀφόβῳ ταῦτ’ ἀπετιμᾶτο , κληρονόμον τὴν ἀδελφὴν τῶν ἐμῶν μετ’ ἐκείνου καταστῆσαι βουλόμενος . 
εἶτα νῦν παρακρούσασθαι ζητεῖ καὶ φενακίζει , λέγων ὡς πρότερον τοὺς ὅρους ἔστησεν ἢ ’κεῖνον τὴν δίκην ὀφλεῖν . 
οὐ πρότερόν γ’ ἢ παρὰ σοί , νῦν εἰ ἀληθῆ λέγεις . 
δῆλον γὰρ ὅτι καταγνοὺς ἀδικίαν αὐτοῦ ταῦτ’ ἐποίεις . 
εἶτα καὶ γελοῖον τοῦτο λέγειν , ὥσπερ οὐκ εἰδότων ὑμῶν ὅτι πάντες οἱ τὰ τοιαῦτ’ ἀδικοῦντες σκοποῦσι τί λέξουσιν , καὶ οὐδεὶς πώποτ’ ὦφλεν σιωπῶν οὐδ’ ἀδικεῖν ὁμολογῶν · ἀλλ’ ἐπειδὰν οἶμαι μηδὲν ἀληθὲς λέγων ἐξελεγχθῇ , τότε γιγνώσκεται ὁποῖός ἐστιν . 
ὅπερ καὶ οὗτος ἔμοιγε δοκεῖ πάσχειν . 
ἐπεὶ φέρε , πῶς ἐστι δίκαιον , ἐὰν μὲν ὀγδοήκοντα μνῶν θῇς ὅρους , ὀγδοήκοντα μνᾶς εἶναι τὴν προῖκα , ἐὰν δὲ πλείονος πλέον , ἐὰν δ’ ἐλάττονος ἔλαττον ; 
ἢ πῶς ἐστι δίκαιον , τῆς ἀδελφῆς τῆς σῆς μηδέπω καὶ τήμερον ἄλλῳ συνοικούσης μηδ’ ἀπηλλαγμένης Ἀφόβου , μηδὲ τὴν προῖκα δεδωκότος σοῦ , μηδ’ ὑπὲρ τούτων εἰς βάσανον μηδ’ εἰς ἄλλο δίκαιον μηδὲν καταφεύγειν ἐθέλοντος , ὅτι σὺ στῆσαι φὴς ὅρους , σὸν εἶναι τὸ χωρίον ; 
ἐγὼ μὲν οὐδαμῶς οἶμαι · τὴν γὰρ ἀλήθειαν σκεπτέον , οὐχ ἅ τις αὑτῷ παρεσκεύασεν ἐξεπίτηδες εἰς τὸ λέγειν τι δοκεῖν , ὥσπερ ὑμεῖς . 
ἔπειτα τὸ δεινότατον · εἰ καὶ δεδωκότες ἦθ’ ὡς μάλιστα τὴν προῖκα , ἣν οὐ δεδώκατε , τίς ὁ τούτων αἴτιος ; 
οὐχ ὑμεῖς , ἐπεὶ <ἐπὶ> 
τἄμ’ ἔδοτε ; 
οὐχ ὅλοις ἔτεσιν πρότερον δέκα τἀμὰ λαβὼν εἶχεν ἐκεῖνος ὧν ὦφλεν τὴν δίκην , ἢ κηδεστήν σοι γενέσθαι ; 
ἢ σὲ μὲν δεῖ κομίσασθαι πάντα , τὸν δὲ καὶ καταδικασάμενον καὶ δῑ ὀρφανίαν ἠδικημένον καὶ προικὸς ἀληθινῆς ἀπεστερημένον , ὃν μόνον ἀνθρώπων οὐδὲ τῆς ἐπωβελίας ἄξιον ἦν κινδυνεύειν , ἠναγκάσθαι τοιαῦτα παθεῖν , κεκομισμένον μηδ’ ὁτιοῦν , καὶ ταῦτ’ ἐθέλοντα ποιεῖν <ἐφ’> 
ὑμῖν αὐτοῖς , εἴ τι τῶν δεόντων ἐβούλεσθε πράττειν ; 
Πρὸς Ζηνόμίωνα Παραγραφή ἄνδρες δικασταί , βούλομαι παραγεγραμμένος μὴ εἰσαγώγιμον εἶναι τὴν δίκην , περὶ τῶν νόμων πρῶτον εἰπεῖν , καθ’ οὓς παρεγραψάμην . 
οἱ νόμοι κελεύουσιν , ὦ ἄνδρες δικασταί , τὰς δίκας εἶναι τοῖς ναυκλήροις καὶ τοῖς ἐμπόροις τῶν Ἀθήναζε καὶ τῶν Ἀθήνηθεν συμβολαίων , καὶ περὶ ὧν ἂν ὦσι συγγραφαί · ἂν δέ τις παρὰ ταῦτα δικάζηται , μὴ εἰσαγώγιμον εἶναι τὴν δίκην . 
τουτῳὶ τοίνυν Ζηνοθέμιδι πρὸς μὲν ἐμὲ ὅτι οὐδὲν ἦν συμβόλαιον οὐδὲ συγγραφή , καὐτὸς ὁμολογεῖ ἐν τῷ ἐγκλήματι · δανεῖσαι δέ φησιν Ἡγεστράτῳ ναυκλήρῳ , τούτου δ’ ἀπολομένου ἐν τῷ πελάγει , ἡμᾶς τὸ ναῦλον σφετερίσασθαι · τουτὶ τὸ ἔγκλημ’ ἐστίν . 
ἐκ δὴ τοῦ αὐτοῦ λόγου τήν τε δίκην οὐκ εἰσαγώγιμον οὖσαν μαθήσεσθε , καὶ τὴν ὅλην ἐπιβουλὴν καὶ πονηρίαν τουτουὶ τοῦ ἀνθρώπου ὄψεσθε . 
δέομαι δ’ ὑμῶν πάντων , ὦ ἄνδρες δικασταί , εἴπερ ἄλλῳ τινὶ πώποτε πράγματι τὸν νοῦν προσέσχετε , καὶ τούτῳ προσέχειν · ἀκούσεσθε γὰρ ἀνθρώπου τόλμαν καὶ πονηρίαν οὐ τὴν τυχοῦσαν , ἄνπερ ἐγὼ τὰ πεπραγμέν’ αὐτῷ πρὸς ὑμᾶς πολλάκις εἰπεῖν δυνηθῶ . 
οἶμαι δέ . 
Ζηνόθεμις γὰρ οὑτοσί , ὢν ὑπηρέτης Ἡγεστράτου τοῦ ναυκλήρου , ὃν καὶ αὐτὸς ἔγραψεν ἐν τῷ ἐγκλήματι ὡς ἐν τῷ πελάγει ἀπώλετο (πῶς δέ , οὐ προσέγραψεν , ἀλλ’ ἐγὼ φράσὠ , ἀδίκημα τοιουτονὶ μετ’ ἐκείνου συνεσκευάσατο . 
χρήματ’ ἐν ταῖς Συρακούσαις ἐδανείζεθ’ οὗτος κἀκεῖνος . 
ὡμολόγει δ’ ἐκεῖνος μὲν πρὸς τοὺς τούτῳ δανείζοντας , εἴ τις ἔροιτο , ἐνεῖναι σῖτον ἐν τῇ νηὶ τούτῳ πολύν , οὗτος δὲ πρὸς τοὺς ἐκείνῳ τὸν γόμον οἰκεῖον ἔχειν αὐτὸν τῆς νεώς · ὢν δ’ ὁ μὲν ναύκληρος , ὁ δ’ ἐπιβάτης , ἐπιστεύοντ’ εἰκότως ἃ περὶ ἀλλήλων ἔλεγον . 
λαμβάνοντες δὲ τὰ χρήματα , οἴκαδ’ ἀπέστελλον εἰς τὴν Μασσαλίαν , καὶ οὐδὲν εἰς τὴν ναῦν εἰσέφερον . 
οὐσῶν δὲ τῶν συγγραφῶν , ὥσπερ εἰώθασιν ἅπασαι , σωθείσης τῆς νεὼς ἀποδοῦναι τὰ χρήματα , ἵν’ ἀποστερήσαιεν τοὺς δανείσαντας , τὴν ναῦν καταδῦσαι ἐβουλεύσαντο . 
ὁ μὲν οὖν Ἡγέστρατος , ὡς ἀπὸ τῆς γῆς ἀπῆραν δυοῖν ἢ τριῶν ἡμερῶν πλοῦν , καταβὰς τῆς νυκτὸς εἰς κοίλην ναῦν διέκοπτε τοῦ πλοίου τὸ ἔδαφος . 
οὑτοσὶ δ’ , ὡς οὐδὲν εἰδώς , ἄνω μετὰ τῶν ἄλλων ἐπιβατῶν διέτριβεν . 
ψόφου δὲ γενομένου , αἰσθάνονται οἱ ἐν τῷ πλοίῳ ὅτι κατόν τι ἐν κοίλῃ νηὶ γίγνεται , καὶ βοηθοῦσι κάτω . 
ὡς δ’ ἡλίσκεθ’ ὁ Ἡγέστρατος καὶ δίκην δώσειν ὑπέλαβεν , φεύγει καὶ διωκόμενος ῥίπτει αὑτὸν εἰς τὴν θάλατταν , διαμαρτὼν δὲ τοῦ λέμβου διὰ τὸ νύκτ’ εἶναι , ἀπεπνίγη . 
ἐκεῖνος μὲν οὕτως , ὥσπερ ἄξιος ἦν , κακὸς κακῶς ἀπώλετο , ἃ τοὺς ἄλλους ἐπεβούλευσε ποιῆσαι , ταῦτα παθὼν αὐτός . 
οὑτοσὶ δ’ ὁ κοινωνὸς αὐτοῦ καὶ συνεργὸς τὸ μὲν πρῶτον εὐθὺς ἐν τῷ πλοίῳ παρὰ τἀδικήματα , ὡς οὐδὲν εἰδώς , ἀλλ’ ἐκπεπληγμένος καὶ αὐτός , ἔπειθεν τὸν πρῳρέα καὶ τοὺς ναύτας εἰς τὸν λέμβον ἐκβαίνειν καὶ ἐκλιπεῖν τὴν ναῦν τὴν ταχίστην , ὡς ἀνελπίστου τῆς σωτηρίας οὔσης καὶ καταδυσομένης τῆς νεὼς αὐτίκα μάλα , ἵν’ , ὅπερ διενοήθησαν , τοῦτ’ ἐπιτελεσθείη καὶ ἡ ναῦς ἀπόλοιτο καὶ τὰ συμβόλαῑ ἀποστερήσαιεν . 
ἀποτυχὼν δὲ τούτου , καὶ τοῦ παρ’ ἡμῶν συμπλέοντος ἐναντιωθέντος καὶ τοῖς ναύταις μισθούς , εἰ διασῴσειαν τὴν ναῦν , μεγάλους ἐπαγγειλαμένου , σωθείσης εἰς Κεφαλληνίαν τῆς νεὼς διὰ τοὺς θεοὺς μάλιστά γε , εἶτα καὶ διὰ τὴν τῶν ναυτῶν ἀρετήν , πάλιν μετὰ τῶν Μασσαλιωτῶν τῶν τοῦ Ἡγεστράτου πολιτῶν μὴ καταπλεῖν Ἀθήναζε τὸ πλοῖον ἔπραττε , λέγων ὡς αὐτός τε καὶ τὰ χρήματ’ ἐκεῖθέν ἐστι , καὶ ὁ ναύκληρος εἴη καὶ οἱ δεδανεικότες Μασσαλιῶται . 
ἀποτυχὼν δὲ καὶ τούτου , καὶ τῶν ἀρχόντων τῶν ἐν τῇ Κεφαλληνίᾳ γνόντων Ἀθήναζε τὴν ναῦν καταπλεῖν , ὅθενπερ ἀνήχθη , ὃν οὐδ’ ἂν εἷς ἐλθεῖν ᾤετο δεῦρο τολμῆσαι τοιαῦτά γ’ ἐσκευωρημένον καὶ πεποιηκότα , οὗτος , ὦ ἄνδρες Ἀθηναῖοι , τοσοῦτον ὑπερβέβληκεν ἀναιδείᾳ καὶ τόλμῃ , ὥστ’ οὐκ ἐλήλυθεν μόνον , ἀλλὰ καὶ τοῦ σίτου τοῦ ἡμετέρου ἀμφισβητήσας ἡμῖν δίκην προσείληχεν . 
τί οὖν ποτ’ ἐστὶν τὸ αἴτιον , καὶ τῷ ποτ’ ἐπηρμένος οὗτος καὶ ἐλήλυθεν καὶ τὴν δίκην εἴληχεν ; 
ἐγὼ ὑμῖν ἐρῶ , ἄνδρες δικασταί , ἀχθόμενος μὲν νὴ τὸν Δία καὶ θεούς , ἀναγκαζόμενος δέ . 
ἔστιν ἐργαστήρια μοχθηρῶν ἀνθρώπων συνεστηκότων ἐν τῷ Πειραιεῖ · οὓς οὐδ’ ὑμεῖς ἀγνοήσετ’ ἰδόντες . 
ἐκ τούτων ἕνα , ἡνίχ’ οὗτος ἔπραττεν ὅπως ἡ ναῦς μὴ καταπλεύσεται δεῦρο , πρεσβευτὴν ἐκ βουλῆς τινα λαμβάνομεν γνώριμον οὑτωσί , ὅ τι δ’ ἦν οὐκ εἰδότες , ἀτύχημ’ οὐδὲν ἔλαττον , εἰ οἷόν τ’ εἰπεῖν , ἀτυχήσαντες ἢ τὸ ἐξ ἀρχῆς πονηροῖς ἀνθρώποις συμμεῖξαι . 
οὗτος ὁ πεμφθεὶς ὑφ’ ἡμῶν (Ἀριστοφῶν ὄνομ’ αὐτᾦ , ὃς καὶ τὰ τοῦ Μικκαλίωνος πράγματ’ ἐσκευώρηται (ταῦτα γὰρ νῦν ἀκούομεν) , ἠργολάβηκεν αὐτὸς καὶ κατεπήγγελται τουτῳί , καὶ ὅλως ἐστὶν ὁ πάντα πράττων οὗτος · ὁδὶ δ’ ἅσμενος δέδεκται ταῦτα . 
ὡς γὰρ διήμαρτεν τοῦ διαφθαρῆναι τὸ πλοῖον , οὐκ ἔχων ἀποδοῦναι τὰ χρήματα τοῖς δανείσασιν (πῶς γάρ ; 
ἅ γ’ ἐξ ἀρχῆς μὴ ἐνέθετὀ 
ἀντιποιεῖται τῶν ἡμετέρων , καί φησι τῷ Ἡγεστράτῳ ἐπὶ τούτῳ τῷ σίτῳ δεδανεικέναι ὃν ὁ παρ’ ἡμῶν ἐπιπλέων ἐπρίατο . 
οἱ δὲ δανεισταὶ τὸ ἐξ ἀρχῆς ἐξηπατημένοι , ὁρῶντες ἑαυτοῖς ἀντὶ τῶν χρημάτων ἄνθρωπον πονηρὸν χρήστην , ἄλλο δ’ οὐδέν , ἐλπίδ’ ἔχοντες ὑπὸ τούτου παρακρουσθέντων ὑμῶν ἐκ τῶν ἡμετέρων ἀπολήψεσθαι τὰ ἑαυτῶν , ὃν ἴσασιν ψευδόμενον ταῦτα καθ’ ἡμῶν , τούτῳ συνδικεῖν ἀναγκάζονται τοῦ συμφέροντος εἵνεκα τοῦ ἑαυτῶν . 
τὸ μὲν οὖν πρᾶγμ’ ὑπὲρ οὗ τὴν ψῆφον οἴσετε , ὡς εἰπεῖν ἐν κεφαλαίῳ , τοιοῦτόν ἐστιν . 
βούλομαι δὲ τοὺς μάρτυρας ὧν λέγω πρῶτον ὑμῖν παρασχόμενος , μετὰ ταῦτ’ ἤδη καὶ τἄλλα διδάσκειν . 
καί μοι λέγε τὰς μαρτυρίας.Μαρτυρίαι ἐπειδὴ τοίνυν ἀφίκετο δεῦρο τὸ πλοῖον , γνόντων τῶν Κεφαλλήνων ἀντιπράττοντος τούτου , ὅθεν ἐξέπλευσε τὸ πλοῖον , ἐνταῦθα καὶ καταπλεῖν αὐτό , τὴν μὲν ναῦν οἱ ἐπὶ τῇ νηὶ δεδανεικότες ἐνθένδ’ εὐθέως εἶχον , τὸν δὲ σῖτον ὁ ἠγορακὼς εἶχεν · ἦν δ’ οὗτος ὁ ἡμῖν τὰ χρήματ’ ὀφείλων . 
μετὰ ταῦθ’ ἧκεν οὗτος ἔχων τὸν παρ’ ἡμῶν πεμφθέντα πρεσβευτήν , τὸν Ἀριστοφῶντα , καὶ ἠμφεσβήτει τοῦ σίτου , φάσκων Ἡγεστράτῳ δεδανεικέναι . 
‘τί λέγεις , ἄνθρωπε ; ’ 
εὐθέως ὁ Πρῶτος (τοῦτο γὰρ ἦν τοὔνομα τῷ τὸν σῖτον εἰσαγαγόντι , τῷ τὰ χρήμαθ’ ἡμῖν ὀφείλοντἰ 
‘σὺ χρήματα δέδωκας Ἡγεστράτῳ , μεθ’ οὗ τοὺς ἄλλους ἐξηπάτηκας , ὅπως δανείσηται , καὶ σοὶ πολλάκις λέγοντος ὅτι τοῖς προϊεμένοις ἀπολεῖται τὰ χρήματα ; 
σὺ οὖν ταῦτ’ ἀκούων αὐτὸς ἂν προήκω ; ’ 
ἔφη καὶ ἀναιδὴς ἦν . 
‘οὐκοῦν εἰ τὰ μάλιστ’ ἀληθῆ λέγεις , ’ 
τῶν παρόντων τις ὑπέλαβεν , ‘ὁ σὸς κοινωνὸς καὶ πολίτης , ὁ Ἡγέστρατος , ὡς ἔοικεν , ἐξηπάτηκέν σε , καὶ ὑπὲρ τούτων αὐτὸς αὑτῷ θανάτου τιμήσας ἀπόλωλεν.’ 
‘καὶ ὅτι γ’ , ’ 
ἔφη τις τῶν παρόντων , ‘ἁπάντων ἐστὶ συνεργὸς οὗτος ἐκείνῳ , σημεῖον ὑμῖν ἐρῶ · πρὸ γὰρ τοῦ διακόπτειν ἐπιχειρῆσαι τὴν ναῦν , τίθενται πρός τινα τῶν συμπλεόντων οὗτος καὶ ὁ Ἡγέστρατος συγγραφήν . 
καίτοι εἰ μὲν εἰς πίστιν ἔδωκας , τί πρὸ τοῦ κακουργήματος ἂν τὰ βέβαῑ ἐποιοῦ ; 
εἰ δ’ ἀπιστῶν ἐτύγχανες , τί οὐχ , ὥσπερ οἱ ἄλλοι , τὰ δίκαῑ ἐλάμβανες ἐν τῇ γῇ ; ’ 
τί ἂν τὰ πολλὰ λέγοι τις ; 
ἦν γὰρ οὐδ’ ὁτιοῦν πλέον ἡμῖν ταῦτα λέγουσιν , ἀλλ’ εἴχετο τοῦ σίτου . 
ἐξῆγεν αὐτὸν Πρῶτος καὶ ὁ κοινωνὸς τοῦ Πρώτου , Φέρτατος · οὑτοσὶ δ’ οὐκ ἐξήγετο , οὐδ’ ἂν ἔφη διαρρήδην ὑπ’ οὐδενὸς ἐξαχθῆναι , εἰ μὴ αὐτὸν ἐγὼ ἐξάξω . 
μετὰ ταῦτα προὐκαλεῖθ’ ὁ Πρῶτος αὐτὸν καὶ ἡμεῖς ἐπὶ τὴν ἀρχὴν τὴν τῶν Συρακοσίων , κἂν μὲν ἐωνημένος τὸν σῖτον ἐκεῖνος φαίνηται καὶ τὰ τέλη κείμεν’ ἐκείνῳ καὶ τὰς τιμὰς ὁ διαλύων ἐκεῖνος , τοῦτον πονηρὸν ὄντ’ ἀξιοῦμεν ζημιοῦσθαι , εἰ δὲ μή , καὶ τὰ διάφορ’ ἀπολαβεῖν καὶ τάλαντον προσλαβεῖν , καὶ τοῦ σίτου ἀφιστάμεθα . 
ταῦτ’ ἐκείνου προκαλουμένου καὶ λέγοντος καὶ ἡμῶν οὐδὲν ἦν πλέον , ἀλλ’ ἦν αἵρεσις ἢ τοῦτον ἐξάγειν ἢ ἀπολωλεκέναι σωθέντα καὶ παρόντα τὰ ἡμέτερ’ αὐτῶν . 
ὁ γὰρ αὖ Πρῶτος διεμαρτύρετ’ ἐξάγειν , βεβαιῶν ἀναπλεῖν ἐθέλειν εἰς τὴν Σικελίαν · εἰ δὲ ταῦτ’ ἐθέλοντος αὑτοῦ προησόμεθ’ ἡμεῖς τούτῳ τὸν σῖτον , οὐδὲν αὑτῷ μέλειν . 
καὶ ὅτι ταῦτ’ ἀληθῆ λέγω , καὶ οὔτ’ ἂν ἐξαχθῆναι ἔφη , εἰ μὴ ὑπ’ ἐμοῦ , οὔθ’ ἃ προὐκαλεῖτο περὶ τοῦ ἀναπλεῖν ἐδέχετο , ἔν τε τῷ πλῷ τὴν συγγραφὴν ἔθετο , λέγε τὰς μαρτυρίας.Μαρτυρίαι ἐπειδὴ τοίνυν οὔτ’ ἐξάγεσθαι ἤθελεν ὑπὸ τοῦ Πρώτου οὔτ’ εἰς τὴν Σικελίαν ἀναπλεῖν ἐπὶ τὰ δίκαια , προειδώς θ’ ἅπαντ’ ἐφαίνετο , ἃ ὁ Ἡγέστρατος ἐκακούργει , λοιπὸν ἦν ἡμῖν τοῖς ἐνθένδε μὲν πεποιημένοις τὸ συμβόλαιον , παρειληφόσι δὲ τὸν σῖτον παρὰ τοῦ δικαίως ἐκεῖ πριαμένου , ἐξάγειν τοῦτον . 
τί γὰρ ἂν καὶ ἄλλ’ ἐποιοῦμεν ; 
οὔπω γὰρ τοῦτό γ’ οὐδεὶς ἡμῶν τῶν κοινωνῶν ὑπέλαβεν , ὡς ὑμεῖς γνώσεσθέ ποτ’ εἶναι τούτου τὸν σῖτον , ὃν καταλιπεῖν οὗτος ἔπειθεν τοὺς ναύτας , ὅπως ἀπόλοιτο τοῦ πλοίου καταδύντος . 
ὃ καὶ μέγιστόν ἐστι σημεῖον τοῦ μηδὲν προσήκειν αὐτῷ . 
τίς γὰρ ἂν τὸν ἑαυτοῦ σῖτον ἔπειθε προέσθαι τοὺς σῴζειν βουλομένους ; 
ἢ τίς οὐκ ἂν ἔπλει δεξάμενος τὴν πρόκλησιν εἰς τὴν Σικελίαν , οὗ ταῦτ’ ἦν ἐλέγξαι καθαρῶς ; 
καὶ μὴν οὐδὲ τοῦτ’ ἐμέλλομεν ὑμῶν καταγνώσεσθαι , ὡς εἰσαγώγιμον ψηφιεῖσθε τούτῳ τὴν δίκην περὶ τούτων τῶν χρημάτων , ἃ κατὰ πολλοὺς τρόπους οὗτος ἔπραττεν ὅπως μὴ εἰσαγώγιμα δεῦρ’ ἔσται , πρῶτον μὲν ὅτ’ αὐτὰ καταλιπεῖν τοὺς ναύτας ἔπειθεν , εἶθ’ ὅτ’ ἐν Κεφαλληνίᾳ μὴ δεῦρο πλεῖν τὴν ναῦν ἔπραττεν . 
πῶς γὰρ οὐκ αἰσχρὸν καὶ δεινὸν ἂν γένοιτο , εἰ Κεφαλλῆνες μέν , ὅπως τοῖς Ἀθηναίοις σωθῇ τὰ χρήματα , δεῦρο πλεῖν τὴν ναῦν ἔκριναν , ὑμεῖς δ’ ὄντες Ἀθηναῖοι τὰ τῶν πολιτῶν τοῖς καταποντίσαι βουληθεῖσιν δοῦναι γνοίητε , καὶ ἃ μὴ καταπλεῖν ὅλως οὗτος δεῦρ’ ἔπραττεν , ταῦτ’ εἰσαγώγιμα τούτῳ ψηφίσαισθε ; 
μὴ δῆτ’ , ὦ Ζεῦ καὶ θεοί . 
λέγε δή μοι τί παραγέγραμμαι.Παραγραφήλέγε δή μοι τὸν νόμον.Νόμος ὅτι μὲν τοίνυν ἐκ τῶν νόμων παρεγραψάμην μὴ εἰσαγώγιμον εἶναι τὴν δίκην , ἱκανῶς οἴομαι δεδεῖχθαι · τέχνην δ’ ἀκούσεσθε τοῦ σοφοῦ τοῦ ταῦτα πάντα συντεθηκότος , τοῦ Ἀριστοφῶντος . 
ὡς γὰρ ἐκ τῶν πραγμάτων ἁπλῶς οὐδὲν ἑώρων δίκαιον ἑαυτοῖς ἐνόν , ἐπικηρυκεύονται τῷ Πρώτῳ καὶ πείθουσι τὸν ἄνθρωπον ἐνδοῦναι τὰ πράγμαθ’ ἑαυτοῖς , πράττοντες μὲν ὡς ἔοικεν καὶ ἐξ ἀρχῆς τοῦτο , ὡς ἡμῖν νῦν φανερὸν γέγονεν , οὐ δυνάμενοι δὲ πεῖσαι . 
ὁ γὰρ Πρῶτος , ἕως μὲν ᾤετο τὸν σῖτον κέρδος ἐλθόντα ποιήσειν , ἀντείχετο τούτου , καὶ μᾶλλον ᾑρεῖτ’ αὐτός τε κερδᾶναι καὶ ἡμῖν τὰ δίκαῑ ἀποδοῦναι , ἢ κατακοινωνήσας τούτοις τῆς μὲν ὠφελίας τούτους ποιῆσαι μερίτας , ἡμᾶς δ’ ἀδικῆσαι · ὡς δὲ δεῦρ’ ἥκοντος αὐτοῦ καὶ περὶ ταῦτα πραγματευομένου , ἐπανῆκεν ὁ σῖτος , ἄλλην εὐθέως ἔλαβεν γνώμην . 
καὶ ἅμα (εἰρήσεται γάρ , ἄνδρες Ἀθηαῖοι , πᾶσα πρὸς ὑμᾶς ἡ ἀλήθειἀ 
καὶ ἡμεῖς οἱ δεδανεικότες προσεκρούομεν αὐτῷ καὶ πικρῶς εἴχομεν , τῆς τε ζημίας ἐφ’ ἡμᾶς ἰούσης τῆς περὶ τὸν σῖτον καὶ συκοφάντην ἀντὶ χρημάτων αἰτιώμενοι τοῦτον ἡμῖν κεκομικέναι . 
ἐκ τούτων , οὐδὲ φύσει χρηστὸς ὢν ἅνθρωπος δῆλον ὅτι , ἐπὶ τούτους ἀποκλίνει , καὶ συγχωρεῖ τὴν δίκην ἔρημον ὀφλεῖν , ἣν οὗτος αὐτῷ λαγχάνει τότε , ὅτ’ οὔπω ταὔτ’ ἐφρόνουν . 
εἰ μὲν γὰρ ἀφῆκε τὸν Πρῶτον , ἐξελήλεγκτ’ ἂν εὐθέως ἡμᾶς συκοφαντῶν · ὀφλεῖν δὲ παρὼν ἐκεῖνος οὐ συνεχώρει , ἵν’ ἐὰν μὲν αὐτῷ ποιῶσιν ἃ ὡμολογήκασιν— , εἰ δὲ μή , τὴν ἔρημον ἀντιλάχῃ . 
ἀλλὰ τί ταῦτα ; 
εἰ μὲν γὰρ ἃ γέγραφεν οὗτος εἰς τὸ ἔγκλημ’ ἐποίει , οὐκ ὀφλεῖν ἂν δίκην δικαίως , ἀλλ’ ἀποθανεῖν Πρῶτος ἔμοιγε δοκεῖ . 
εἰ γὰρ ἐν κακοῖς καὶ χειμῶνι τοσοῦτον οἶνον ἔπινεν ὥσθ’ ὅμοιον εἶναι μανίᾳ , τί οὐκ ἄξιός ἐστι παθεῖν ; 
ἢ εἰ γράμματ’ ἔκλεπτεν ; 
εἰ ὑπανέῳγεν ; 
ἀλλὰ ταῦτα μὲν αὐτοὶ πρὸς ἑαυτοὺς ὑμεῖς ὅπως ποτ’ ἔχει διακρινεῖσθε · τῇ δ’ ἐμῇ δίκῃ μηδὲν ἐκείνης πρόσαγε . 
εἴ τί σ’ ἠδίκηκεν ὁ Πρῶτος ἢ λέγων ἢ ποιῶν , ἔχεις ὡς ἔοικε δίκην · οὐδεὶς ἡμῶν ἐκώλυεν , οὐδὲ νῦν παραιτεῖται . 
εἰ σεσυκοφάντηκας , οὐ περιεργαζόμεθα . 
νὴ Δί’ , ἀλλ’ ἐκποδών ἐστιν ἅνθρωπος . 
διά γ’ ὑμᾶς , ἵνα τάς τε μαρτυρίας τὰς ἡμετέρας λίπῃ , καὶ νῦν ὑμεῖς ὅ τι ἂν βούλησθε λέγητε κατ’ αὐτοῦ . 
εἰ γὰρ μὴ δῑ ὑμῶν ἔρημος ἐγίγνεθ’ ἡ δίκη , ἅμ’ ἂν αὐτὸν προσεκαλοῦ καὶ κατηγγύας πρὸς τὸν πολέμαρχον , καὶ εἰ μὲν κατέστησέ σοι τοὺς ἐγγυητάς , μένειν ἠναγκάζετ’ ἄν , ἢ σὺ παρ’ ὧν λήψει δίκην ἑτοίμους εἶχες , εἰ δὲ μὴ κατέστησεν , εἰς τὸ οἴκημ’ ἂν ᾔει . 
νῦν δὲ κοινωσάμενοι τὸ πρᾶγμα , ὁ μὲν διὰ σοῦ τὴν γεγονυῖαν ἔκδειαν οὐκ ἀποδώσειν ἡμῖν οἴεται , σὺ δ’ ἐκείνου κατηγορῶν τῶν ἡμετέρων κύριος γενήσεσθαι . 
τεκμήριον δέ · ἐγὼ μὲν γὰρ αὐτὸν κλητεύσω , σὺ δ’ οὔτε κατηγγύησας οὔτε νῦν κλητεύσεις . 
ἔτι τοίνυν ἑτέρα τις ἐστὶν ἐλπὶς αὐτοῖς τοῦ παρακρούσεσθαι καὶ φενακιεῖν ὑμᾶς . 
αἰτιάσονται Δημοσθένην , καὶ ἐκείνῳ ἐμὲ πιστεύοντα φήσουσιν ἐξάγειν τουτονί , ὑπολαμβάνοντες τῷ ῥήτορα καὶ γνώριμον εἶναι ἐκεῖνον πιθανὴν ἔχειν τὴν αἰτίαν . 
ἐμοὶ δ’ ἐστὶ μέν , ὦ ἄνδρες Ἀθηναῖοι , Δημοσθένης οἰκεῖος γένει (καὶ πάντας ὑμῖν ὄμνυμι τοὺς θεοὺς ἦ μὴν ἐρεῖν τἀληθἦ , προσελθόντος δ’ αὐτῷ μου καὶ παρεῖναι καὶ βοηθεῖν ἀξιοῦντος εἴ τι ἔχοι , ‘Δήμων , ’ 
ἔφη , ‘ἐγὼ ποιήσω μὲν ὡς ἂν σὺ κελεύῃς (καὶ γὰρ ἂν δεινὸν εἴἠ . 
δεῖ μέντοι καὶ τὸ σαυτοῦ καὶ τοὐμὸν λογίσασθαι . 
ἐμοὶ συμβέβηκεν , ἀφ’ οὗ περὶ τῶν κοινῶν λέγειν ἠρξάμην , μηδὲ πρὸς ἓν πρᾶγμ’ ἴδιον προσεληλυθέναι · ἀλλὰ καὶ τῆς πολιτείας αὐτῆς τὰ τοιαῦτ’ ἐξέστηκα .... . 
Πρὸς Ἀπατούριον Παραγραφή τοῖς μὲν ἐμπόροις , ὦ ἄνδρες δικασταί , καὶ τοῖς ναυκλήροις κελεύει ὁ νόμος εἶναι τὰς δίκας πρὸς τοὺς θεσμοθέτας , ἐάν τι ἀδικῶνται ἐν τῷ ἐμπορίῳ ἢ ἐνθένδε ποι πλέοντες ἢ ἑτέρωθεν δεῦρο , καὶ τοῖς ἀδικοῦσιν δεσμὸν ἔταξεν τοὐπιτίμιον , ἕως ἂν ἐκτείσωσιν ὅ τι ἂν αὐτῶν καταγνωσθῇ , ἵνα μηδεὶς ἀδικῇ μηδένα τῶν ἐμπόρων εἰκῇ . 
τοῖς δὲ περὶ τῶν μὴ γενομένων συμβολαίων εἰς κρίσιν καθισταμένοις ἐπὶ τὴν παραγραφὴν καταφεύγειν ἔδωκεν ὁ νόμος , ἵνα μηδεὶς συκοφαντῆται , ἀλλ’ αὐτοῖς τοῖς τῇ ἀληθείᾳ ἀδικουμένοις τῶν ἐμπόρων καὶ τῶν ναυκλήρων αἱ δίκαι ὦσιν . 
καὶ πολλοὶ ἤδη τῶν φευγόντων ἐν ταῖς ἐμπορικαῖς παραγραψάμενοι κατὰ τὸν νόμον τουτονὶ καὶ εἰσελθόντες εἰς ὑμᾶς ἐξήλεγξαν τοὺς δικαζομένους ἀδίκως ἐγκαλοῦντας καὶ ἐπὶ τῇ προφάσει τοῦ ἐμπορεύεσθαι συκοφαντοῦντας . 
ὁ μὲν οὖν μετὰ τούτου μοι ἐπιβεβουλευκὼς καὶ τὸν ἀγῶνα τουτονὶ κατεσκευακὼς προϊόντος τοῦ λόγου καταφανὴς ὑμῖν ἔσται · ἐγκαλοῦντος δέ μοι Ἀπατουρίου τὰ ψευδῆ καὶ παρὰ τοὺς νόμους δικαζομένου , καὶ ὅσα μὲν ἐμοὶ καὶ τούτῳ ἐγένετο συμβόλαια , πάντων ἀπαλλαγῆς καὶ ἀφέσεως γενομένης , ἄλλου δὲ συμβολαίου οὐκ ὄντος ἐμοὶ πρὸς τοῦτον , οὔτε ναυτικοῦ οὔτ’ ἐγγείου , παρεγραψάμην τὴν δίκην μὴ εἰσαγώγιμον εἶναι κατὰ τοὺς νόμους τουτουσί.Νόμοι ὡς τοίνυν παρὰ τοὺς νόμους τούτους εἴληχέ μοι τὴν δίκην Ἀπατούριος καὶ τὰ ψευδῆ ἐγκέκληκεν , ἐκ πολλῶν ὑμῖν τοῦτ’ ἐπιδείξω . 
ἐγὼ γάρ , ὦ ἄνδρες δικασταί , πολὺν ἤδη χρόνον ἐπὶ τῆς ἐργασίας ὢν τῆς κατὰ θάλατταν , μέχρι μέν τινος αὐτὸς ἐκινδύνευον , οὔπω δὲ ἔτη ἐστὶν ἑπτὰ ἀφ’ οὗ τὸ μὲν πλεῖν καταλέλυκα , μέτρια δ’ ἔχων τούτοις πειρῶμαι ναυτικοῖς ἐργάζεσθαι . 
διὰ δὲ τὸ ἀφῖχθαι πολλαχόσε καὶ διὰ τὸ εἶναί μοι τὰς διατριβὰς περὶ τὸ ἐμπόριον γνωρίμως ἔχω τοῖς πλείστοις τῶν πλεόντων τὴν θάλατταν · τούτοις δὲ τοῖς ἐκ Βυζαντίου καὶ πάνυ οἰκείως χρῶμαι διὰ τὸ ἐνδιατρῖψαι αὐτόθι . 
ἔχοντος δέ μου οὕτως ὡς λέγω , κατέπλευσαν δεῦρο τρίτον ἔτος οὗτός τε καὶ πολίτης αὐτοῦ Παρμένων , Βυζάντιος μὲν τὸ γένος , φυγὰς δ’ ἐκεῖθεν . 
προσιόντες δέ μοι ἐν τῷ ἐμπορίῳ οὗτος καὶ ὁ Παρμένων ἐμνήσθησαν περὶ ἀργυρίου . 
ἔτυχεν δὲ οὑτοσὶ ὀφείλων ἐπὶ τῇ νηὶ τῇ ἑαυτοῦ τετταράκοντα μνᾶς , καὶ οἱ χρῆσται κατήπειγον αὐτὸν ἀπαιτοῦντες καὶ ἐνεβάτευον εἰς τὴν ναῦν , εἰληφότες τῇ ὑπερημερίᾳ . 
ἀπορουμένῳ δ’ αὐτῷ μνᾶς μὲν δέκα ὁ Παρμένων ὡμολόγησεν δώσειν , τριάκοντα δὲ μνᾶς ἐδεῖτό μου οὗτος συνευπορῆσαι , αἰτιώμενος τοὺς χρήστας ἐπιθυμοῦντας τῆς νεὼς διαβεβληκέναι αὑτὸν ἐν τῷ ἐμπορίῳ , ἵνα κατάσχωσι τὴν ναῦν εἰς ἀπορίαν καταστήσαντες τοῦ ἀποδοῦναι τὰ χρήματα . 
ἐμοὶ μὲν οὖν οὐκ ἔτυχεν παρὸν ἀργύριον , χρώμενος δὲ Ἡρακλείδῃ τῷ τραπεζίτῃ ἔπεισα αὐτὸν δανεῖσαι τὰ χρήματα λαβόντα ἐμὲ ἐγγυητήν . 
ἤδη δὲ τῶν τριάκοντα μνῶν πεπορισμένων , ἔτυχεν προσκεκρουκώς τι τούτῳ ὁ Παρμένων · ὡμολογηκὼς δ’ εὐπορήσειν αὐτῷ δέκα μνᾶς , καὶ τούτων δεδωκὼς τὰς τρεῖς , διὰ τὸ προειμένον ἀργύριον ἠναγκάζετο καὶ τὸ λοιπὸν διδόναι . 
αὐτὸς μὲν οὖν διὰ τοῦτο οὐκ ἐβούλετο ποιήσασθαι τὸ συμβόλαιον , ἐμὲ δ’ ἐκέλευεν πρᾶξαι ὅπως αὐτῷ ὡς ἀσφαλέστατα ἕξει . 
λαβὼν δὲ [ἐγὼ] 
τὰς ἑπτὰ μνᾶς παρὰ τοῦ Παρμένοντος , καὶ τὰς τρεῖς ἃς προειλήφει οὗτος παρ’ ἐκείνου , ἀνθομολογησάμενος πρὸς τοῦτον , ὠνὴν ποιοῦμαι τῆς νεὼς καὶ τῶν παίδων , ἕως ἀποδοίη τάς τε δέκα μνᾶς ἃς δῑ ἐμοῦ ἔλαβεν , καὶ τὰς τριάκοντα ὧν κατέστησεν ἐμὲ ἐγγυητὴν τῷ τραπεζίτῃ . 
καὶ ὡς ἀληθῆ λέγω , ἀκούσατε τῶν μαρτυριῶν.Μαρτυρίαι τὸν μὲν τρόπον τοῦτον ἀπήλλαξεν τοὺς χρήστας Ἀπατούριος οὑτοσί . 
οὐ πολλῷ δὲ χρόνῳ μετὰ ταῦτα τῆς τραπέζης ἀνασκευασθείσης , καὶ τοῦ Ἡρακλείδου κατ’ ἀρχὰς κεκρυμμένου , ἐπιβουλεύει οὑτοσὶ τούς τε παῖδας ἐκπέμψαι Ἀθήνηθεν καὶ τὴν ναῦν ἐξορμίσαι ἐκ τοῦ λιμένος . 
ὅθεν ἐμοὶ πρὸς τοῦτον ἡ πρώτη διαφορὰ ἐγένετο . 
αἰσθόμενος γὰρ ὁ Παρμένων ἐξαγομένων τῶν παίδων ἐπιλαμβάνεται καὶ τὴν ναῦν κατεκώλυσεν αὐτὸν ἐξορμίζειν , καὶ μεταπεμψάμενος ἐμὲ λέγει τὸ πρᾶγμα . 
ὡς δ’ ἤκουσα , τοῦτον μὲν ἀνοσιώτατον ἡγησάμην εἶναι τῷ ἐπιχειρήματι , ἐσκοπούμην δὲ ὅπως αὐτός τε ἀπολυθήσομαι τῆς ἐγγύης τῆς ἐπὶ τὴν τράπεζαν , καὶ ὁ ξένος μὴ ἀπολεῖ ἃ δῑ ἐμοῦ τούτῳ ἐδάνεισεν . 
καταστήσας δὲ φύλακας τῆς νεὼς διηγησάμην τοῖς ἐγγυηταῖς τῆς τραπέζης τὴν πρᾶξιν , καὶ παρέδωκα τὸ ἐνέχυρον , εἰπὼν αὐτοῖς ὅτι δέκα μναῖ ἐνείησαν τῷ ξένῳ ἐν τῇ νηί . 
ταῦτα δὲ πράξας κατηγγύησα τοὺς παῖδας , ἵν’ εἴ τις ἔνδεια γίγνοιτο , τὰ ἐλλείποντα ἐκ τῶν παίδων εἴη . 
καὶ ἐγὼ μὲν ἐπειδὴ ἔλαβον τοῦτον ἀδικοῦντα , διωρθωσάμην ὑπὲρ ἐμαυτοῦ καὶ τοῦ ξένου · ὁ δ’ ὥσπερ ἀδικούμενος , ἀλλ’ οὐκ ἀδικῶν ἐμέμφετό μοι , καὶ ἠρώτα εἰ οὐχ ἱκανόν μοι εἴη αὐτῷ ἀπολυθῆναι τῆς ἐγγύης τῆς πρὸς τὴν τράπεζαν , ἀλλὰ καὶ ὑπὲρ τοῦ ἀργυρίου τοῦ Παρμένοντος τὴν ναῦν κατεγγυῶ καὶ τοὺς παῖδας , καὶ ὑπὲρ ἀνθρώπου φυγάδος ἀπεχθανοίμην αὑτῷ . 
ἐγὼ δὲ τὸν πιστεύοντα ἐμαυτῷ τοσούτῳ ἔφην ἧττον ἂν περιιδεῖν , ὅσῳ φυγὰς ὢν καὶ ἀτυχῶν ἠδικεῖτο ὑπὸ τούτου . 
πάντα δὲ ποιήσας καὶ εἰς πᾶσαν ἀπέχθειαν τούτῳ ἐλθών , μόλις εἰσέπραξα τὸ ἀργύριον , πραθείσης τῆς νεὼς τετταράκοντα μνῶν , ὅσουπερ ἡ θέσις ἦν . 
ἀποδοθεισῶν δὲ τῶν τριάκοντα μνῶν ἐπὶ τὴν τράπεζαν καὶ τῶν δέκα μνῶν τῷ Παρμένοντι , ἐναντίον πολλῶν μαρτύρων τάς τε συγγραφὰς ἀνειλόμεθα , καθ’ ἃς ἐδανείσθη τὰ χρήματα , καὶ τῶν συναλλαγμάτων ἀφεῖμεν καὶ ἀπηλλάξαμεν ἀλλήλους , ὥστε μήτε τούτῳ πρὸς ἐμὲ μήτ’ ἐμοὶ πρὸς τοῦτον πρᾶγμα εἶναι μηδέν . 
καὶ ὡς ἀληθῆ λέγω , ἀκούσατε τῶν μαρτυριῶν.Μαρτυρίαι μετὰ ταῦτα τοίνυν ἐμοὶ μὲν οὔτε μεῖζον οὔτε ἔλαττον πρὸς αὐτὸν συμβόλαιον γέγονεν · ὁ δὲ Παρμένων ἐδικάζετο τούτῳ τῶν τε πληγῶν ὧν ἔλαβεν ὑπὸ τούτου , ὅτε τῶν παίδων ἐξαγομένων ἐπελάβετο , καὶ ὅτι τοῦ εἰς Σικελίαν πλοῦ διὰ τοῦτον κατεκωλύθη . 
ἐνεστηκυίας δὲ τῆς δίκης δίδωσιν ὁ Παρμένων ὅρκον τούτῳ περί τινων ἐγκλημάτων , καὶ οὗτος ἐδέξατο , ἐπιδιαθέμενος ἀργύριον , ἐὰν μὴ ὀμόσῃ τὸν ὅρκον . 
καὶ ὅτι ἀληθῆ λέγω , λαβέ μοι τὴν μαρτυρίαν.Μαρτυρία δεξάμενος τοίνυν τὸν ὅρκον , εἰδὼς ὅτι πολλοὶ αὑτῷ συνείσονται ἐπιορκήσαντι , ἐπὶ μὲν τὸ ὀμόσαι οὐκ ἀπήντα , ὡς δὲ δίκῃ λύσων τὸν ὅρκον προσκαλεῖται τὸν Παρμένοντα . 
ἐνεστηκυιῶν δ’ αὐτοῖς τῶν δικῶν πεισθέντες ὑπὸ τῶν παρόντων εἰς ἐπιτροπὴν ἔρχονται , καὶ γράψαντες συνθήκας ἐπιτρέπουσιν ἑνὶ μὲν διαιτητῇ κοινῷ Φωκρίτῳ πολίτῃ αὑτῶν , ἕνα δ’ ἑκάτερος παρεκαθίσατο , οὗτος μὲν Ἀριστοκλέα Ὀῆθεν , ὁ δὲ Παρμένων ἐμέ . 
καὶ συνέθεντο ἐν ταῖς συνθήκαις , εἰ μὲν τρεῖς ὄντες ὁμογνώμονες γενοίμεθα , ταῦτα κύρια εἶναι αὑτοῖς , εἰ δὲ μή , οἷς οἱ δύο γνοίησαν , τούτοις ἐπάναγκες εἶναι ἐμμένειν . 
συνθέμενοι δὲ ταῦτα , ἐγγυητὰς τούτων ἀλλήλοις κατέστησαν , οὗτος μὲν ἐκείνῳ τὸν Ἀριστοκλέα , ὁ δὲ Παρμένων τούτῳ Ἄρχιππον Μυρρινούσιον . 
καὶ τὸ μὲν πρῶτον ἐτίθεντο τὰς συνθήκας παρὰ τῷ Φωκρίτῳ , εἶτα κελεύσαντος τοῦ Φωκρίτου παρ’ ἄλλῳ τινὶ θέσθαι , τίθενται παρὰ τῷ Ἀριστοκλεῖ . 
καὶ ὡς ἀληθῆ λέγω , ἀκούσατε τῶν μαρτυριῶν.Μαρτυρίαι ὅτι μὲν ἐτέθησαν αἱ συνθῆκαι παρὰ Ἀριστοκλεῖ καὶ ἡ ἐπιτροπὴ ἐγένετο Φωκρίτῳ καὶ Ἀριστοκλεῖ καὶ ἐμοί , οἱ εἰδότες ταῦτα μεμαρτυρήκασιν ὑμῖν . 
δέομαι δέ , ὦ ἄνδρες δικασταί , τὰ μετὰ ταῦτα πραχθέντα ἀκοῦσαί μου · ἐντεῦθεν γὰρ ἔσται φανερὸν ὑμῖν , ὅτι συκοφαντοῦμαι ὑπὸ τουτουὶ Ἀπατουρίου . 
ἐπειδὴ γὰρ ᾔσθετο ὁμογνώμονας ὄντας ἐμὲ καὶ τὸν Φώκριτον καὶ ἔγνω καταδιαιτήσοντας ἡμᾶς ἑαυτοῦ , λῦσαι βουλόμενος τὴν ἐπιτροπήν , διαφθεῖραι τὰς συνθήκας ἐπεχείρησε μετὰ τοῦ ἔχοντος αὐτάς . 
καὶ ἦλθεν ἐπὶ τὸ ἀμφισβητεῖν ὡς αὑτῷ διαιτητὴς εἴη ὁ Ἀριστοκλῆς , τὸν δὲ Φώκριτον καὶ ἐμὲ οὐδενὸς κυρίους ἔφησεν εἶναι ἀλλ’ ἢ τοῦ διαλῦσαι . 
ἀγανακτήσας δὴ τῷ λόγῳ ὁ Παρμένων ἠξίου τὸν Ἀριστοκλέα ἐκφέρειν τὰς συνθήκας , οὐ πόρρω φάσκων εἶναι τὸν ἔλεγχον , εἴ τι κακουργοῖτο περὶ τὰ γράμματα · γεγραφέναι γὰρ αὐτὰ οἰκέτην ἑαυτοῦ . 
ὁμολογήσας δὲ ἐξοίσειν τὰς συνθήκας ὁ Ἀριστοκλῆς ἐμφανεῖς μὲν οὔπω καὶ τήμερον ἐνήνοχεν , εἰς δὲ τὴν ἡμέραν τὴν συγκειμένην ἀπαντήσας εἰς τὸ Ἡφαιστεῖον , προὐφασίζετο ὡς ὁ παῖς περιμένων αὑτὸν ἀπολωλεκὼς εἴη τὸ γραμματεῖον καθεύδων . 
ὁ δὲ ταῦτα κατασκευάζων ἦν Ἐρυξίας ὁ ἰατρὸς ὁ ἐκ Πειραιῶς , οἰκείως ἔχων τῷ Ἀριστοκλεῖ · ὅσπερ καὶ ἐμοὶ τοῦ ἀγῶνος αἴτιός ἐστιν , διαφόρως ἔχων . 
καὶ ὡς ἐσκήψατο ἀπολωλέναι ὁ Ἀριστοκλῆς , ἀκούσατε τῶν μαρτυριῶν.Μαρτυρίαι ἐντεῦθεν τοίνυν τὸ μὲν τῆς ἐπιτροπῆς ἐλέλυτο , ἠφανισμένων τῶν συνθηκῶν καὶ τῶν διαιτητῶν ἀντιλεγομένων · ἐπιχειροῦντες δὲ γράφειν ἑτέρας συνθήκας περὶ τούτων διηνέχθησαν , οὗτος μὲν ἀξιῶν τὸν Ἀριστοκλέα , ὁ δὲ Παρμένων τοὺς τρεῖς , οἷσπερ καὶ ἐξ ἀρχῆς ἡ ἐπιτροπὴ ἐγένετο . 
οὐ γραφεισῶν δ’ ἑτέρων συνθηκῶν , τῶν δὲ ἐξ ἀρχῆς ἀφανισθεισῶν , εἰς τοῦτ’ ἦλθεν ἀναιδείας ὁ ἠφανικὼς τὰς συνθήκας , ὥστε εἷς ὢν ἀποφανεῖσθαι ἔφη τὴν δίαιταν . 
παρακαλέσας δὲ ὁ Παρμένων μάρτυρας ἀπεῖπεν τῷ Ἀριστοκλεῖ μὴ ἀποφαίνεσθαι παρὰ τὰς συνθήκας καθ’ αὑτοῦ ἄνευ τῶν συνδιαιτητῶν . 
καὶ ὧν ἐναντίον ἀπεῖπεν , ἀκούσατε τῆς μαρτυρίας.Μαρτυρία μετὰ ταῦτα τοίνυν τῷ Παρμένοντι συνέβη συμφορὰ δεινή , ὦ ἄνδρες δικασταί . 
οἰκοῦντος γὰρ αὐτοῦ ἐν Ὀφρυνείῳ διὰ τὴν οἴκοθεν φυγήν , ὅτε ὁ σεισμὸς ἐγένετο ὁ περὶ Χερρόνησον , συμπεσούσης αὐτῷ τῆς οἰκίας ἀπώλοντο ἡ γυνὴ καὶ οἱ παῖδες . 
καὶ ὁ μὲν πυθόμενος τὴν συμφορὰν ᾤχετο ἐνθένδε ἀποπλέων · ὁ δὲ Ἀριστοκλῆς , διαμαρτυραμένου τοῦ ἀνθρώπου ἐναντίον μαρτύρων μὴ ἀποφαίνεσθαι καθ’ αὑτοῦ ἄνευ τῶν συνδιαιτητῶν , ἀποδημήσαντος τοῦ ἀνθρώπου διὰ τὴν συμφορὰν ἐρήμην κατ’ αὐτοῦ ἀπεφήνατο τὴν δίαιταν . 
καὶ ἐγὼ μὲν καὶ ὁ Φώκριτος ἐν ταῖς αὐταῖς συνθήκαις γεγραμμένοι , ὅτι ἠμφεσβήτησεν οὗτος μὴ εἶναι ἡμᾶς διαιτητὰς αὑτῷ , ἐφύγομεν τὸ διαιτῆσαι · ὁ δὲ οὐ μόνον ἀμφισβητηθείς , ἀλλὰ καὶ ἀπορρηθὲν αὐτῷ , οὐδὲν ἧττον τὴν ἀπόφασιν ἐποιήσατο . 
ὃ οὔτε ὑμῶν οὔτε τῶν ἄλλων Ἀθηναίων ὑπομείναι ἂν ποιῆσαι οὐδείς . 
ἃ μὲν οὖν περὶ τὴν ἀφάνισιν τῶν συνθηκῶν καὶ περὶ τὴν γνῶσιν τῆς διαίτης Ἀπατουρίῳ καὶ τῷ διαιτητῇ πέπρακται , ἐάν ποτε σωθῇ ὁ ἠδικημένος , δίκην παρ’ αὐτῶν λήψεται · ἐπειδὴ δ’ εἰς τοῦτο ἐλήλυθεν Ἀπατούριος ἀναιδείας , ὥστε κἀμοὶ δικάζεται , ἐπιφέρων αἰτίαν ὡς ἀνεδεξάμην ἐκτείσειν , εἴ τι καταγνωσθείη τοῦ Παρμένοντος , καί φησιν ἐγγραφῆναι εἰς τὰς συνθήκας ἐμὲ ἐγγυητήν , ὥσπερ προσήκει τοιαύτην αἰτίαν ἀπολύσασθαι , πρῶτον μὲν ὑμῖν μάρτυρας παρασχήσομαι ὡς οὐκ ἠγγυησάμην ἐγὼ τὸν Παρμένοντα , ἀλλ’ Ἄρχιππος Μυρρινούσιος , ἔπειτα πειράσομαι καὶ ἐκ τεκμηρίων τὴν ἀπολογίαν ποιήσασθαι , ὦ ἄνδρες δικασταί . 
πρῶτον μὲν οὖν τὸν χρόνον ἐμαυτῷ ἡγοῦμαι μάρτυρα εἶναι τοῦ μὴ ἀληθὲς τὸ ἔγκλημα εἶναι . 
ἡ μὲν γὰρ ἐπιτροπὴ τούτῳ πρὸς τὸν Παρμένοντα τρίτον ἔτος γέγονεν καὶ ἡ γνῶσις τοῦ Ἀριστοκλέους · αἱ δὲ λήξεις τοῖς ἐμπόροις τῶν δικῶν ἔμμηνοί εἰσιν ἀπὸ τοῦ βοηδρομιῶνος μέχρι τοῦ μουνιχιῶνος , ἵνα παραχρῆμα τῶν δικαίων τυχόντες ἀνάγωνται . 
εἰ δὴ τῇ ἀληθείᾳ ἐγγυητὴς ἦν τοῦ Παρμένοντος , διὰ τί πρῶτον μὲν οὐκ εὐθὺς τῆς γνώσεως γενομένης ἐπράττετο τὴν ἐγγύην ; 
οὐ γὰρ δὴ τοῦτό γ’ αὐτῷ ἔνι εἰπεῖν , ὡς διὰ τὴν πρὸς ἐμὲ φιλίαν ὤκνει μοι ἀπεχθέσθαι . 
αὐτὸς γὰρ εἰσεπέπρακτο ὑπ’ ἐμοῦ πρὸς ἔχθραν τὰς χιλίας δραχμὰς τὰς τοῦ Παρμένοντος , καὶ ὅτ’ ἐξώρμιζε τὴν ναῦν ἐπιβουλεύων ἀποδρᾶναι καὶ ἀποστερῆσαι τὸ ἐπὶ τὴν τράπεζαν χρέως , ἐκωλύθη ὑπ’ ἐμοῦ . 
ὥστε εἰ ἦν ἠγγυημένος ἐγὼ τὸν Παρμένοντα , οὐκ ἂν τρίτῳ ἔτει ὕστερον , ἀλλ’ εὐθὺς τότε εἰσέπραττεν ἄν με τὴν ἐγγύην . 
ἀλλὰ νὴ Δία εὐπόρως διέκειτο , ὥστ’ ἐνεδέχετο αὐτῷ καὶ ὕστερον ἐπ’ ἐμὲ ἐλθεῖν , τότε δ’ ἀσχόλως εἶχεν περὶ ἀναγωγὴν ὤν . 
ἀλλὰ δῑ ἀπορίαν ἐξειστήκει τῶν ἑαυτοῦ καὶ τὴν ναῦν ἐπεπράκει . 
εἰ δ’ ἄρα ἐμποδών τι αὐτῷ ἐγένετο τοῦ μὴ εὐθὺς τότε δικάσασθαι , διὰ τί πέρυσιν ἐπιδημῶν , μὴ ὅτι δικάσασθαι , ἀλλ’ οὐδ’ ἐγκαλέσαι μοι ἐτόλμησεν ; 
καίτοι προσῆκεν , εἰ ὁ μὲν Παρμένων ὠφλήκει αὐτῷ τὴν δίκην , ἐγὼ δὲ ἐγγυητὴς ἦν , προσελθεῖν αὐτόν μοι ἔχοντα μάρτυρας καὶ ἀπαιτῆσαι τὴν ἐγγύην , εἰ μὴ προπέρυσιν , ἐν τῷ ἐξελθόντι ἐνιαυτῷ · καὶ εἰ μὲν αὐτῷ ἀπεδίδουν , κομίσασθαι , εἰ δὲ μή , δικάζεσθαι . 
τῶν γὰρ τοιούτων ἐγκλημάτων πρότερον τὰς ἀπαιτήσεις ποιοῦνται ἅπαντες ἢ δικάζονται . 
οὐκ ἔστιν τοίνυν ὅστις μαρτυρήσει παραγενέσθαι , ὅπου οὗτος ἢ πέρυσιν ἢ προπέρυσιν ἐδικάσατό μοι ἢ λόγον ὁντινοῦν ἐποιήσατο πρὸς ἐμὲ περὶ ὧν νυνί μοι δικάζεται . 
ὅτι δ’ ἐπεδήμει πέρυσιν , ὅτε αἱ δίκαι ἦσαν , λαβέ μοι τὴν μαρτυρίαν.Μαρτυρία λαβὲ δή μοι καὶ τὸν νόμον , ὃς κελεύει τὰς ἐγγύας ἐπετείους εἶναι . 
καὶ οὐκ ἰσχυρίζομαι τῷ νόμῳ , ὡς οὐ δεῖ με δίκην δοῦναι εἰ ἠγγυησάμην , ἀλλὰ μάρτυρά μοί φημι τὸν νόμον εἶναι τοῦ μὴ ἐγγυήσασθαι καὶ αὐτὸν τοῦτον · ἐδεδίκαστο γὰρ ἄν μοι τῆς ἐγγύης ἐν τῷ χρόνῳ τῷ ἐν τῷ νόμῳ γεγραμμένῳ.Νόμος γενέσθω τοίνυν καὶ τοῦτο ὑμῖν τεκμήριον τοῦ ψεύδεσθαι Ἀπατούριον · εἰ γὰρ ἠγγυησάμην ἐγὼ τούτῳ τὸν Παρμένοντα , οὐκ ἔστιν ὅπως τούτῳ μὲν ὑπὲρ ἐκείνου ἀπηχθόμην , πρόνοιαν ποιούμενος ὅπως μὴ ἀπολεῖ ἃ δῑ ἐμοῦ τούτῳ συνέβαλεν , αὐτὸς δ’ ἐμαυτὸν περιεῖδον ἂν ὑπ’ ἐκείνου πρὸς τοῦτον ἐν ἐγγύῃ καταλειπόμενον . 
τίνα γὰρ ἐλπίδα ἔσχον τοῦτον ἀποσχήσεσθαί μου , ὃν αὐτὸς ἠναγκάκειν ἐκείνῳ τὰ δίκαια ποιῆσαι ; 
καὶ τὴν ἐγγύην αὐτὸν εἰσπράξας τὴν πρὸς τὴν τράπεζαν πρὸς ἀπέχθειαν , τί προσεδόκων ὑπὸ τούτου αὐτὸς πείσεσθαι ; 
ἄξιον τοίνυν καὶ τοῦτ’ ἐνθυμηθῆναι , ὦ ἄνδρες δικασταί , ὅτι οὐκ ἄν ποτε ἔξαρνος ἐγενόμην , εἰ ἠγγυήμην · πολὺ γὰρ ὁ λόγος ἦν μοι ἰσχυρότερος ὁμολογοῦντι τὴν ἐγγύην ἐπὶ τὰς συνθήκας ἰέναι , καθ’ ἃς ἡ ἐπιτροπὴ ἐγένετο . 
ὅτι μὲν γὰρ τρισὶν ἐπετράπη διαιτηταῖς , μεμαρτύρηται ὑμῖν · ὁπότε δὲ μὴ ἔγνωσται ὑπὸ τῶν τριῶν , τί βουλόμενος ἠρνούμην ἂν τὴν ἐγγύην ; 
μὴ γὰρ γενομένης τῆς γνώσεως κατὰ τὰς συνθήκας , οὐδ’ ἂν ἐγὼ τῆς ἐγγύης ὑπόδικος ἦν . 
ὥστε οὐκ ἄν ποτε , ὦ ἄνδρες δικασταί , παραλιπὼν τὴν οὖσάν μοι ἀπολογίαν , εἰ ἠγγυησάμην , ἐπὶ τὸ ἀρνεῖσθαι ἦλθον . 
ἀλλὰ μὴν καὶ τοῦτο μεμαρτύρηται ὑμῖν , ὅτι ἐπειδὴ ἠφανίσθησαν αἱ συνθῆκαι ὑπὸ τούτων , ἐζήτουν ἑτέρας γράφεσθαι οὗτος καὶ ὁ Παρμένων , ὡς ἀκύρων ὄντων αὐτοῖς τῶν πρότερον ὡμολογημένων . 
καίτοι ὁπότε περὶ τῆς μελλούσης γνώσεως γενήσεσθαι ἑτέρας ἐνεχείρουν συνθήκας γράφεσθαι , ἐπειδὴ αἱ ὑπάρχουσαι ἀπώλοντο , πῶς ἐνῆν μὴ γραφεισῶν συνθηκῶν ἑτέρων ἢ δίαιταν γενέσθαι ἢ ἐγγύην ; 
περὶ αὐτοῦ γὰρ τούτου διενεχθέντες οὐκ ἔγραψαν ἕτερα γράμματα , ὁ μὲν ἀξιῶν ἕνα διαιτητὴν αὑτῷ εἶναι , ὁ δὲ τρεῖς . 
ὁπότε δὲ αἱ μὲν ἐξ ἀρχῆς συνθῆκαι ἠφανίσθησαν , καθ’ ἃς ἐμέ φησιν γενέσθαι ἐγγυητήν , ἕτεραι δὲ μὴ ἐγράφησαν , πῶς ὀρθῶς ἂν ἐμοὶ δικάζοιτο , καθ’ οὗ μὴ ἔχει παρασχέσθαι συνθήκας ; 
ἀλλὰ μὴν καὶ ὡς ἀπηγόρευεν ὁ Παρμένων τῷ Ἀριστοκλεῖ καθ’ αὑτοῦ μὴ γιγνώσκειν ἄνευ τῶν συνδιαιτητῶν , μεμαρτύρηται ὑμῖν . 
ὅταν δὴ ὁ αὐτὸς ἠφανικὼς φαίνηται τὰ γράμματα καθ’ ἃ ἔδει τὴν δίαιταν γενέσθαι , καὶ ἄνευ τῶν συνδιαιτητῶν παρὰ τὴν ἀπόρρησιν φῇ δεδιῃτηκέναι , πῶς ἂν τούτῳ τῷ ἀνθρώπῳ πιστεύσαντες δικαίως ἐμὲ ἀπολέσαιτε ; 
σκέψασθε γὰρ τοῦτο , ὦ ἄνδρες δικασταί · εἰ μὴ ἐμὲ νυνί , ἀλλὰ τὸν Παρμένοντα ἐδίωκεν Ἀπατούριος οὑτοσί , εἰσπράττων τὰς εἴκοσι μνᾶς , ἰσχυριζόμενος τῇ Ἀριστοκλέους γνώσει , ὁ δὲ Παρμένων παρὼν ἀπελογεῖτο ὑμῖν καὶ μάρτυρας παρείχετο , τοῦτο μὲν ὅτι οὐ μόνῳ τῷ Ἀριστοκλεῖ , ἀλλὰ τρίτῳ ἐπέτρεψεν , εἶθ’ ὅτι ἀπεῖπεν αὐτῷ ἄνευ τῶν συνδιαιτητῶν καθ’ αὑτοῦ μὴ ἀποφαίνεσθαι , καὶ ὅτι ἀπολομένης αὑτῷ τῆς γυναικὸς καὶ τῶν παίδων ὑπὸ τοῦ σεισμοῦ καὶ ἐπὶ τηλικαύτην συμφορὰν ἀπάραντος οἴκαδε , ὁ τὰς συνθήκας ἠφανικὼς ἐρήμην αὑτοῦ ἐν τῇ ἀποδημίᾳ κατέγνω τὴν δίαιταν , ἔστιν ὅστις ἂν ὑμῶν ταῦτα τοῦ Παρμένοντος ἀπολογουμένου τὴν οὕτω παρανόμως γνωσθεῖσαν δίαιταν κυρίαν ἔγνω εἶναι ; 
μὴ γὰρ ὅτι ἀμφισβητουμένων ἁπάντων , ἀλλ’ εἰ ἦσαν μὲν αἱ συνθῆκαι , ὡμολογεῖτο δὲ εἷς εἶναι ὁ διαιτητὴς Ἀριστοκλῆς , μὴ ἀπεῖπεν δὲ ὁ Παρμένων αὐτῷ καθ’ αὑτοῦ μὴ διαιτᾶν , ἀλλὰ συνέβη πρὶν τὴν ἀπόφασιν γενέσθαι τῆς διαίτης ἡ συμφορὰ τῷ ἀνθρώπῳ , τίς οὕτως ὠμός ἐστιν ἀντίδικος ἢ διαιτητὴς ὃς οὐκ ἂν ἀνεβάλετο εἰς τὸ ἐπιδημῆσαι τὸν ἄνθρωπον ; 
εἰ δὲ ὁ Παρμένων εἰς λόγον καταστὰς πανταχοῦ δικαιότερ’ ἂν φαίνοιτο λέγων τούτου , πῶς ἂν ὀρθῶς ἐμοῦ καταγιγνώσκοιτε , ᾧ τὸ παράπαν πρὸς τὸν ἄνθρωπον τουτονὶ μηδὲν συμβόλαιόν ἐστιν ; 
ὅτι μὲν οὖν ἐγὼ μὲν ὀρθῶς τὴν παραγραφὴν πεποίημαι , Ἀπατούριος δὲ τὰ ψευδῆ ἐγκέκληκε καὶ παρὰ τοὺς νόμους τὴν λῆξιν πεποίηται , ἐκ πολλῶν οἶμαι ἐπιδεδεῖχθαι τοῦτο ὑμῖν , ὦ ἄνδρες δικασταί · τὸ δὲ κεφάλαιον , πρὸς ἐμὲ οὐδ’ ἐπιχειρήσει λέγειν Ἀπατούριος ὡς συνθῆκαί τινες αὐτῷ εἰσίν . 
ὅταν δὲ λέγῃ ψευδόμενος , ὡς ἐν ταῖς πρὸς τὸν Παρμένοντα συνθήκαις ἐνεγράφην ἐγγυητής , ἀπαιτεῖτε αὐτὸν τὰς συνθήκας , καὶ ἐνταῦθα αὐτῷ ἀπαντᾶτε , ὅτι πάντες ἄνθρωποι , ὅταν πρὸς ἀλλήλους ποιῶνται συγγραφάς , τούτου ἕνεκα σημηνάμενοι τίθενται παρ’ οἷς ἂν πιστεύσωσιν , ἵνα , ἐάν τι ἀντιλέγωσιν , ᾖ αὐτοῖς ἐπανελθοῦσιν ἐπὶ τὰ γράμματα , ἐντεῦθεν τὸν ἔλεγχον ποιήσασθαι περὶ τοῦ ἀμφισβητουμένου . 
ὅταν δ’ ἀφανίσας τις τἀκριβὲς λόγῳ ἐξαπατᾶν πειρᾶται , πῶς ἂν δικαίως πιστεύοιτε ; 
ἀλλὰ νὴ Δία (τὸ ῥᾷστον τοῖς ἀδικεῖν καὶ συκοφαντεῖν προῃρημένοις) 
μαρτυρήσει τις αὐτῷ κατ’ ἐμοῦ . 
ἐὰν οὖν ἐπισκήψωμαι αὐτῷ , πόθεν τὴν ἀπόδειξιν ποιήσεται τοῦ ἀληθῆ μαρτυρεῖν ; 
ἐκ τῶν συνθηκῶν ; 
τοῦτο τοίνυν μὴ ἀναβαλλέσθω , ἀλλ’ ἤδη φερέτω ὁ ἔχων τὰς συνθήκας . 
εἰ δ’ ἀπολωλέναι φησίν , πόθεν λάβω ἐγὼ τὸν ἔλεγχον καταψευδομαρτυρηθείς ; 
εἰ μὲν γὰρ παρ’ ἐμοὶ ἐτέθη τὸ γραμματεῖον , ἐνῆν αἰτιάσασθαι Ἀπατουρίῳ , ὡς ἐγὼ διὰ τὴν ἐγγύην ἠφάνικα τὰς συνθήκας · 
εἰ δὲ παρὰ τῷ Ἀριστοκλεῖ , διὰ τί , εἴπερ ἄνευ τῆς τούτου γνώμης ἀπολώλασιν αἱ συνθῆκαι , τῷ μὲν λαβόντι αὐτὰς καὶ οὐ παρέχοντι οὐ δικάζεται , ἐμοὶ δ’ ἐγκαλεῖ , μάρτυρα παρεχόμενος κατ’ ἐμοῦ τὸν ἠφανικότα τὰς συνθήκας , ᾧ προσῆκεν αὐτὸν ὀργίζεσθαι , εἴπερ μὴ κοινῇ μετὰ τούτου ἐκακοτέχνει ; εἴρηταί μοι τὰ δίκαια , ὅσα ἐδυνάμην . 
ὑμεῖς οὖν κατὰ τοὺς νόμους γιγνώσκετε τὰ δίκαια . 
Πρὸς Φορμίωνα ὑπὲρ Δανείου δίκαια ὑμῶν δεησόμεθα , ὦ ἄνδρες δικασταί , ἀκοῦσαι ἡμῶν μετ’ εὐνοίας ἐν τῷ μέρει λεγόντων , γνόντας ὅτι ἰδιῶται παντελῶς ἐσμέν , καὶ πολὺν χρόνον εἰς τὸ ὑμέτερον ἐμπόριον εἰσαφικνούμενοι καὶ συμβόλαια πολλοῖς συμβάλλοντες οὐδεμίαν πώποτε δίκην πρὸς ὑμᾶς εἰσήλθομεν , οὔτ’ ἐγκαλοῦντες οὔτ’ ἐγκαλούμενοι ὑφ’ ἑτέρων . 
οὐδ’ ἂν νῦν , ἀκριβῶς ἴστε , ὦ ἄνδρες Ἀθηναῖοι , εἰ ὑπελαμβάνομεν ἀπολωλέναι τὰ χρήματα ἐπὶ τῆς νεὼς τῆς διαφθαρείσης , ἃ ἐδανείσαμεν Φορμίωνι , οὐκ ἄν ποτ’ ἐλάχομεν τὴν δίκην αὐτῷ · οὐχ οὕτως ἡμεῖς ἀναίσχυντοί ἐσμεν οὐδ’ ἄπειροι τοῦ ζημιοῦσθαι . 
πολλῶν δ’ ἡμᾶς κακιζόντων , καὶ μάλιστα τῶν ἐν Βοσπόρῳ ἐπιδημησάντων ἅμα Φορμίωνι , οἵπερ τοῦτον ᾔδεσαν οὐ συναπολέσαντα τὰ χρήματα ἐν τῇ νηί , δεινὸν ἡγούμεθα εἶναι τὸ μὴ βοηθῆσαι ἡμῖν αὐτοῖς ἀδικουμένοις ὑπὸ τούτου . 
περὶ μὲν οὖν τῆς παραγραφῆς βραχύς ἐστιν ὁ λόγος · καὶ γὰρ οὗτοι οὐ τὸ παράπαν συμβόλαιον ἐξαρνοῦνται μὴ γενέσθαι ἐν τῷ ἐμπορίῳ τῷ ὑμετέρῳ , ἀλλ’ οὐκέτι εἶναί φασι πρὸς αὑτοὺς οὐδὲν συμβόλαιον · πεποιηκέναι γὰρ οὐδὲν ἔξω τῶν ἐν τῇ συγγραφῇ γεγραμμένων . 
οἱ μὲν οὖν νόμοι , καθ’ οὓς ὑμεῖς δικασταὶ κάθησθε , οὐχ οὕτως λέγουσιν , ἀλλ’ ὑπὲρ μὲν τῶν μὴ γενομένων ὅλως συμβολαίων Ἀθήνησι μηδ’ εἰς τὸ Ἀθηναίων ἐμπόριον παραγράφεσθαι δεδώκασιν , ἐὰν δέ τις γενέσθαι μὲν ὁμολογῇ , ἀμφισβητῇ δὲ ὡς πάντα πεποίηκεν τὰ συγκείμενα , ἀπολογεῖσθαι κελεύουσιν εὐθυδικίαν εἰσιόντα , οὐ κατηγορεῖν τοῦ διώκοντος . 
οὐ μὴν ἀλλ’ ἔγωγε ἐλπίζω καὶ ἐξ αὐτοῦ τοῦ πράγματος δείξειν εἰσαγώγιμον τὴν δίκην οὖσαν . 
σκέψασθε δέ , ὦ ἄνδρες Ἀθηναῖοι , ὅ τι ὁμολογεῖται παρ’ αὐτῶν τούτων καὶ τί ἀντιλέγεται · οὕτω γὰρ ἂν ἄριστα ἐξετάσαιτε . 
οὐκοῦν δανείσασθαι μὲν τὰ χρήματα ὁμολογοῦσι καὶ συνθήκας ποιήσασθαι τοῦ δανείσματος , φασὶν δ’ ἀποδεδωκέναι τὸ χρυσίον Λάμπιδι τῷ Δίωνος οἰκέτῃ ἐν Βοσπόρῳ . 
ἡμεῖς τοίνυν οὐ μόνον τοῦτο δείξομεν , ὡς οὐκ ἀπέδωκεν , ἀλλ’ ὡς οὐδ’ ἐνῆν αὐτῷ ἀποδοῦναι . 
ἀναγκαῖον δ’ ἐστὶν βραχέα τῶν ἐξ ἀρχῆς διηγήσασθαι ὑμῖν . 
ἐγὼ γάρ , ὦ ἄνδρες Ἀθηναῖοι , ἐδάνεισα Φορμίωνι τουτῳὶ εἴκοσι μνᾶς ἀμφοτερόπλουν εἰς τὸν Πόντον ἐπὶ ἑτέρᾳ ὑποθήκῃ , καὶ συγγραφὴν ἐθέμην παρὰ Κίττῳ τῷ τραπεζίτῃ . 
κελευούσης δὲ τῆς συγγραφῆς ἐνθέσθαι εἰς τὴν ναῦν τετρακισχιλίων φορτία ἄξια , πρᾶγμα ποιεῖ πάντων δεινότατον · εὐθὺς γὰρ ἐν τῷ Πειραιεῖ ἐπιδανείζεται λάθρᾳ ἡμῶν παρὰ μὲν Θεοδώρου τοῦ Φοίνικος τετρακισχιλίας πεντακοσίας δραχμάς , παρὰ δὲ τοῦ ναυκλήρου Λάμπιδος χιλίας δραχμάς . 
δέον δ’ αὐτὸν καταγοράσαι φορτία Ἀθήνηθεν μνῶν ἑκατὸν δέκα πέντε , εἰ ἔμελλεν τοῖς δανεισταῖς πᾶσι ποιήσειν τὰ ἐν ταῖς συγγραφαῖς γεγραμμένα , οὐ κατηγόρασεν ἀλλ’ ἢ πεντακισχιλίων καὶ πεντακοσίων δραχμῶν , σὺν τῷ ἐπισιτισμῷ · ὀφείλει δὲ ἑβδομήκοντα μνᾶς καὶ πέντε . 
ἀρχὴ μὲν οὖν αὕτη ἐγένετο τοῦ ἀδικήματος , ὦ ἄνδρες Ἀθηναῖοι · οὔτε γὰρ τὴν ὑποθήκην παρέσχεν οὔτε τὰ χρήματ’ ἐνέθετ’ εἰς τὴν ναῦν , κελευούσης τῆς συγγραφῆς ἐπάναγκες ἐντίθεσθαι . 
καί μοι λαβὲ τὴν συγγραφήν.Συγγραφήλαβὲ δὴ καὶ τὴν τῶν πεντηκοστολόγων ἀπογραφὴν καὶ τὰς μαρτυρίας.ἈπογραφήΜαρτυρίαι ἐλθὼν τοίνυν εἰς τὸν Βόσπορον , ἔχων ἐπιστολὰς παρ’ ἐμοῦ , ἃς ἔδωκ’ αὐτῷ ἀπενεγκεῖν τῷ παιδὶ τῷ ἐμῷ παραχειμάζοντι ἐκεῖ καὶ κοινωνῷ τινί , γράψας ἐν τῇ ἐπιστολῇ τό τε ἀργύριον ὃ ἐδεδανείκειν καὶ τὴν ὑποθήκην , καὶ προστάξας , ἐπειδὰν τάχιστα ἐξαιρεθῇ τὰ χρήματα , ἐξετάζειν καὶ παρακολουθεῖν , τὰς μὲν ἐπιστολὰς οὐκ ἀποδίδωσιν οὗτος ἃς ἔλαβεν παρ’ ἐμοῦ , ἵνα μηδὲν εἰδείησαν ὧν ἔπραττεν οὗτος , καταλαβὼν δ’ ἐν τῷ Βοσπόρῳ μοχθηρὰ τὰ πράγματα διὰ τὸν συμβάντα πόλεμον τῷ Παιρισάδῃ πρὸς τὸν Σκύθην καὶ τῶν φορτίων ὧν ἦγεν πολλὴν ἀπρασίαν , ἐν πάσῃ ἀπορίᾳ ἦν · καὶ γὰρ οἱ δανεισταὶ εἴχοντο αὐτοῦ οἱ τὰ ἑτερόπλοα δανείσαντες . 
ὥστε τοῦ ναυκλήρου κελεύοντος αὐτὸν κατὰ τὴν συγγραφὴν ἐντίθεσθαι τὰ ἀγοράσματα τῶν ἐμῶν χρημάτων , εἶπεν οὗτος ὁ νῦν φάσκων ἀποδεδωκέναι τὸ χρυσίον , ὅτι οὐκ ἂν δύναιτο ἐνθέσθαι εἰς τὴν ναῦν τὰ χρήματα · ἄπρατον γὰρ εἶναι τὸν ῥῶπον . 
καὶ ἐκεῖνον μὲν ἐκέλευεν ἀνάγεσθαι , αὐτὸς δ’ , ἐπειδὰν διαθῆται τὰ φορτία , ἐφ’ ἑτέρας νεὼς ἔφη ἐκπλεύσεσθαι . 
καί μοι λέγε ταύτην τὴν μαρτυρίαν.Μαρτυρία μετὰ ταῦτα τοίνυν , ὦ ἄνδρες Ἀθηναῖοι , οὗτος μὲν ἐν τῷ Βοσπόρῳ κατελέλειπτο , ὁ δὲ Λάμπις ἀναχθεὶς ἐναυάγησεν οὐ μακρὰν ἀπὸ τοῦ ἐμπορίου · γεγεμισμένης γὰρ ἤδη τῆς νεώς , ὡς ἀκούομεν , μᾶλλον τοῦ δέοντος , προσανέλαβεν ἐπὶ τὸ κατάστρωμα χιλίας βύρσας , ὅθεν καὶ ἡ διαφθορὰ τῇ νηὶ συνέβη . 
καὶ αὐτὸς μὲν ἀπεσώθη ἐν τῷ λέμβῳ μετὰ τῶν ἄλλων παίδων τῶν Δίωνος , ἀπώλεσεν δὲ πλέον ἢ τριάκοντα σώματα ἐλεύθερα χωρὶς τῶν ἄλλων . 
πολλοῦ δὲ πένθους ἐν τῷ Βοσπόρῳ ὄντος ὡς ἐπύθοντο τὴν διαφθορὰν τῆς νεώς , ηὐδαιμόνιζον Φορμίωνα πάντες τουτονί , ὅτι οὔτε συνανήχθη οὔτε ἐνέθετο εἰς τὴν ναῦν οὐδέν . 
συνέβαινεν δὲ παρά τε τῶν ἄλλων καὶ παρὰ τούτου ὁ αὐτὸς λόγος . 
καί μοι ἀνάγνωθι ταύτας τὰς μαρτυρίας.Μαρτυρίαι αὐτὸς μὲν τοίνυν ὁ Λάμπις , ᾧ φησιν ἀποδεδωκέναι τὸ χρυσίον (τούτῳ γὰρ προσέχετε τὸν νοῦν) , προσελθόντος αὐτῷ ἐμοῦ , ἐπειδὴ τάχιστα κατέπλευσεν ἐκ τῆς ναυαγίας Ἀθήναζε , καὶ ἐρωτῶντος ὑπὲρ τούτων , ἔλεγεν ὅτι οὔτε τὰ χρήματα ἔνθοιτο εἰς τὴν ναῦν οὗτος κατὰ τὴν συγγραφήν , οὔτε τὸ χρυσίον εἰληφὼς εἴη παρ’ αὐτοῦ ἐν Βοσπόρῳ τότε . 
καί μοι ἀνάγνωθι τὴν μαρτυρίαν τῶν παραγενομένων.Μαρτυρία ἐπειδὴ τοίνυν , ὦ ἄνδρες Ἀθηναῖοι , ἐπεδήμησεν Φορμίων οὑτοσὶ σεσῳσμένος ἐφ’ ἑτέρας νεώς , προσῄειν αὐτῷ ἀπαιτῶν τὸ δάνειον . 
καὶ οὗτος κατὰ μὲν ἀρχὰς οὐδεπώποτ’ , ὦ ἄνδρες Ἀθηναῖοι , εἶπε τὸν λόγον τοῦτον ὃν νυνὶ λέγει , ἀλλ’ ἀεὶ ὡμολόγει ἀποδώσειν · ἐπειδὴ δὲ ἀνεκοινώσατο τοῖς νῦν παροῦσιν αὐτῷ καὶ συνδικοῦσιν , ἕτερος ἤδη ἦν καὶ οὐχ ὁ αὐτός . 
ὡς δ’ ᾐσθόμην αὐτὸν διακρουόμενόν με , προσέρχομαι τῷ Λάμπιδι , λέγων ὅτι οὐδὲν ποιεῖ τῶν δικαίων Φορμίων οὐδ’ ἀποδίδωσι τὸ δάνειον , καὶ ἅμα ἠρόμην αὐτὸν εἰ εἰδείη ὅπου ἐστίν , ἵνα προσκαλεσαίμην αὐτόν . 
ὁ δ’ ἀκολουθεῖν μ’ ἐκέλευεν ἑαυτῷ , καὶ καταλαμβάνομεν πρὸς τοῖς μυροπωλίοις τουτονί · κἀγὼ κλητῆρας ἔχων προσεκαλεσάμην αὐτόν . 
καὶ ὁ Λάμπις , ὦ ἄνδρες Ἀθηναῖοι , παρὼν προσκαλουμένῳ μοι οὐδαμοῦ ἐτόλμησεν εἰπεῖν ὡς ἀπείληφε παρὰ τούτου τὸ χρυσίον , οὐδ’ ὃ εἰκὸς ἦν εἶπε ‘Χρύσιππε , μαίνει · τί τοῦτον προσκαλεῖ ; 
ἐμοὶ γὰρ ἀποδέδωκε τὸ χρυσίον’ . 
ἀλλὰ μὴ ὅτι Λάμπις ἐφθέγξατο , ἀλλ’ οὐδὲ αὐτὸς οὗτος οὐδὲν ἠξίωσεν εἰπεῖν , παρεστηκότος τοῦ Λάμπιδος , ᾧ νῦν φησὶν ἀποδεδωκέναι τὸ χρυσίον . 
καίτοι εἰκός γ’ ἦν αὐτὸν εἰπεῖν , ὦ ἄνδρες Ἀθηναῖοι , ‘τί με προσκαλεῖ , ἄνθρωπε ; 
ἀποδέδωκα γὰρ τούτῳ τῷ παρεστηκότι τὸ χρυσίον’ , καὶ ἅμα ὁμολογοῦντα παρέχειν τὸν Λάμπιν · νυνὶ δ’ οὐδέτερος αὐτῶν οὐδ’ ὁτιοῦν εἶπεν ἐν τοιούτῳ καιρῷ . 
καὶ ὅτι ἀληθῆ λέγω , λαβέ μοι τὴν μαρτυρίαν τῶν κλητήρων.Μαρτυρία λαβὲ δή μοι καὶ τὸ ἔγκλημα ὃ ἔλαχον αὐτῷ πέρυσιν · ὅ ἐστιν οὐδενὸς ἔλαττον τεκμήριον , ὅτι οὐδέπω τότ’ ἔφησεν Φορμίων ἀποδεδωκέναι τὸ χρυσίον Λάμπιδι.Ἔγκληματοῦτο τὸ ἔγκλημα ἔγραφον ἐγώ , ὦ ἄνδρες Ἀθηναῖοι , οὐδαμόθεν ἄλλοθεν σκοπῶν ἀλλ’ ἢ ἐκ τῆς ἀπαγγελίας τῆς Λάμπιδος , ὃς οὐκ ἔφασκεν οὔτε τὰ χρήματα ἐντεθεῖσθαι τοῦτον οὔτε τὸ χρυσίον ἀπειληφέναι · μὴ γὰρ οἴεσθέ με οὕτως ἀπόπληκτον εἶναι καὶ παντελῶς μαινόμενον , ὥστε τοιοῦτο γράφειν ἔγκλημα ὁμολογοῦντος τοῦ Λάμπιδος ἀπειληφέναι τὸ χρυσίον , ὑφ’ οὗ ἔμελλον ἐξελεγχθήσεσθαι . 
ἔτι δέ , ὦ ἄνδρες Ἀθηναῖοι , κἀκεῖνο σκέψασθε · αὐτοὶ γὰρ οὗτοι παραγραφὴν διδόντες πέρυσιν , οὐκ ἐτόλμησαν ἐν τῇ παραγραφῇ γράψαι ὡς ἀποδεδώκασιν Λάμπιδι τὸ χρυσίον . 
καί μοι λαβὲ αὐτὴν τὴν παραγραφήν.Παραγραφήἀκούετε , ὦ ἄνδρες Ἀθηναῖοι , ὅτι οὐδαμοῦ γέγραπται ἐν τῇ παραγραφῇ ὡς ἀποδέδωκεν τὸ χρυσίον Φορμίων Λάμπιδι , καὶ ταῦτ’ ἐμοῦ διαρρήδην γράψαντος εἰς τὸ ἔγκλημα ὃ ἠκούσατε ἀρτίως , ὅτι οὔτε τὰ χρήματα ἔνθοιτο εἰς τὴν ναῦν οὔτ’ ἀπέδωκεν τὸ χρυσίον . 
τίνα οὖν ἄλλον χρὴ περιμένειν ὑμᾶς μάρτυρα , ὅταν τηλικαύτην μαρτυρίαν παρ’ αὐτῶν τούτων ἔχητε ; 
μελλούσης δὲ τῆς δίκης εἰσιέναι εἰς τὸ δικαστήριον ἐδέοντο ἡμῶν ἐπιτρέψαι τινί · καὶ ἡμεῖς ἐπετρέψαμεν Θεοδότῳ ἰσοτελεῖ κατὰ συνθήκας . 
καὶ ὁ Λάμπις μετὰ ταῦτα νομίσας αὑτῷ ἀσφαλὲς ἤδη εἶναι [πρὸς διαιτητῇ] 
μαρτυρεῖν ὅ τι βούλοιτο , μερισάμενος τὸ ἐμὸν χρυσίον μετὰ Φορμίωνος τουτουί , ἐμαρτύρει τἀναντία οἷς πρότερον εἰρήκει . 
οὐ γὰρ ὅμοιόν ἐστιν , ὦ ἄνδρες Ἀθηναῖοι , εἰς τὰ ὑμέτερα πρόσωπα ἐμβλέποντα τὰ ψευδῆ μαρτυρεῖν καὶ πρὸς διαιτητῇ · παρ’ ὑμῖν μὲν γὰρ ὀργὴ μεγάλη καὶ τιμωρία ὑπόκειται τοῖς τὰ ψευδῆ μαρτυροῦσιν , πρὸς δὲ τῷ διαιτητῇ ἀκινδύνως καὶ ἀναισχύντως μαρτυροῦσιν ὅ τι ἂν βούλωνται . 
ἀγανακτοῦντος δέ μου καὶ σχετλιάζοντος , ὦ ἄνδρες Ἀθηναῖοι , ἐπὶ τῇ τόλμῃ τοῦ Λάμπιδος , καὶ παρεχομένου πρὸς τὸν διαιτητὴν τὴν αὐτὴν μαρτυρίαν ἥνπερ καὶ νῦν πρὸς ὑμᾶς παρέχομαι , τῶν ἐξ ἀρχῆς προσελθόντων αὐτῷ μεθ’ ἡμῶν , ὅτε οὔτε τὸ χρυσίον ἔφη ἀπειληφέναι παρὰ τούτου οὔτε τὰ χρήματα αὐτὸν ἐνθέσθαι εἰς τὴν ναῦν , οὕτως ὁ Λάμπις κατὰ κράτος ἐξελεγχόμενος τὰ ψευδῆ μαρτυρῶν καὶ πονηρὸς ὤν , ὡμολόγει μὲν εἰρηκέναι ταῦτα πρὸς τοῦτον , οὐ μέντοι γε ἐντὸς ὢν εἰπεῖν αὑτοῦ . 
καί μοι ἀνάγνωθι ταύτην τὴν μαρτυρίαν.Μαρτυρία ἀκούσας τοίνυν ἡμῶν , ὦ ἄνδρες Ἀθηναῖοι , ὁ Θεόδοτος πολλάκις , καὶ νομίσας τὸν Λάμπιν ψευδῆ μαρτυρεῖν , οὐκ ἀπέγνω τῆς δίκης , ἀλλ’ ἀφῆκεν ἡμᾶς εἰς τὸ δικαστήριον · καταγνῶναι μὲν γὰρ οὐκ ἐβουλήθη διὰ τὸ οἰκείως ἔχειν Φορμίωνι τουτῳί , ὡς ἡμεῖς ὕστερον ἐπυθόμεθα , ἀπογνῶναι δὲ τῆς δίκης ὤκνει , ἵν’ αὐτὸς μὴ ἐπιορκήσειεν . 
ἐξ αὐτοῦ δὴ τοῦ πράγματος λογίσασθε , ὦ ἄνδρες δικασταί , παρ’ ὑμῖν αὐτοῖς , ὁπόθεν ἔμελλεν οὗτος ἀποδώσειν τὸ χρυσίον . 
ἐνθένδε μὲν γὰρ ἐξέπλει οὐκ ἐνθέμενος εἰς τὴν ναῦν τὰ χρήματα καὶ ὑποθήκην οὐκ ἔχων , ἀλλ’ ἐπὶ τοῖς ἐμοῖς χρήμασιν ἐπιδανεισάμενος · ἐν Βοσπόρῳ δ’ ἀπρασίαν τῶν φορτίων κατέλαβεν , καὶ τοὺς τὰ ἑτερόπλοα δανείσαντας μόλις ἀπήλλαξεν . 
καὶ οὗτος μὲν ἐδάνεισεν αὐτῷ δισχιλίας δραχμὰς ἀμφοτερόπλουν , ὥστ’ ἀπολαβεῖν Ἀθήνησιν δισχιλίας ἑξακοσίας δραχμάς · Φορμίων δέ φησιν ἀποδοῦναι Λάμπιδι ἐν Βοσπόρῳ ἑκατὸν καὶ εἴκοσι στατῆρας Κυζικηνούς (τούτῳ γὰρ προσέχετε τὸν νοῦν) 
δανεισάμενος ἐγγείων τόκων . 
ἦσαν δὲ ἔφεκτοι οἱ ἔγγειοι τόκοι , ὁ δὲ Κυζικηνὸς ἐδύνατο ἐκεῖ εἴκοσι καὶ ὀκτὼ δραχμὰς Ἀττικάς . 
δεῖ δὴ μαθεῖν ὑμᾶς ὅσα φησὶν χρήματα ἀποδεδωκέναι . 
τῶν μὲν γὰρ ἑκατὸν εἴκοσι στατήρων γίγνονται τρισχίλιαι τριακόσιαι ἑξήκοντα , ὁ δὲ τόκος ὁ ἔγγειος ὁ ἔφεκτος [τῶν τριάκοντα μνῶν καὶ τριῶν καὶ ἑξήκοντα] 
πεντακόσιαι δραχμαὶ καὶ ἑξήκοντα · τὸ δὲ σύμπαν κεφάλαιον γίγνεται τόσον καὶ τόσον . 
ἔστιν οὖν , ὦ ἄνδρες δικασταί , οὗτος ὁ ἄνθρωπος ἢ γενήσεταί ποτε , ὃς ἀντὶ δισχιλίων ἑξακοσίων δραχμῶν τριάκοντα μνᾶς καὶ τριακοσίας καὶ ἑξήκοντα ἀποτίνειν προείλετ’ ἄν , καὶ τόκον πεντακοσίας δραχμὰς καὶ ἑξήκοντα δανεισάμενος , ἅς φησιν ἀποδεδωκέναι Φορμίων Λάμπιδι , τρισχιλίας ἐνακοσίας εἴκοσι ; 
ἐξὸν δ’ αὐτῷ ἀμφοτερόπλουν Ἀθήνησιν ἀποδοῦναι τὸ ἀργύριον , ἐν Βοσπόρῳ ἀπέδωκε , τρισὶ καὶ δέκα μναῖς πλέον ; 
καὶ τοῖς μὲν τὰ ἑτερόπλοα δανείσασι μόλις τἀρχαῖον ἀποδέδωκας , οἳ συνέπλευσάν σοι καὶ προσήδρευον · τούτῳ δὲ τῷ μὴ παρόντι οὐ μόνον τἀρχαῖα καὶ τοὺς τόκους ἀπεδίδους , ἀλλὰ καὶ τὰ ἐπιτίμια τὰ ἐκ τῆς συγγραφῆς ἀπέτινες , οὐδεμιᾶς σοι ἀνάγκης οὔσης ; 
κἀκείνους μὲν οὐκ ἐδεδίεις , οἷς αἱ συγγραφαὶ ἐν Βοσπόρῳ τὴν πρᾶξιν ἐδίδοσαν τοῦ δανείου · τούτου δὲ φὴς φροντίζειν , ὃν ἐξ ἀρχῆς εὐθὺς ἠδίκεις οὐκ ἐνθέμενος τὰ χρήματα εἰς τὴν ναῦν κατὰ τὴν συγγραφὴν Ἀθήνηθεν ; 
καὶ νῦν μὲν εἰς τὸ ἐμπόριον ἥκων , οὗ τὸ συμβόλαιον ἐγένετο , οὐκ ὀκνεῖς ἀποστερεῖν τὸν δανείσαντα · ἐν Βοσπόρῳ δὲ πλείω τῶν δικαίων φὴς ποιεῖν , οὗ δίκην οὐκ ἔμελλες δώσειν ; 
καὶ οἱ μὲν ἄλλοι πάντες οἱ τὰ ἀμφοτερόπλοα δανειζόμενοι , ὅταν ἀποστέλλωνται ἐκ τῶν ἐμπορίων , πολλοὺς παρίστανται , ἐπιμαρτυρόμενοι ὅτι τὰ χρήματα ἤδη κινδυνεύεται τῷ δανείσαντι · σὺ δ’ ἑνὶ σκήπτει μάρτυρι αὐτῷ τῷ συναδικοῦντι , καὶ οὔτε τὸν παῖδα τὸν ἡμέτερον παρέλαβες ἐν Βοσπόρῳ ὄντα οὔτε τὸν κοινωνόν , οὐδὲ τὰς ἐπιστολὰς ἀπέδωκας αὐτοῖς , ἃς ἡμεῖς ἐπεθήκαμεν , ἐν αἷς ἐγέγραπτο παρακολουθεῖν σοι οἷς ἂν πράττῃς ; 
καίτοι , ὦ ἄνδρες δικασταί , τί οὐκ ἂν πράξειεν ὁ τοιοῦτος , ὅστις γράμματα λαβὼν μὴ ἀποδέδωκεν ὀρθῶς καὶ δικαίως ; 
ἢ πῶς οὐ φανερόν ἐστιν ὑμῖν τὸ τούτου κακούργημα ἐξ αὐτῶν ὧν ἔπραττεν ; 
καίτοι , ὦ γῆ καὶ θεοί , προσῆκέν γε τοσοῦτο χρυσίον ἀποδιδόντα , καὶ πλέον τοῦ δανείσματος , περιβόητον ποιεῖν ἐν τῷ ἐμπορίῳ , καὶ παρακαλεῖν πάντας ἀνθρώπους , πρῶτον δὲ τὸν παῖδα τὸν τούτου καὶ τὸν κοινωνόν · 
ἴστε γὰρ δήπου πάντες ὅτι δανείζονται μὲν μετ’ ὀλίγων μαρτύρων , ὅταν δ’ ἀποδιδῶσιν , πολλοὺς παρίστανται μάρτυρας , ἵνα ἐπιεικεῖς δοκῶσιν εἶναι περὶ τὰ συμβόλαια . 
σοὶ δ’ ἀποδιδόντι τό τε δάνειον καὶ τοὺς τόκους ἀμφοτέρους , ἑτερόπλῳ τῷ ἀργυρίῳ κεχρημένῳ , καὶ προστιθέντι ἑτέρας τρεῖς καὶ δέκα μνᾶς , πῶς οὐχὶ πολλοὺς ἦν παραληπτέον μάρτυρας ; 
καὶ εἰ τοῦτο ἔπραξας , οὐδ’ ἂν εἷς σοῦ μᾶλλον τῶν πλεόντων ἐθαυμάζετο . 
σὺ δ’ ἀντὶ τοῦ πολλοὺς μάρτυρας τούτων ποιεῖσθαι πάντας ἀνθρώπους λανθάνειν ἐπειρῶ , ὥσπερ ἀδικῶν τι . 
καὶ εἰ μὲν ἐμοὶ τῷ δανείσαντι ἀπεδίδους , οὐδὲν <ἂν> 
ἔδει μαρτύρων · τὴν γὰρ συγγραφὴν ἀνελόμενος ἀπήλλαξο ἂν τοῦ συμβολαίου · νῦν δ’ οὐκ ἐμοί , ἀλλ’ ἑτέρῳ ὑπὲρ ἐμοῦ ἀποδιδούς , καὶ οὐκ Ἀθήνησιν , ἀλλ’ ἐν Βοσπόρῳ , καὶ τῆς συγγραφῆς σοι κειμένης Ἀθήνησι καὶ πρὸς ἐμέ , καὶ ᾧ τὸ χρυσίον ἀπεδίδους ὄντος θνητοῦ καὶ πέλαγος τοσοῦτον μέλλοντος πλεῖν , μάρτυρα οὐδένα ἐποιήσω , οὔτε δοῦλον οὔτ’ ἐλεύθερον . 
ἡ γὰρ συγγραφή με , φησί , τῷ ναυκλήρῳ ἐκέλευεν ἀποδοῦναι τὸ χρυσίον . 
μάρτυρας δέ γ’ οὐκ ἐκώλυεν παρακαλεῖν , οὐδὲ τὰς ἐπιστολὰς ἀποδοῦναι . 
καὶ οἵδε μὲν πρὸς σὲ δύο συγγραφὰς ἐποιήσαντο ὑπὲρ τοῦ συμβολαίου , ὡς ἂν οἱ μάλιστ’ ἀπιστοῦντες · σὺ δὲ μόνος μόνῳ φὴς δοῦναι τῷ ναυκλήρῳ τὸ χρυσίον , εἰδὼς κατὰ σοῦ κειμένην Ἀθήνησι συγγραφὴν πρὸς τοῦτον . 
λέγει δὲ ὡς ἡ συγγραφὴ σωθείσης τῆς νεὼς αὐτὸν ἀποδοῦναι κελεύει τὰ χρήματα . 
καὶ γὰρ ἐνθέσθαι τἀγοράσματα εἰς τὴν ναῦν κελεύει σε , εἰ δὲ μή , πεντακισχιλίας δραχμὰς ἀποτίνειν . 
σὺ δὲ τοῦτο μὲν τῆς συγγραφῆς οὐ λαμβάνεις , παραβεβηκὼς δ’ εὐθὺς ἐξ ἀρχῆς καὶ τὰ χρήματα οὐκ ἐνθέμενος ἀμφισβητεῖς πρὸς ἓν ῥῆμα τῶν ἐν τῇ συγγραφῇ , καὶ τοῦτ’ ἀνῃρηκὼς αὐτός . 
ὁπότε γὰρ ἐν τῷ Βοσπόρῳ φὴς μὴ τὰ χρήματα ἐνθέσθαι εἰς τὴν ναῦν , ἀλλὰ τὸ χρυσίον τῷ ναυκλήρῳ ἀποδοῦναι , τί ἔτι περὶ τῆς νεὼς διαλέγει ; 
οὐ γὰρ μετέσχηκας τοῦ κινδύνου διὰ τὸ μηδὲν ἐνθέσθαι . 
καὶ τὸ μὲν πρῶτον , ὦ ἄνδρες δικασταί , ὥρμησεν ἐπὶ ταύτην τὴν σκῆψιν , ὡς ἐντεθειμένος τὰ χρήματα εἰς τὴν ναῦν · ἐπειδὴ δὲ τοῦτο ἐκ πολλῶν ἔμελλεν ἐλεγχθήσεσθαι ψευδόμενος , ἔκ τε τῆς ἀπογραφῆς τῆς ἐν Βοσπόρῳ παρὰ τοῖς ἐλλιμενισταῖς καὶ ὑπὸ τῶν ἐν τῷ ἐμπορίῳ ἐπιδημούντων κατὰ τὸν αὐτὸν χρόνον , τηνικαῦτα μεταβαλόμενος συνίσταται μετὰ τοῦ Λάμπιδος καί φησιν ἐκείνῳ τὸ χρυσίον ἀποδεδωκέναι , ἐφόδιον μὲν λαβὼν τὸ τὴν συγγραφὴν κελεύειν , οὐκ ἂν ἡγούμενος δ’ ἡμᾶς εὐπόρως ἐξελέγξαι ὅσα μόνοι πρὸς αὑτοὺς αὐτοὶ πράξειαν . 
καὶ ὁ Λάμπις , ὅσα μὲν εἶπεν πρὸς ἐμὲ πρὶν ὑπὸ τούτου διαφθαρῆναι , οὐκ ἐντὸς ὢν αὑτοῦ φησιν εἰπεῖν · ἐπειδὴ δὲ τὸ χρυσίον τοὐμὸν ἐμερίσατο , τότ’ ἐντὸς εἶναί φησιν αὑτοῦ καὶ πάντ’ ἀκριβῶς μνημονεύειν . 
εἰ μὲν οὖν , ὦ ἄνδρες δικασταί , ἐμοῦ μόνου κατεφρόνει Λάμπις , οὐδὲν ἂν ἦν θαυμαστόν · νῦν δὲ πολλῷ δεινότερα τούτου πέπρακται αὐτῷ πρὸς πάντας ὑμᾶς . 
κήρυγμα γὰρ ποιησαμένου Παιρισάδου ἐν Βοσπόρῳ , ἐάν τις βούληται Ἀθήναζε εἰς τὸ Ἀττικὸν ἐμπόριον σιτηγεῖν , ἀτελῆ τὸν σῖτον ἐξάγειν , ἐπιδημῶν ἐν τῷ Βοσπόρῳ ὁ Λάμπις ἔλαβε τὴν ἐξαγωγὴν τοῦ σίτου καὶ τὴν ἀτέλειαν ἐπὶ τῷ τῆς πόλεως ὀνόματι , γεμίσας δὲ ναῦν μεγάλην σίτου ἐκόμισεν εἰς Ἄκανθον κἀκεῖ διέθετο <ὁ> 
προσκοινωνήσας τούτῳ ἀπὸ τῶν ὑμετέρων χρημάτων . 
καὶ ταῦτ’ ἔπραξεν , ὦ ἄνδρες δικασταί , οἰκῶν μὲν Ἀθήνησιν , οὔσης δ’ αὐτῷ γυναικὸς ἐνθάδε καὶ παίδων , τῶν δὲ νόμων τὰ ἔσχατα ἐπιτίμια προτεθηκότων , εἴ τις οἰκῶν Ἀθήνησιν ἄλλοσέ ποι σιτηγήσειεν ἢ εἰς τὸ Ἀττικὸν ἐμπόριον , ἔτι δ’ ἐν τοιούτῳ καιρῷ , ἐν ᾧ ὑμῶν οἱ μὲν ἐν τῷ ἄστει οἰκοῦντες διεμετροῦντο τὰ ἄλφιτα ἐν τῷ ᾠδείῳ , οἱ δ’ ἐν τῷ Πειραιεῖ ἐν τῷ νεωρίῳ ἐλάμβανον κατ’ ὀβολὸν τοὺς ἄρτους καὶ ἐπὶ τῆς μακρᾶς στοᾶς τὰ ἄλφιτα , καθ’ ἡμίεκτον μετρούμενοι καὶ καταπατούμενοι . 
καὶ ὅτι ἀληθῆ λέγω , λαβέ μοι τήν τε μαρτυρίαν καὶ τὸν νόμον.ΜαρτυρίαΝόμος 
Φορμίων τοίνυν τούτῳ χρώμενος κοινωνῷ καὶ μάρτυρι οἴεται δεῖν ἀποστερῆσαι τὰ χρήματα ἡμᾶς , οἵ γε σιτηγοῦντες διατετελέκαμεν εἰς τὸ ὑμέτερον ἐμπόριον , καὶ τριῶν ἤδη καιρῶν κατειληφότων τὴν πόλιν , ἐν οἷς ὑμεῖς τοὺς χρησίμους τῷ δήμῳ ἐξητάζετε , οὐδενὸς τούτων ἀπολελείμμεθα , ἀλλ’ ὅτε μὲν εἰς Θήβας Ἀλέξανδρος παρῄει , ἐπεδώκαμεν ὑμῖν τάλαντον ἀργυρίου · 
ὅτε δ’ ὁ σῖτος ἐπετιμήθη <τὸ> 
πρότερον καὶ ἐγένετο ἑκκαίδεκα δραχμῶν , εἰσαγαγόντες πλείους ἢ μυρίους μεδίμνους πυρῶν διεμετρήσαμεν ὑμῖν τῆς καθεστηκυίας τιμῆς , πέντε δραχμῶν τὸν μέδιμνον , καὶ ταῦτα πάντες ἴστε ἐν τῷ πομπείῳ διαμετρούμενοι · πέρυσι δὲ εἰς τὴν σιτωνίαν τὴν ὑπὲρ τοῦ δήμου τάλαντον ὑμῖν ἐπεδώκαμεν ἐγώ τε καὶ ὁ ἀδελφός . 
καί μοι ἀνάγνωθι τούτων τὰς μαρτυρίας.Μαρτυρίαι ἀλλὰ μὴν εἴ γε δεῖ καὶ τούτοις τεκμαίρεσθαι , οὐκ εἰκὸς ἦν ἐπιδιδόναι μὲν ἡμᾶς τοσαῦτα χρήματα , ἵνα παρ’ ὑμῖν εὐδοξῶμεν , συκοφαντεῖν δὲ Φορμίωνα , ἵνα καὶ τὴν ὑπάρχουσαν ἐπιείκειαν ἀποβάλωμεν . 
δικαίως ἂν οὖν βοηθήσαιτε ἡμῖν , ὦ ἄνδρες δικασταί . 
ἐπέδειξα γὰρ ὑμῖν οὔτ’ ἐξ ἀρχῆς τὰ φορτία ἐνθέμενον τοῦτον εἰς τὴν ναῦν ἁπάντων ὧν ἐδανείσατο Ἀθήνηθεν , τῶν τ’ ἐν τῷ Βοσπόρῳ πραθέντων τοὺς τὰ ἑτερόπλοα δανείσαντας μόλις διαλύσαντα , ἔτι δ’ οὔτ’ εὐποροῦντα οὔθ’ οὕτως ὄντ’ ἀβέλτερον ὥστ’ ἀντὶ δισχιλίων καὶ ἑξακοσίων δραχμῶν τριάκοντα μνᾶς καὶ ἐννέα ἀποδοῦναι , πρός τε τούτοις , ὅτε ἀποδοῦναί φησιν τὸ χρυσίον τῷ Λάμπιδι , οὔτε τὸν παῖδα παραλαβόντα τὸν ἐμὸν οὔτε τὸν κοινωνὸν ἐπιδημοῦντα ἐν Βοσπόρῳ . 
ἐμοὶ δὲ Λάμπις αὐτὸς μαρτυρῶν φαίνεται ὡς οὐκ ἀπείληφεν τὸ χρυσίον , πρὶν ὑπὸ τούτου διαφθαρῆναι . 
καίτοι εἰ καθ’ ἓν ἕκαστον οὕτως ἐδείκνυεν Φορμίων , οὐκ οἶδ’ ὅπως ἂν ἄλλως ἄμεινον ἀπελογήσατο . 
ὑπὲρ δὲ τοῦ τὴν δίκην εἰσαγώγιμον εἶναι ὁ νόμος αὐτὸς διαμαρτύρεται , κελεύων τὰς δίκας εἶναι τὰς ἐμπορικὰς τῶν συμβολαίων τῶν Ἀθήνησιν καὶ εἰς τὸ Ἀθηναίων ἐμπόριον , καὶ οὐ μόνον τῶν Ἀθήνησιν , ἀλλὰ καὶ ὅσα ἂν γένηται ἕνεκα τοῦ πλοῦ τοῦ Ἀθήναζε . 
λαβὲ δή μοι τοὺς νόμους.Νόμοι ὡς μὲν τοίνυν γέγονέ μοι τὸ συμβόλαιον πρὸς Φορμίων’ Ἀθήνησιν , οὐδ’ αὐτοὶ ἔξαρνοί εἰσιν , παραγράφονται δὲ ὡς οὐκ εἰσαγώγιμον τὴν δίκην οὖσαν . 
ἀλλ’ εἰς ποῖον δικαστήριον εἰσέλθωμεν , ἄνδρες δικασταί , εἰ μὴ πρὸς ὑμᾶς , οὗπερ τὸ συμβόλαιον ἐποιησάμεθα ; 
δεινὸν γὰρ ἂν εἴη , εἰ μὲν ἕνεκα τοῦ πλοῦ τοῦ Ἀθήναζε ἠδικούμην , εἶναι <ἄν> 
μοι παρ’ ὑμῖν τὸ δίκαιον λαβεῖν παρὰ Φορμίωνος , ἐπειδὴ δὲ τὸ συμβόλαιον ἐν τῷ ὑμετέρῳ ἐμπορίῳ γέγονεν , μὴ φάσκειν παρ’ ὑμῖν τούτους ὑφέξειν τὴν δίκην . 
καὶ ὅτε μὲν Θεοδότῳ τὴν δίαιταν ἐπετρέψαμεν , ὡμολόγησαν εἶναι καθ’ αὑτῶν ἐμοὶ τὴν δίκην εἰσαγώγιμον · νυνὶ δὲ τοὐναντίον λέγουσιν ὧν πρότερον αὐτοὶ συγκεχωρήκασιν , ὡς δέον παρὰ μὲν τῷ Θεοδότῳ τῷ ἰσοτελεῖ ὑποσχεῖν αὐτοὺς δίκην ἄνευ παραγραφῆς , ἐπειδὴ δὲ εἰς τὸ Ἀθηναίων δικαστήριον εἰσερχόμεθα , μηκέτ’ εἰσαγώγιμον τὴν δίκην εἶναι . 
ἐνθυμοῦμαι δ’ ἔγωγε , τί ἄν ποτε εἰς τὴν παραγραφὴν ἔγραψεν , εἰ ὁ Θεόδοτος ἀπέγνω τῆς δίκης , ὅπου νῦν γνόντος τοῦ Θεοδότου ἀπιέναι ἡμᾶς εἰς τὸ δικαστήριον οὔ φησι τὴν δίκην εἶναι εἰσαγώγιμον παρ’ ὑμῖν , πρὸς οὓς ἐκεῖνος ἔγνω ἀπιέναι . 
πάθοιμι μέντἂν δεινότατα , εἰ οἱ μὲν νόμοι τῶν Ἀθήνησι συμβολαίων κελεύουσι τὰς δίκας εἶναι πρὸς τοὺς θεσμοθέτας , ὑμεῖς δὲ ἀπογνοίητε τῆς δίκης ὀμωμοκότες κατὰ τοὺς νόμους ψηφιεῖσθαι . 
τοῦ μὲν οὖν δανεῖσαι ἡμᾶς τὰ χρήματα αἵ τε συνθῆκαι καὶ αὐτὸς οὗτός ἐστι μάρτυς · τοῦ δ’ ἀποδεδωκέναι οὐδείς ἐστι μάρτυς ἔξω τοῦ Λάμπιδος τοῦ συναδικοῦντος . 
καὶ οὗτος μὲν εἰς ἐκεῖνον μόνον ἀναφέρει τὴν ἀπόδοσιν , ἐγὼ δ’ εἴς τε τὸν Λάμπιν αὐτὸν καὶ τοὺς ἀκούσαντας αὐτοῦ ὅτε οὐκ ἔφη ἀπειληφέναι τὸ χρυσίον . 
τούτῳ μὲν οὖν τοὺς ἐμοὺς μάρτυρας ἔξεστι κρίνειν , εἰ μή φησι τἀληθῆ μαρτυρεῖν αὐτούς · ἐγὼ δ’ οὐκ ἔχω τί χρήσωμαι τοῖς τούτου μάρτυσιν , οἵ φασιν εἰδέναι τὸν Λάμπιν μαρτυροῦντα ἀπειληφέναι τὸ χρυσίον . 
εἰ μὲν γὰρ ἡ μαρτυρία ἡ τοῦ Λάμπιδος κατεβάλλετο ἐνταῦθα , ἴσως ἂν ἔφασαν οὗτοι δίκαιον εἶναι ἐπισκήπτεσθαί μ’ ἐκείνῳ · νῦν δ’ οὔτε τὴν μαρτυρίαν ταύτην ἔχω , οὑτοσί τε οἴεται δεῖν ἀθῷος εἶναι οὐδὲν βέβαιον ἐνέχυρον καταλιπὼν ὧν πείθει ὑμᾶς ψηφίζεσθαι . 
πῶς δ’ οὐκ ἂν εἴη ἄτοπον , εἰ αὐτοῦ Φορμίωνος ὁμολογοῦντος δανείσασθαι , φάσκοντος δὲ ἀποδεδωκέναι , τὸ μὲν ὁμολογούμενον ὑπ’ αὐτοῦ τούτου ἄκυρον ποιήσαιτε , τὸ δὲ ἀμφισβητούμενον κύριον ψηφίσαισθε ; 
καὶ ὁ μὲν Λάμπις , ᾧ οὗτος σκήπτεται μάρτυρι , μαρτυρεῖ ἔξαρνος γενόμενος τὸ ἐξ ἀρχῆς ὡς οὐκ ἀπείληφεν τὸ χρυσίον · ὑμεῖς δὲ γνοίητε ὡς ἀπείληφεν ἐκεῖνος , ᾧ οὐκ εἰσὶ μάρτυρες τοῦ πράγματος ; 
καὶ ὅσα μὲν εἶπε μετὰ τῆς ἀληθείας , μὴ χρήσαισθε τεκμηρίῳ , ἃ δ’ ἐψεύσατο ὕστερον , ἐπειδὴ διεφθάρη , πιστότερα ταῦθ’ ὑπολάβοιτε εἶναι ; 
καὶ μήν , ὦ ἄνδρες Ἀθηναῖοι , πολὺ δικαιότερόν ἐστιν τοῖς ἐξ ἀρχῆς ῥηθεῖσι τεκμαίρεσθαι μᾶλλον ἢ τοῖς ὕστερον τεκταινομένοις . 
τὰ μὲν γὰρ οὐκ ἐκ παρασκευῆς , ἀλλ’ ἐκ τῆς ἀληθείας ἔλεγεν , τὰ δ’ ὕστερον ψευδόμενος καὶ πρὸς τὸ συμφέρον αὑτῷ . 
ἀναμνήσθητε δέ , ὦ ἄνδρες Ἀθηναῖοι , ὅτι οὐδ’ αὐτὸς ὁ Λάμπις ἔξαρνος ἐγένετο ὡς οὐκ εἴη εἰρηκὼς ὅτι οὐκ ἀπείληφεν τὸ χρυσίον , ἀλλ’ εἰπεῖν μὲν ὡμολόγει , οὐ μέντοι γε ἐντὸς ὢν αὑτοῦ εἰπεῖν . 
οὔκουν ἄτοπον , εἰ τῆς ἐκείνου μαρτυρίας τὸ μὲν πρὸς τοῦ ἀποστεροῦντος πιστῶς ἀκούσεσθε , τὸ δ’ ὑπὲρ τῶν ἀποστερουμένων ἄπιστον ἔσται παρ’ ὑμῖν ; 
μηδαμῶς , ὦ ἄνδρες δικασταί . 
ὑμεῖς γάρ ἐστε [οἱ] 
αὐτοὶ οἱ τὸν ἐπιδεδανεισμένον ἐκ τοῦ ἐμπορίου πολλὰ χρήματα καὶ τοῖς δανεισταῖς οὐ παρασχόντα τὰς ὑποθήκας θανάτῳ ζημιώσαντες εἰσαγγελθέντα ἐν τῷ δήμῳ , καὶ ταῦτα πολίτην ὑμέτερον ὄντα καὶ πατρὸς ἐστρατηγηκότος . 
ἡγεῖσθε γὰρ τοὺς τοιούτους οὐ μόνον τοὺς ἐντυγχάνοντας ἀδικεῖν , ἀλλὰ καὶ κοινῇ βλάπτειν τὸ ἐμπόριον ὑμῶν , εἰκότως . 
αἱ γὰρ εὐπορίαι τοῖς ἐργαζομένοις οὐκ ἀπὸ τῶν δανειζομένων , ἀλλ’ ἀπὸ τῶν δανειζόντων εἰσίν , καὶ οὔτε ναῦν οὔτε ναύκληρον οὔτ’ ἐπιβάτην ἔστ’ ἀναχθῆναι , τὸ τῶν δανειζόντων μέρος ἂν ἀφαιρεθῇ . 
ἐν μὲν οὖν τοῖς νόμοις πολλαὶ καὶ καλαὶ βοήθειαί εἰσιν αὐτοῖς · ὑμᾶς δὲ δεῖ συνεπανορθοῦντας φαίνεσθαι καὶ μὴ συγχωροῦντας τοῖς πονηροῖς , ἵν’ ὑμῖν ὡς πλείστη ὠφέλεια παρὰ τὸ ἐμπόριον ᾖ . 
ἔσται δέ , ἐὰν διαφυλάττητε τοὺς τὰ ἑαυτῶν προϊεμένους , καὶ μὴ ἐπιτρέπητε ἀδικεῖσθαι ὑπὸ τῶν τοιούτων θηρίων.ἐγὼ μὲν οὖν ὅσαπερ οἷός τ’ ἦν εἴρηκα · καλῶ δὲ καὶ ἄλλον τινὰ τῶν φίλων , ἐὰν κελεύητε . 
Πρὸς τὴν Λάκριτον Παραγραφὴν οὐδὲν καινὸν διαπράττονται οἱ Φασηλῖται , ὦ ἄνδρες δικασταί , ἀλλ’ ἅπερ εἰώθασιν . 
οὗτοι γὰρ δεινότατοι μέν εἰσιν δανείσασθαι χρήματα ἐν τῷ ἐμπορίῳ , ἐπειδὰν δὲ λάβωσιν καὶ συγγραφὴν συγγράψωνται ναυτικήν , εὐθὺς ἐπελάθοντο καὶ τῶν συγγραφῶν καὶ τῶν νόμων καὶ ὅτι δεῖ ἀποδοῦναι αὐτοὺς ἃ ἔλαβον , καὶ οἴονται , ἐὰν ἀποδῶσιν , ὥσπερ τῶν ἰδίων τι τῶν ἑαυτῶν ἀπολωλεκέναι , ἀλλ’ ἀντὶ τοῦ ἀποδοῦναι σοφίσματα εὑρίσκουσιν καὶ παραγραφὰς καὶ προφάσεις , καὶ εἰσὶν πονηρότατοι ἀνθρώπων καὶ ἀδικώτατοι . 
τεκμήριον δὲ τούτου · πολλῶν γὰρ ἀφικνουμένων εἰς τὸ ὑμέτερον ἐμπόριον καὶ Ἑλλήνων καὶ βαρβάρων , πλείους δίκαι εἰσὶν ἑκάστοτε αὐτῶν τῶν Φασηλιτῶν ἢ τῶν ἄλλων ἁπάντων . 
οὗτοι μὲν οὖν τοιοῦτοί εἰσιν · ἐγὼ δέ , ὦ ἄνδρες δικασταί , χρήματα δανείσας Ἀρτέμωνι τῷ τούτου ἀδελφῷ κατὰ τοὺς ἐμπορικοὺς νόμους , εἰς τὸν Πόντον καὶ πάλιν Ἀθήναζε , τελευτήσαντος ἐκείνου πρὶν ἀποδοῦναί μοι τὰ χρήματα , Λακρίτῳ τουτῳὶ εἴληχα τὴν δίκην ταύτην κατὰ τοὺς αὐτοὺς νόμους τούτους καθ’ οὕσπερ τὸ συμβόλαιον ἐποιησάμην , ἀδελφῷ ὄντι τούτῳ ἐκείνου καὶ ἔχοντι ἅπαντα τὰ Ἀρτέμωνος , καὶ ὅσα ἐνθάδε κατέλιπεν καὶ ὅσα ἦν αὐτῷ ἐν τῇ Φασήλιδι , καὶ κληρονόμῳ ὄντι τῶν ἐκείνου ἁπάντων , καὶ οὐκ ἂν ἔχοντος τούτου δεῖξαι νόμον ὅστις αὐτῷ δίδωσιν ἐξουσίαν ἔχειν μὲν τὰ τοῦ ἀδελφοῦ καὶ διῳκηκέναι ὅπως ἐδόκει αὐτῷ , μὴ ἀποδοῦναι δὲ τὰ ἀλλότρια χρήματα , ἀλλὰ λέγειν νῦν ὅτι οὐκ ἔστιν κληρονόμος , ἀλλ’ ἀφίσταται τῶν ἐκείνου . 
ἡ μὲν τουτουὶ Λακρίτου πονηρία τοιαύτη ἐστίν · ἐγὼ δ’ ὑμῶν δέομαι , ὦ ἄνδρες δικασταί , εὐνοϊκῶς ἀκοῦσαί μου περὶ τοῦ πράγματος τουτουί · κἂν ἐξελέγξω αὐτὸν ἀδικοῦντα ἡμᾶς τε τοὺς δανείσαντας καὶ ὑμᾶς οὐδὲν ἧττον , βοηθεῖτε ἡμῖν τὰ δίκαια . 
ἐγὼ γάρ , ὦ ἄνδρες δικασταί , αὐτὸς μὲν οὐδ’ ὁπωστιοῦν ἐγνώριζον τοὺς ἀνθρώπους τούτους · Θρασυμήδης δ’ ὁ Διοφάντου υἱός , ἐκείνου τοῦ Σφηττίου , καὶ Μελάνωπος ὁ ἀδελφὸς αὐτοῦ ἐπιτήδειοί μοί εἰσιν , καὶ χρώμεθα ἀλλήλοις ὡς οἷόν τε μάλιστα . 
οὗτοι προσῆλθόν μοι μετὰ Λακρίτου τουτουί , ὁπόθεν δήποτε ἐγνωρισμένοι τούτῳ (οὐ γὰρ οἶδἀ , καὶ ἐδέοντό μου δανεῖσαι χρήματα εἰς τὸν Πόντον Ἀρτέμωνι τῷ τούτου ἀδελφῷ καὶ Ἀπολλοδώρῳ , ὅπως ἂν ἐνεργοὶ ὦσιν , οὐδὲν εἰδώς , ὦ ἄνδρες δικασταί , οὐδ’ ὁ Θρασυμήδης τὴν τούτων πονηρίαν , ἀλλ’ οἰόμενος εἶναι ἐπιεικεῖς ἀνθρώπους καὶ οἷοίπερ προσεποιοῦντο καὶ ἔφασαν εἶναι , καὶ ἡγούμενος ποιήσειν αὐτοὺς πάντα ὅσαπερ ὑπισχνεῖτο καὶ ἀνεδέχετο Λάκριτος οὑτοσί . 
πλεῖστον δ’ ἄρα ἦν ἐψευσμένος , καὶ οὐδὲν ᾔδει οἵοις θηρίοις ἐπλησίαζε τοῖς ἀνθρώποις τούτοις . 
κἀγὼ πεισθεὶς ὑπὸ τοῦ Θρασυμήδους καὶ τοῦ ἀδελφοῦ αὐτοῦ , καὶ Λακρίτου τουτουὶ ἀναδεχομένου μοι πάντ’ ἔσεσθαι τὰ δίκαια παρὰ τῶν ἀδελφῶν τῶν αὑτοῦ , ἐδάνεισα μετὰ ξένου τινὸς ἡμετέρου Καρυστίου τριάκοντα μνᾶς ἀργυρίου . 
βούλομαι οὖν , ὦ ἄνδρες δικασταί , τῆς συγγραφῆς ἀκοῦσαι ὑμᾶς πρῶτον , καθ’ ἣν ἐδανείσαμεν τὰ χρήματα , καὶ τῶν μαρτύρων τῶν παραγενομένων τῷ δανείσματι · ἔπειτα περὶ τῶν ἄλλων ἐπιδείξομεν , οἷα ἐτοιχωρύχησαν οὗτοι περὶ τὸ δάνειον . 
λέγε τὴν συγγραφήν , εἶτα τὰς μαρτυρίας . 
Συγγραφήἐδάνεισαν Ἀνδροκλῆς Σφήττιος καὶ Ναυσικράτης Καρύστιος Ἀρτέμωνι καὶ Ἀπολλοδώρῳ Φασηλίταις ἀργυρίου δραχμὰς τρισχιλίας Ἀθήνηθεν εἰς Μένδην ἢ Σκιώνην , καὶ ἐντεῦθεν εἰς Βόσπορον , ἐὰν δὲ βούλωνται , τῆς ἐπ’ ἀριστερὰ μέχρι Βορυσθένους , καὶ πάλιν Ἀθήναζε , ἐπὶ διακοσίαις εἴκοσι πέντε τὰς χιλίας , ἐὰν δὲ μετ’ Ἀρκτοῦρον ἐκπλεύσωσιν ἐκ τοῦ Πόντου ἐφ’ Ἱερόν , ἐπὶ τριακοσίαις τὰς χιλίας , ἐπὶ οἴνου κεραμίοις Μενδαίοις τρισχιλίοις , ὃς πλεύσεται ἐκ Μένδης ἢ Σκιώνης ἐν τῇ εἰκοσόρῳ ἣν Ὑβλήσιος ναυκληρεῖ . 
ὑποτιθέασι δὲ ταῦτα , οὐκ ὀφείλοντες ἐπὶ τούτοις ἄλλῳ οὐδενὶ οὐδὲν ἀργύριον , οὐδ’ ἐπιδανείσονται . 
καὶ ἀπάξουσι τὰ χρήματα τὰ ἐκ τοῦ Πόντου ἀντιφορτισθέντα Ἀθήναζε πάλιν ἐν τῷ αὐτῷ πλοίῳ ἅπαντα . 
σωθέντων δὲ τῶν χρημάτων Ἀθήναζε , ἀποδώσουσιν οἱ δανεισάμενοι τοῖς δανείσασι τὸ γιγνόμενον ἀργύριον κατὰ τὴν συγγραφὴν ἡμερῶν εἴκοσιν , ἀφ’ ἧς ἂν ἔλθωσιν Ἀθήναζε , ἐντελὲς πλὴν ἐκβολῆς , ἣν ἂν οἱ σύμπλοι ψηφισάμενοι κοινῇ ἐκβάλωνται , καὶ ἄν τι πολεμίοις ἀποτείσωσιν · τῶν δ’ ἄλλων ἁπάντων ἐντελές . 
καὶ παρέξουσι τοῖς δανείσασι τὴν ὑποθήκην ἀνέπαφον κρατεῖν , ἕως ἂν ἀποδῶσι τὸ γιγνόμενον ἀργύριον κατὰ τὴν συγγραφήν . 
ἐὰν δὲ μὴ ἀποδῶσιν ἐν τῷ συγκειμένῳ χρόνῳ , τὰ ὑποκείμενα τοῖς δανείσασιν ἐξέστω ὑποθεῖναι καὶ ἀποδόσθαι τῆς ὑπαρχούσης τιμῆς · καὶ ἐάν τι ἐλλείπῃ τοῦ ἀργυρίου , ὃ δεῖ γενέσθαι τοῖς δανείσασι κατὰ τὴν συγγραφήν , παρὰ Ἀρτέμωνος καὶ Ἀπολλοδώρου ἔστω ἡ πρᾶξις τοῖς δανείσασι καὶ ἐκ τῶν τούτων ἁπάντων , καὶ ἐγγείων καὶ ναυτικῶν , πανταχοῦ ὅπου ἂν ὦσι , καθάπερ δίκην ὠφληκότων καὶ ὑπερημέρων ὄντων , καὶ ἑνὶ ἑκατέρῳ τῶν δανεισάντων καὶ ἀμφοτέροις . 
ἐὰν δὲ μὴ εἰσβάλωσι , μείναντες ἐπὶ κυνὶ ἡμέρας δέκα ἐν Ἑλλησπόντῳ , ἐξελόμενοι ὅπου ἂν μὴ σῦλαι ὦσιν Ἀθηναίοις , καὶ ἐντεῦθεν καταπλεύσαντες Ἀθήναζε τοὺς τόκους ἀποδόντων τοὺς πέρυσι γραφέντας εἰς τὴν συγγραφήν . 
ἐὰν δέ τι ἡ ναῦς πάθῃ ἀνήκεστον ἐν ᾗ ἂν πλέῃ τὰ χρήματα , σωτηρία δ’ ἔσται τῶν ὑποκειμένων , τὰ περιγενόμενα κοινὰ ἔστω τοῖς δανείσασιν . 
κυριώτερον δὲ περὶ τούτων ἄλλο μηδὲν εἶναι τῆς συγγραφῆς.Μάρτυρες · Φορμίων Πειραιεύς , Κηφισόδοτος Βοιώτιος , Ἡλιόδωρος Πιθεύς . 
λέγε δὴ καὶ τὰς μαρτυρίας.ΜαρτυρίαιἈρχενομίδης Ἀρχεδάμαντος Ἀναγυράσιος μαρτυρεῖ συνθήκας παρ’ ἑαυτῷ καταθέσθαι Ἀνδροκλέα Σφήττιον , Ναυσικράτην Καρύστιον , Ἀρτέμωνα , Ἀπολλόδωρον Φασηλίτας , καὶ εἶναι παρ’ ἑαυτῷ ἔτι κειμένην τὴν συγγραφήν.λέγε δὴ καὶ τὴν τῶν παραγενομένων μαρτυρίαν.ΜαρτυρίαΘεόδοτος ἰσοτελής , Χαρῖνος Ἐπιχάρους Λευκονοεύς , Φορμίων Κτησιφῶντος Πειραιεύς , Κηφισόδοτος Βοιώτιος , Ἡλιόδωρος Πιθεὺς μαρτυροῦσι παρεῖναι , ὅτ’ ἐδάνεισεν Ἀνδροκλῆς Ἀπολλοδώρῳ καὶ Ἀρτέμωνι ἀργυρίου τρισχιλίας δραχμάς , καὶ εἰδέναι τὴν συγγραφὴν καταθεμένους παρὰ Ἀρχενομίδῃ Ἀναγυρασίῳ . 
κατὰ τὴν συγγραφὴν ταύτην , ὦ ἄνδρες δικασταί , ἐδάνεισα τὰ χρήματα Ἀρτέμωνι τῷ τούτου ἀδελφῷ , κελεύοντος τούτου καὶ ἀναδεχομένου ἅπαντα ἔσεσθαί μοι τὰ δίκαια κατὰ τὴν συγγραφήν , καθ’ ἣν ἐδάνεισα τούτου αὐτοῦ γράφοντος καὶ συσσημηναμένου , ἐπειδὴ ἐγράφη . 
οἱ μὲν γὰρ ἀδελφοὶ οἱ τούτου ἔτι νεώτεροι ἦσαν , μειράκια κομιδῇ , οὑτοσὶ δὲ Λάκριτος Φασηλίτης , μέγα πρᾶγμα , Ἰσοκράτους μαθητής · 
οὗτος ἦν ὁ πάντα διοικῶν , καὶ ἑαυτῷ με τὸν νοῦν προσέχειν ἐκέλευεν · αὐτὸς γὰρ ἔφη ποιήσειν μοι τὰ δίκαια ἅπαντα καὶ ἐπιδημήσειν Ἀθήνησιν , τὸν δὲ ἀδελφὸν τὸν ἑαυτοῦ Ἀρτέμωνα πλεύσεσθαι ἐπὶ τοῖς χρήμασιν . 
καὶ τότε μέν , ὦ ἄνδρες δικασταί , ὅτ’ ἐβούλετο τὰ χρήματα λαβεῖν παρ’ ἡμῶν , καὶ ἀδελφὸς ἔφη εἶναι καὶ κοινωνὸς τοῦ Ἀρτέμωνος , καὶ λόγους θαυμασίως ὡς πιθανοὺς ἔλεγεν · 
ἐπειδὴ δὲ τάχιστα ἐγκρατεῖς ἐγένοντο τοῦ ἀργυρίου , τοῦτο μὲν διενείμαντο καὶ ἐχρῶντο ὅ τι ἐδόκει τούτοις , κατὰ δὲ τὴν συγγραφὴν τὴν ναυτικήν , καθ’ ἣν ἔλαβον τὰ χρήματα , οὔτε μέγα οὔτε μικρὸν ἔπραττον , ὡς αὐτὸ τὸ ἔργον ἐδήλωσεν . 
οὑτοσὶ δὲ Λάκριτος ἁπάντων ἦν τούτων ὁ ἐξηγητής . 
καθ’ ἕκαστον δὲ τῶν γεγραμμένων ἐν τῇ συγγραφῇ ἐπιδείξω τούτους οὐδ’ ὁτιοῦν πεποιηκότας ὑγιές . 
πρῶτον μὲν γὰρ γέγραπται ὅτι ἐπ’ οἴνου κεραμίοις τρισχιλίοις ἐδανείζοντο παρ’ ἡμῶν τὰς τριάκοντα μνᾶς , ὡς ὑπαρχούσης αὐτοῖς ὑποθήκης ἑτέρων τριάκοντα μνῶν , ὥστε εἰς τάλαντον ἀργυρίου τὴν τιμὴν εἶναι τοῦ οἴνου καθισταμένην , σὺν τοῖς ἀναλώμασιν , ὅσα ἔδει ἀναλίσκεσθαι εἰς τὴν κατασκευὴν τὴν περὶ τὸν οἶνον · τὰ δὲ τρισχίλια κεράμια ἄγεσθαι ταῦτα εἰς τὸν Πόντον ἐν τῇ εἰκοσόρῳ ἣν Ὑβλήσιος ἐναυκλήρει . 
γέγραπται μὲν ταῦτα ἐν τῇ συγγραφῇ , ὦ ἄνδρες δικασταί , ἧς ὑμεῖς ἀκηκόατε · οὗτοι δὲ ἀντὶ τῶν τρισχιλίων κεραμίων οὐδὲ πεντακόσια κεράμια εἰς τὸ πλοῖον ἐνέθεντο , ἀλλ’ ἀντὶ τοῦ ἠγοράσθαι αὐτοῖς τὸν οἶνον , ὅσον προσῆκεν , τοῖς χρήμασιν ἐχρῶντο ὅ τι ἐδόκει τούτοις , τὰ δὲ κεράμια τὰ τρισχίλια οὐδ’ ἐμέλλησαν οὐδὲ διενοήθησαν ἐνθέσθαι εἰς τὸ πλοῖον κατὰ τὴν συγγραφήν . 
ὅτι δ’ ἀληθῆ ταῦτα λέγω , λαβὲ τὴν μαρτυρίαν τῶν συμπλεόντων ἐν τῷ αὐτῷ πλοίῳ τούτοις . 
ΜαρτυρίαἘρασικλῆς μαρτυρεῖ κυβερνᾶν τὴν ναῦν ἣν Ὑβλήσιος ἐναυκλήρει , καὶ εἰδέναι Ἀπολλόδωρον ἀγόμενον ἐν τῷ πλοίῳ οἴνου Μενδαίου κεράμια τετρακόσια πεντήκοντα , καὶ οὐ πλείω · ἄλλο δὲ μηδὲν ἀγώγιμον ἄγεσθαι ἐν τῷ πλοίῳ Ἀπολλόδωρον εἰς τὸν Πόντον.Ἱππίας Ἀθηνίππου Ἁλικαρνασσεὺς μαρτυρεῖ συμπλεῖν ἐν τῇ Ὑβλησίου νηὶ διοπεύων τὴν ναῦν , καὶ εἰδέναι Ἀπολλόδωρον τὸν Φασηλίτην ἀγόμενον ἐν τῷ πλοίῳ ἐκ Μένδης εἰς τὸν Πόντον οἴνου Μενδαίου κεράμια τετρακόσια πεντήκοντα , ἄλλο δὲ μηδὲν φορτίον.πρὸς τούσδ’ ἐξεμαρτύρησεν · Ἀρχιάδης Μνησωνίδου Ἀχαρνεύς , Σώστρατος Φιλίππου Ἑστιαιόθεν , Εὐμάριχος Εὐβοίου Ἑστιαιόθεν , Φιλτάδης Κτησίου Ξυπεταιών , Διονύσιος Δημοκρατίδου Χολλῄδης . 
περὶ μὲν οὖν τοῦ πλήθους τοῦ οἴνου , ὅσον ἔδει αὐτοὺς ἐνθέσθαι εἰς τὸ πλοῖον , ταῦτα διεπράξαντο , καὶ ἤρξαντο εὐθὺς ἐντεῦθεν ἀπὸ τοῦ πρώτου γεγραμμένου παραβαίνειν καὶ μὴ ποιεῖν τὰ γεγραμμένα . 
μετὰ δὲ ταῦτ’ ἔστιν ἐν τῇ συγγραφῇ ὅτι ὑποτιθέασιν ταῦτα ἐλεύθερα καὶ οὐδενὶ οὐδὲν ὀφείλοντες , καὶ ὅτι οὐδ’ ἐπιδανείσονται ἐπὶ τούτοις παρ’ οὐδενός . 
ταῦτα διαρρήδην γέγραπται , ὦ ἄνδρες δικασταί . 
οὗτοι δὲ τί ἐποίησαν ; 
ἀμελήσαντες τῶν γεγραμμένων ἐν τῇ συγγραφῇ δανείζονται παρά τινος νεανίσκου , ἐξαπατήσαντες ὡς οὐδενὶ οὐδὲν ὀφείλοντες · καὶ ἡμᾶς τε παρεκρούσαντο καὶ ἔλαθον δανεισάμενοι ἐπὶ τοῖς ἡμετέροις , ἐκεῖνόν τε τὸν νεανίσκον τὸν δανείσαντα ἐξηπάτησαν ὡς ἐπ’ ἐλευθέροις τοῖς χρήμασιν δανειζόμενοι · τοιαῦτα τούτων ἐστὶν τὰ κακουργήματα . 
ταῦτα δὲ πάντ’ ἐστὶν τὰ σοφίσματα Λακρίτου τουτουί . 
ὅτι δὲ ἀληθῆ λέγω καὶ ἐπεδανείσαντο χρήματα παρὰ τὴν συγγραφήν , μαρτυρίαν ἀναγνώσεται ὑμῖν αὐτοῦ τοῦ ἐπιδανείσαντος . 
λέγε τὴν μαρτυρίαν.ΜαρτυρίαἌρατος Ἁλικαρνασσεὺς μαρτυρεῖ δανεῖσαι Ἀπολλοδώρῳ ἕνδεκα μνᾶς ἀργυρίου ἐπὶ τῇ ἐμπορίᾳ , ἣν ἦγεν ἐν τῇ Ὑβλησίου νηὶ εἰς τὸν Πόντον , καὶ τοῖς ἐκεῖθεν ἀνταγορασθεῖσι , καὶ μὴ εἰδέναι αὐτὸν δεδανεισμένον παρὰ Ἀνδροκλέους ἀργύριον · οὐ γὰρ ἂν δανεῖσαι αὐτὸς Ἀπολλοδώρῳ τὸ ἀργύριον . 
αἱ μὲν πανουργίαι τοιαῦται τῶν ἀνθρώπων τούτων εἰσίν . 
γέγραπται δὲ μετὰ ταῦτα ἐν τῇ συγγραφῇ , ὦ ἄνδρες δικασταί , ἐπειδὰν ἀποδῶνται ἐν τῷ Πόντῳ ἃ ἦγον , πάλιν ἀνταγοράζειν χρήματα καὶ ἀντιφορτίζεσθαι καὶ ἀπάγειν Ἀθήναζε τὰ ἀντιφορτισθέντα , καὶ ἐπειδὰν ἀφίκωνται Ἀθήναζε , ἀποδοῦναι εἴκοσιν ἡμερῶν τὸ ἀργύριον ἡμῖν δόκιμον · ἕως δ’ ἂν ἀποδῶσιν , κρατεῖν τῶν χρημάτων ἡμᾶς , καὶ ἀνέπαφα ταῦτα παρέχειν τούτους , ἕως ἂν ἀπολάβωμεν . 
γέγραπται μὲν ταῦτα οὑτωσὶ ἀκριβῶς ἐν τῇ συγγραφῇ · οὗτοι δέ , ὦ ἄνδρες δικασταί , ἐνταῦθα καὶ ἐπεδείξαντο μάλιστα τὴν ὕβριν καὶ τὴν ἀναίδειαν τὴν ἑαυτῶν , καὶ ὅτι οὐδὲ μικρὸν προσεῖχον τοῖς γράμμασι τοῖς γεγραμμένοις ἐν τῇ συγγραφῇ , ἀλλ’ ἡγοῦντο εἶναι τὴν συγγραφὴν ἄλλως ὕθλον καὶ φλυαρίαν . 
οὔτε γὰρ ἀντηγόρασαν οὐδὲν ἐν τῷ Πόντῳ οὔτε ἀντεφορτίσαντο ὥστε ἄγειν Ἀθήναζε · ἡμεῖς τε οἱ δανείσαντες τὰ χρήματα ἡκόντων αὐτῶν τούτων ἐκ τοῦ Πόντου οὐκ εἴχομεν ὅτου ἐπιλαβοίμεθα οὐδ’ ὅτου κρατοῖμεν , ἕως κομισαίμεθα τὰ ἡμέτερ’ αὐτῶν · οὐδ’ ὁτιοῦν γὰρ εἰσήγαγον εἰς τὸν λιμένα τὸν ὑμέτερον οὗτοι . 
ἀλλὰ πεπόνθαμεν καινότατον , ὦ ἄνδρες δικασταί · ἐν γὰρ τῇ πόλει τῇ ἡμετέρᾳ αὐτῶν , οὐδὲν ἀδικοῦντες οὐδὲ δίκην οὐδεμίαν ὠφληκότες τούτοις , σεσυλήμεθα τὰ ἡμέτερ’ αὐτῶν ὑπὸ τούτων Φασηλιτῶν ὄντων , ὥσπερ δεδομένων συλῶν Φασηλίταις κατ’ Ἀθηναίων . 
ἐπειδὰν γὰρ μὴ ἐθέλωσιν ἀποδοῦναι ἃ ἔλαβον , τί ἄν τις ἄλλο ὄνομα ἔχοι θέσθαι τοῖς τοιούτοις ἢ ὅτι ἀφαιροῦνται βίᾳ τὰ ἀλλότρια ; 
ἐγὼ μὲν οὐδὲ ἀκήκοα πώποτε πρᾶγμα μιαρώτερον ἢ ὃ οὗτοι διαπεπραγμένοι εἰσὶ περὶ ἡμᾶς , καὶ ταῦτα ὁμολογοῦντες λαβεῖν παρ’ ἡμῶν τὰ χρήματα . 
ὅσα μὲν γὰρ ἀμφισβητήσιμά ἐστι τῶν συμβολαίων , κρίσεως δεῖται , ὦ ἄνδρες δικασταί · τὰ δὲ παρ’ ἀμφοτέρων ὁμολογηθέντα τῶν συντιθεμένων , καὶ περὶ ὧν συγγραφαὶ κεῖνται ναυτικαί , τέλος ἔχειν ἅπαντες νομίζουσιν , καὶ χρῆσθαι προσήκει τοῖς γεγραμμένοις . 
ὅτι δὲ κατὰ τὴν συγγραφὴν οὐδ’ ὁτιοῦν πεποιήκασιν , ἀλλ’ εὐθὺς ἀπ’ ἀρχῆς ἀρξάμενοι ἐκακοτέχνουν καὶ ἐπεβούλευον μηδὲν ὑγιὲς ποιεῖν , ὑπό τε τῶν μαρτυριῶν καὶ αὐτοὶ ὑφ’ ἑαυτῶν ἐλέγχονται οὑτωσὶ καταφανῶς . 
ὃ δὲ πάντων δεινότατον διεπράξατο Λάκριτος οὑτοσί , δεῖ ὑμᾶς ἀκοῦσαι · οὗτος γὰρ ἦν ὁ πάντα ταῦτα διοικῶν . 
ἐπειδὴ γὰρ ἀφίκοντο δεῦρο , εἰς μὲν τὸ ὑμέτερον ἐμπόριον οὐ καταπλέουσιν , εἰς φωρῶν δὲ λιμένα ὁρμίζονται , ὅς ἐστιν ἔξω τῶν σημείων τοῦ ὑμετέρου ἐμπορίου , καὶ ἔστιν ὅμοιον εἰς φωρῶν λιμένα ὁρμίσασθαι , ὥσπερ ἂν εἴ τις εἰς Αἴγιναν ἢ εἰς Μέγαρα ὁρμίσαιτο · ἔξεστι γὰρ ἀποπλεῖν ἐκ τοῦ λιμένος τούτου ὅποι ἄν τις βούληται καὶ ὁπηνίκ’ ἂν δοκῇ αὐτῷ . 
καὶ τὸ μὲν πλοῖον ὥρμει ἐνταῦθα πλείους ἢ πέντε καὶ εἴκοσιν ἡμέρας , οὗτοι δὲ περιεπάτουν ἐν τῷ δείγματι τῷ ἡμετέρῳ , καὶ ἡμεῖς προσιόντες διελεγόμεθα , καὶ ἐκελεύομεν τούτους ἐπιμελεῖσθαι ὅπως ἂν ὡς τάχιστα ἀπολάβωμεν τὰ χρήματα . 
οὗτοι δὲ ὡμολόγουν τε καὶ ἔλεγον ὅτι αὐτὰ ταῦτα περαίνοιεν . 
καὶ ἡμεῖς τούτοις προσῇμεν , καὶ ἅμα ἐπεσκοποῦμεν εἴ τι ἐξαιροῦνταί ποθεν ἐκ πλοίου ἢ πεντηκοστεύονται . 
ἐπειδὴ δὲ ἡμέραι τε ἦσαν συχναὶ ἐπιδημοῦσι τούτοις , ἡμεῖς τε οὐδ’ ὁτιοῦν εὑρίσκομεν οὔτ’ ἐξῃρημένον οὔτε πεπεντηκοστευμένον ἐπὶ τῷ ὀνόματι τῷ τούτων , ἐνταῦθα ἤδη μᾶλλον προσεκείμεθα ἀπαιτοῦντες . 
καὶ ἐπειδὴ ἠνωχλοῦμεν αὐτοῖς , ἀποκρίνεται Λάκριτος οὑτοσί , ἁδελφὸς ὁ Ἀρτέμωνος , ὅτι οὐκ ἂν οἷοί τ’ εἴησαν ἀποδοῦναι , ἀλλ’ ἀπόλωλεν ἅπαντα τὰ χρήματα · καὶ ἔφη Λάκριτος δίκαιόν τι ἔχειν λέγειν περὶ τούτων . 
καὶ ἡμεῖς , ὦ ἄνδρες δικασταί , ἠγανακτοῦμεν ἐπὶ τοῖς λεγομένοις , πλέον δὲ οὐδὲν ἦν ἀγανακτοῦσιν ἡμῖν · τούτοις γὰρ οὐδ’ ὁτιοῦν ἔμελεν . 
οὐδὲν δ’ ἧττον ἠρωτῶμεν αὐτούς , ὅντινα τρόπον ἀπολωλότα εἴη τὰ χρήματα . 
Λάκριτος δὲ οὑτοσὶ ναυαγῆσαι ἔφη τὸ πλοῖον παραπλέον ἐκ Παντικαπαίου εἰς Θεοδοσίαν , ναυαγήσαντος δὲ τοῦ πλοίου ἀπολωλέναι τὰ χρήματα τοῖς ἀδελφοῖς τοῖς ἑαυτοῦ , ἃ ἔτυχεν ἐν τῷ πλοίῳ ἐνόντα · ἐνεῖναι δὲ τάριχός τε καὶ οἶνον Κῷον καὶ ἄλλ’ ἄττα , καὶ ταῦτα ἔφασαν πάντα ἀντιφορτισθέντα μέλλειν ἀπάγειν Ἀθήναζε , εἰ μὴ ἀπώλετο ἐν τῷ πλοίῳ . 
καὶ ἃ μὲν ἔλεγεν , ταῦτ’ ἦν · ἄξιον δὲ ἀκοῦσαι τὴν βδελυρίαν τῶν ἀνθρώπων τούτων καὶ τὴν ψευδολογίαν . 
πρός τε γὰρ τὸ πλοῖον τὸ ναυαγῆσαν οὐδὲν ἦν αὐτοῖς συμβόλαιον , ἀλλ’ ἦν ἕτερος ὁ δεδανεικὼς Ἀθήνηθεν ἐπὶ τῷ ναύλῳ τῷ εἰς τὸν Πόντον καὶ ἐπ’ αὐτῷ τῷ πλοίῳ (Ἀντίπατρος ὄνομα ἦν τῷ δεδανεικότι , Κιτιεὺς τὸ γένος) · τό τε οἰνάριον τὸ Κῷον ὀγδοήκοντα στάμνοι ἐξεστηκότος οἴνου , καὶ τὸ τάριχος ἀνθρώπῳ τινὶ γεωργῷ παρεκομίζετο ἐν τῷ πλοίῳ ἐκ Παντικαπαίου εἰς Θεοδοσίαν τοῖς ἐργάταις τοῖς περὶ τὴν γεωργίαν χρῆσθαι . 
τί οὖν ταύτας τὰς προφάσεις λέγουσιν ; 
οὐδὲν γὰρ προσήκει . 
καί μοι λαβὲ τὴν μαρτυρίαν , πρῶτον μὲν τὴν Ἀπολλωνίδου , ὅτι Ἀντίπατρος ἦν ὁ δανείσας ἐπὶ τῷ πλοίῳ , τούτοις δ’ οὐδ’ ὁτιοῦν προσήκει τῆς ναυαγίας , ἔπειτα τὴν Ἐρασικλέους καὶ τὴν Ἱππίου , ὅτι ὀγδοήκοντα μόνον κεράμια παρήγετο ἐν τῷ πλοίῳ.ΜαρτυρίαιἈπολλωνίδης Ἁλικαρνασσεὺς μαρτυρεῖ εἰδέναι δανείσαντα Ἀντίπατρον , Κιτιέα τὸ γένος , χρήματα Ὑβλησίῳ εἰς τὸν Πόντον ἐπὶ τῇ νηὶ ἣν Ὑβλήσιος ἐναυκλήρει , καὶ τῷ ναύλῳ τῷ εἰς τὸν Πόντον · κοινωνεῖν δὲ καὶ αὑτὸν τῆς νεὼς Ὑβλησίῳ , καὶ συμπλεῖν ἑαυτοῦ οἰκέτας ἐν τῇ νηί , καὶ ὅτε διεφθάρη ἡ ναῦς , παρεῖναι τοὺς οἰκέτας τοὺς ἑαυτοῦ καὶ ἀπαγγέλλειν ἑαυτῷ , καὶ ὅτι ἡ ναῦς κενὴ διεφθάρη παραπλέουσα εἰς Θευδοσίαν ἐκ Παντικαπαίου . 
Ἐρασικλῆς μαρτυρεῖ συμπλεῖν Ὑβλησίῳ κυβερνῶν τὴν ναῦν εἰς τὸν Πόντον , καὶ ὅτε παρέπλει ἡ ναῦς εἰς Θευδοσίαν ἐκ Παντικαπαίου , εἰδέναι κενὴν τὴν ναῦν παραπλέουσαν , καὶ Ἀπολλοδώρου αὐτοῦ τοῦ φεύγοντος νυνὶ τὴν δίκην μὴ εἶναι οἶνον ἐν τῷ πλοίῳ , ἀλλὰ παράγεσθαι τῶν ἐκ Θευδοσίας τινὶ οἴνου Κῷα κεράμια περὶ ὀγδοήκοντα.Ἱππίας Ἀθηνίππου Ἁλικαρνασσεὺς μαρτυρεῖ συμπλεῖν Ὑβλησίῳ διοπεύων τὴν ναῦν , καὶ ὅτε παρέπλει ἡ ναῦς εἰς Θευδοσίαν ἐκ Παντικαπαίου , ἐνθέσθαι Ἀπολλόδωρον εἰς τὴν ναῦν ἐρίων ἀγγεῖον ἓν ἢ δύο καὶ ταρίχους κεράμια ἕνδεκα ἢ δώδεκα καὶ δέρματ’ αἴγεια , δύο δέσμας ἢ τρεῖς , ἄλλο δ’ οὐδέν.πρὸς τούσδ’ ἐξεμαρτύρησεν · Εὐφίλητος Δαμοτίμου Ἀφιδναῖος , Ἱππίας Τιμοξένου Θυμαιτάδης , Σώστρατος Φιλίππου Ἑστιαιόθεν , Ἀρχενομίδης Στράτωνος Θριάσιος , Φιλτάδης Κτησικλέους Ξυπεταιών . 
ἡ μὲν ἀναίδεια τοιαύτη τῶν ἀνθρώπων τούτων ἐστίν . 
ὑμεῖς δέ , ὦ ἄνδρες δικασταί , ἐνθυμεῖσθε πρὸς ὑμᾶς αὐτούς , εἴ τινας πώποτ’ ἴστε ἢ ἠκούσατε οἶνον Ἀθήναζε ἐκ τοῦ Πόντου κατ’ ἐμπορίαν εἰσαγαγόντας , ἄλλως τε καὶ Κῷον . 
πᾶν γὰρ δήπου τοὐναντίον εἰς τὸν Πόντον ὁ οἶνος εἰσάγεται ἐκ τῶν τόπων τῶν περὶ ἡμᾶς , ἐκ Πεπαρήθου καὶ Κῶ καὶ Θάσιος καὶ Μενδαῖος καὶ ἐξ ἄλλων τινῶν πόλεων παντοδαπός · ἐκ δὲ τοῦ Πόντου ἕτερά ἐστιν ἃ εἰσάγεται δεῦρο . 
κατεχόμενοι δὲ ὑφ’ ἡμῶν καὶ ἐλεγχόμενοι εἴ τι περιγένοιτο τῶν χρημάτων ἐν τῷ Πόντῳ , ἀπεκρίνατο Λάκριτος οὑτοσί , ὅτι ἑκατὸν στατῆρες Κυζικηνοὶ περιγένοιντο , καὶ τοῦτο τὸ χρυσίον δεδανεικὼς εἴη ἁδελφὸς αὐτοῦ ἐν τῷ Πόντῳ ναυκλήρῳ τινὶ Φασηλίτῃ , πολίτῃ καὶ ἐπιτηδείῳ ἑαυτοῦ , καὶ οὐ δύναιτο κομίσασθαι , ἀλλὰ σχεδόν τι ἀπολωλὸς εἴη καὶ τοῦτο . 
ταῦτ’ ἐστὶν ἃ ἔλεγεν Λάκριτος οὑτοσί . 
ἡ δὲ συγγραφὴ οὐ ταῦτα λέγει , ὦ ἄνδρες δικασταί , ἀλλ’ ἀντιφορτισαμένους ἀπάγειν κελεύει Ἀθήναζε , οὐ δανείζειν τούτους ὅτῳ ἂν βούλωνται ἐν τῷ Πόντῳ τὰ ἡμέτερα ἄνευ ἡμῶν , ἀλλ’ Ἀθήναζε παρέχειν ἀνέπαφα ἡμῖν , ἕως ἂν ἡμεῖς ἀπολάβωμεν τὰ χρήματα ὅσα ἐδανείσαμεν . 
καί μοι ἀναγίγνωσκε τὴν συγγραφὴν πάλιν.Συγγραφή πότερον , ὦ ἄνδρες δικασταί , δανείζειν κελεύει τούτους ἡ συγγραφὴ τὰ ἡμέτερα , καὶ ταῦτα ἀνθρώπῳ ὃν ἡμεῖς οὔτε γιγνώσκομεν οὔθ’ ἑοράκαμεν πώποτε , ἢ ἀντιφορτισαμένους κομίσαι Ἀθήναζε καὶ φανερὰ ποιῆσαι ἡμῖν καὶ ἀνέπαφα παρέχειν ; 
ἡ μὲν γὰρ συγγραφὴ οὐδὲν κυριώτερον ἐᾷ εἶναι τῶν ἐγγεγραμμένων , οὐδὲ προσφέρειν οὔτε νόμον οὔτε ψήφισμα οὔτ’ ἄλλ’ οὐδ’ ὁτιοῦν πρὸς τὴν συγγραφήν · τούτοις δ’ εὐθὺς ἐξ ἀρχῆς οὐδὲν ἐμέλησε τῆς συγγραφῆς ταύτης , ἀλλὰ τοῖς χρήμασιν ἐχρῶντο τοῖς ἡμετέροις ὥσπερ ἰδίοις οὖσιν αὑτῶν · οὕτως εἰσὶν οὗτοι κακοῦργοι σοφισταὶ καὶ ἄδικοι ἄνθρωποι . 
ἐγὼ δέ , μὰ τὸν Δία τὸν ἄνακτα καὶ τοὺς θεοὺς ἅπαντας , οὐδενὶ πώποτε ἐφθόνησα οὐδ’ ἐπετίμησα , ὦ ἄνδρες δικασταί , εἴ τις βούλεται σοφιστὴς εἶναι καὶ Ἰσοκράτει ἀργύριον ἀναλίσκειν · μαινοίμην γὰρ ἄν , εἴ τί μοι τούτων ἐπιμελὲς εἴη . 
οὐ μέντοι μὰ Δία οἶμαί γε δεῖν ἀνθρώπους καταφρονοῦντας καὶ οἰομένους δεινοὺς εἶναι ἐφίεσθαι τῶν ἀλλοτρίων , οὐδὲ ἀφαιρεῖσθαι , τῷ λόγῳ πιστεύοντας · πονηροῦ γὰρ ταῦτ’ ἐστὶν σοφιστοῦ καὶ οἰμωξομένου . 
Λάκριτος δ’ οὑτοσί , ὦ ἄνδρες δικασταί , οὐ τῷ δικαίῳ πιστεύων εἰσελήλυθε ταύτην τὴν δίκην , ἀλλ’ ἀκριβῶς εἰδὼς τὰ πεπραγμέν’ αὑτοῖς περὶ τὸ δάνεισμα τοῦτο , καὶ ἡγούμενος δεινὸς εἶναι καὶ ῥᾳδίως λόγους ποριεῖσθαι περὶ ἀδίκων πραγμάτων , οἴεται παράξειν ὑμᾶς ὅποι ἂν βούληται . 
ταῦτα γὰρ ἐπαγγέλλεται δεινὸς εἶναι , καὶ ἀργύριον αἰτεῖ καὶ μαθητὰς συλλέγει περὶ αὐτῶν τούτων ἐπαγγελλόμενος παιδεύειν . 
καὶ πρῶτον μὲν τοὺς ἀδελφοὺς τοὺς αὑτοῦ ἐπαίδευσεν τὴν παιδείαν ταύτην , ἣν ὑμεῖς αἰσθάνεσθε πονηρὰν καὶ ἄδικον , ὦ ἄνδρες δικασταί , δανείζεσθαι ἐν τῷ ἐμπορίῳ ναυτικὰ χρήματα καὶ ταῦτ’ ἀποστερεῖν καὶ μὴ ἀποδιδόναι . 
πῶς ἂν γένοιντο πονηρότεροι ἄνθρωποι ἢ τοῦ παιδεύοντος τὰ τοιαῦτα ἢ αὐτῶν τῶν παιδευομένων ; 
ἐπεὶ δ’ οὖν δεινός ἐστιν καὶ πιστεύει τῷ λέγειν καὶ ταῖς χιλίαις δραχμαῖς ἃς δέδωκεν τῷ διδασκάλῳ , κελεύσατε αὐτὸν διδάξαι ὑμᾶς , ἢ ὡς τὰ χρήματα οὐκ ἔλαβον παρ’ ἡμῶν , ἢ ὡς λαβόντες ἀποδεδώκασιν , ἢ ὅτι τὰς ναυτικὰς συγγραφὰς οὐ δεῖ κυρίας εἶναι , ἢ ὡς δεῖ ἄλλο τι χρήσασθαι τοῖς χρήμασιν ἢ ἐφ’ οἷς ἔλαβον κατὰ τὴν συγγραφήν . 
τούτων ὅ τι βούλεται πεισάτω ὑμᾶς . 
καὶ ἔγωγε καὶ αὐτὸς συγχωρῶ σοφώτατον εἶναι τοῦτον , ἐὰν ὑμᾶς πείσῃ τοὺς περὶ τῶν συμβολαίων τῶν ἐμπορικῶν δικάζοντας . 
ἀλλ’ εὖ οἶδ’ ὅτι οὐδὲν ἂν τούτων οἷός τ’ εἴη οὗτος οὔτε διδάξαι οὔτε πεῖσαι . 
χωρὶς δὲ τούτων , φέρε πρὸς τῶν θεῶν , ὦ ἄνδρες δικασταί , εἰ τοὐναντίον συνεβεβήκει , μὴ ὁ τούτου ἀδελφὸς ὁ τετελευτηκὼς ἐμοὶ ὤφειλε χρήματα , ἀλλ’ ἐγὼ τῷ τούτου , τάλαντον ἢ ὀγδοήκοντα μνᾶς ἢ πλέον ἢ ἔλαττον , ἆρ’ ἂν οἴεσθε Λάκριτον τουτονί , ὦ ἄνδρες δικασταί , τοὺς αὐτοὺς λόγους λέγειν οἷσπερ νυνὶ κατακέχρηται , ἢ φάσκειν αὑτὸν οὐκ εἶναι κληρονόμον ἢ ἀφίστασθαι τῶν τοῦ ἀδελφοῦ , καὶ οὐκ ἂν πάνυ πικρῶς εἰσπράττειν με , ὥσπερ καὶ παρὰ τῶν ἄλλων εἰσπέπρακται , εἴ τίς τι ἐκείνῳ τῷ τετελευτηκότι ὤφειλεν ἢ ἐν Φασήλιδι ἢ ἄλλοθί που ; 
καὶ εἴ γέ τις ἡμῶν φεύγων δίκην ὑπὸ τούτου παραγραφὴν ἐτόλμησε παραγράφεσθαι , μὴ εἰσαγώγιμον εἶναι τὴν δίκην , εὖ οἶδ’ ὅτι ἠγανάκτει ἂν αὐτὸς καὶ ἐσχετλίαζε πρὸς ὑμᾶς , δεινὰ φάσκων πάσχειν καὶ παρανομεῖσθαι , εἰ μή τις αὐτῷ τὴν δίκην ψηφιεῖται εἰσαγώγιμον εἶναι , ἐμπορικὴν οὖσαν . 
ἔπειτα , ὦ Λάκριτε , σοὶ μὲν τοῦτο δίκαιον δοκεῖ εἶναι , ἐμοὶ δὲ διὰ τί οὐκ ἔσται ; 
οὐχ ἅπασιν ἡμῖν οἱ αὐτοὶ νόμοι γεγραμμένοι εἰσὶν καὶ τὸ αὐτὸ δίκαιον περὶ τῶν ἐμπορικῶν δικῶν ; 
ἀλλ’ οὕτως βδελυρός τίς ἐστι καὶ ὑπερβάλλων ἅπαντας ἀνθρώπους τῷ πονηρὸς εἶναι , ὥστ’ ἐπιχειρεῖ πείθειν ὑμᾶς ψηφίσασθαι μὴ εἰσαγώγιμον εἶναι τὴν ἐμπορικὴν δίκην ταύτην , δικαζόντων ὑμῶν νυνὶ τὰς ἐμπορικὰς δίκας . 
ἀλλὰ τί κελεύεις , ὦ Λάκριτε ; 
μὴ ἱκανὸν εἶναι ἡμᾶς ἀποστερεῖσθαι ἃ ἐδανείσαμεν χρήματα ὑμῖν , ἀλλὰ καὶ εἰς τὸ δεσμωτήριον παραδοθῆναι ὑφ’ ὑμῶν προσοφλόντας τὰ ἐπιτίμια , ἐὰν μὴ ἐκτίνωμεν . 
καὶ πῶς οὐκ ἂν δεινὸν εἴη καὶ σχέτλιον καὶ αἰσχρὸν ὑμῖν , ὦ ἄνδρες δικασταί , εἰ οἱ δανείσαντες ἐν τῷ ἐμπορίῳ τῷ ὑμετέρῳ χρήματα ναυτικὰ καὶ ἀποστερούμενοι ὑπὸ τῶν δανεισαμένων καὶ ἀποστερούντων ἀπάγοιντο εἰς τὸ δεσμωτήριον ; 
ταῦτ’ ἐστίν , ὦ Λάκριτε , ἃ τουτουσὶ πείθεις . 
ἀλλὰ ποῦ χρὴ λαβεῖν δίκην , ὦ ἄνδρες δικασταί , περὶ τῶν ἐμπορικῶν συμβολαίων ; 
παρὰ ποίᾳ ἀρχῇ ἢ ἐν τίνι χρόνῳ ; 
παρὰ τοῖς ἕνδεκα ; 
ἀλλὰ τοιχωρύχους καὶ κλέπτας καὶ τοὺς ἄλλους κακούργους τοὺς ἐπὶ θανάτῳ οὗτοι εἰσάγουσιν . 
ἀλλὰ παρὰ τῷ ἄρχοντι ; 
οὐκοῦν ἐπικλήρων καὶ ὀρφανῶν καὶ τῶν τοκέων τῷ ἄρχοντι προστέτακται ἐπιμελεῖσθαι . 
ἀλλὰ νὴ Δία παρὰ τῷ βασιλεῖ . 
ἀλλ’ οὐκ ἐσμὲν γυμνασίαρχοι , οὐδὲ ἀσεβείας οὐδένα γραφόμεθα . 
ἀλλ’ ὁ πολέμαρχος εἰσάξει . 
ἀποστασίου γε καὶ ἀπροστασίου . 
οὐκοῦν ὑπόλοιπόν ἐστιν οἱ στρατηγοί . 
ἀλλὰ τοὺς τριηράρχους καθιστᾶσιν , ἐμπορικὴν δὲ δίκην οὐδεμίαν εἰσάγουσιν . 
ἐγὼ δ’ εἰμὶ ἔμπορος , καὶ σὺ ἀδελφὸς καὶ κληρονόμος ἑνὸς τῶν ἐμπόρων , τοῦ λαβόντος παρ’ ἡμῶν τὰ ἐμπορικὰ χρήματα . 
ποῖ οὖν δεῖ ταύτην εἰσελθεῖν τὴν δίκην ; 
δίδαξον , ὦ Λάκριτε , μόνον δίκαιόν τι λέγων καὶ κατὰ τοὺς νόμους . 
ἀλλ’ οὐκ ἔστιν οὕτω δεινὸς ἄνθρωπος οὐδεὶς ὅστις ἂν περὶ τοιούτων πραγμάτων ἔχοι τι δίκαιον εἰπεῖν . 
οὐ τοίνυν ταῦτα μόνον , ὦ ἄνδρες δικασταί , δεινὰ ἐγὼ πάσχω ὑπὸ Λακρίτου τουτουί , ἀλλὰ καὶ χωρὶς τοῦ ἀποστερεῖσθαι τὰ χρήματα καὶ εἰς τοὺς ἐσχάτους ἂν κινδύνους ἀφικόμην τὸ τούτου μέρος , εἰ μή μοι ἡ συγγραφὴ ἐβοήθει ἡ πρὸς τούτους , καὶ ἐμαρτύρει ὅτι εἰς τὸν Πόντον ἔδωκα τὰ χρήματα καὶ πάλιν Ἀθήναζε . 
ἴστε γάρ , ὦ ἄνδρες δικασταί , τὸν νόμον ὡς χαλεπός ἐστιν , ἐάν τις Ἀθηναίων ἄλλοσέ ποι σιτηγήσῃ ἢ Ἀθήναζε , ἢ χρήματα δανείσῃ εἰς ἄλλο τι ἐμπόριον ἢ τὸ Ἀθηναίων , οἷαι ζημίαι περὶ τούτων εἰσίν , ὡς μεγάλαι καὶ δειναί . 
μᾶλλον δὲ αὐτὸν ἀνάγνωθι αὐτοῖς τὸν νόμον , ἵν’ ἀκριβέστερον μάθωσιν.Νόμοσἀργύριον δὲ μὴ ἐξεῖναι ἐκδοῦναι Ἀθηναίων καὶ τῶν μετοίκων τῶν Ἀθήνησι μετοικούντων μηδενί , μηδὲ ὧν οὗτοι κύριοί εἰσιν , εἰς ναῦν ἥτις ἂν μὴ μέλλῃ ἄξειν σῖτον Ἀθήναζε , καὶ τἄλλα τὰ γεγραμμένα περὶ ἑκάστου αὐτῶν . 
ἐὰν δέ τις ἐκδῷ παρὰ ταῦτα , εἶναι τὴν φάσιν καὶ τὴν ἀπογραφὴν τοῦ ἀργυρίου πρὸς τοὺς ἐπιμελητάς , καθάπερ τῆς νεὼς καὶ τοῦ σίτου εἴρηται , κατὰ ταὐτά . 
καὶ δίκη αὐτῷ μὴ ἔστω περὶ τοῦ ἀργυρίου , ὃ ἂν ἐκδῷ ἄλλοσέ ποι ἢ Ἀθήναζε , μηδὲ ἀρχὴ εἰσαγέτω περὶ τούτου μηδεμία . 
ὁ μὲν νόμος , ὦ ἄνδρες δικασταί , οὕτω χαλεπός ἐστιν · οὗτοι δὲ οἱ μιαρώτατοι ἀνθρώπων ἁπάντων , γεγραμμένον διαρρήδην ἐν τῇ συγγραφῇ Ἀθήναζε πάλιν ἥκειν τὰ χρήματα , εἰς Χίον ἐπέτρεψαν καταχθῆναι ἃ ἐδανείσαντο Ἀθήνηθεν παρ’ ἡμῶν . 
δανειζομένου γὰρ ἐν τῷ Πόντῳ τοῦ ναυκλήρου τοῦ Φασηλίτου ἕτερα χρήματα παρά τινος Χίου ἀνθρώπου , οὐ φάσκοντος δὲ τοῦ Χίου δανείσειν , ἐὰν μὴ ὑποθήκην λάβῃ ἅπαντα ὅσα ἦν περὶ τὸν ναύκληρον , καὶ ἐπιτρέπωσι ταῦτα οἱ πρότερον δεδανεικότες , ἐπέτρεψαν ταῦτα ὑποθήκην γενέσθαι τῷ Χίῳ τὰ ἡμέτερα καὶ κύριον ἐκεῖνον γενέσθαι ἁπάντων , καὶ οὕτως ἀπέπλεον ἐκ τοῦ Πόντου μετὰ τοῦ Φασηλίτου ναυκλήρου καὶ μετὰ τοῦ Χίου τοῦ δεδανεικότος , καὶ ὁρμίζονται ἐν φωρῶν λιμένι , εἰς δὲ τὸ ὑμέτερον ἐμπόριον οὐχ ὡρμίσαντο . 
καὶ νυνί , ὦ ἄνδρες δικασταί , τὰ Ἀθήνηθεν δανεισθέντα χρήματα εἰς τὸν Πόντον καὶ πάλιν ἐκ τοῦ Πόντου Ἀθήναζε εἰς Χίον κατηγμένα ἐστὶν ὑπὸ τούτων . 
ὅπερ οὖν ἐν ἀρχῇ ὑπεθέμην τοῦ λόγου , ὅτι καὶ ὑμεῖς ἀδικεῖσθε οὐδὲν ἧττον τῶν δόντων ἡμῶν τὰ χρήματα . 
σκοπεῖτε δέ , ὦ ἄνδρες δικασταί , πῶς οὐκ ἀδικεῖσθε , ἐπειδάν τις τῶν νόμων τῶν ὑμετέρων κρείττων ἐγχειρῇ εἶναι , καὶ τὰς συγγραφὰς τὰς ναυτικὰς ἀκύρους ποιῇ καὶ καταλύῃ , καὶ τὰ χρήματα τὰ παρ’ ἡμῶν εἰς Χίον ᾖ διαπεσταλκώς , πῶς οὐκ ἀδικεῖ ὁ τοιοῦτος ἄνθρωπος καὶ ὑμᾶς ; 
ἐμοὶ μὲν οὖν ἐστιν , ὦ ἄνδρες δικασταί , πρὸς τούτους ὁ λόγος (τούτοις γὰρ ἔδωκα τὰ χρήματἀ · τούτοις δ’ ἔσται πρὸς τὸν ναύκληρον ἐκεῖνον τὸν Φασηλίτην , τὸν πολίτην τὸν αὑτῶν , ᾧ φασὶν δανεῖσαι τὰ χρήματα ἄνευ ἡμῶν παρὰ τὴν συγγραφήν · οὐδὲ γὰρ ἡμεῖς ἴσμεν τίνα ἐστὶν τὰ πεπραγμένα τούτοις πρὸς τὸν ἑαυτῶν πολίτην , ἀλλ’ αὐτοὶ οὗτοι ἴσασιν . 
ταῦτα ἡγούμεθα δίκαια εἶναι , καὶ ὑμῶν δεόμεθα , ὦ ἄνδρες δικασταί , βοηθεῖν ἡμῖν τοῖς ἀδικουμένοις , καὶ κολάζειν τοὺς κακοτεχνοῦντας καὶ σοφιζομένους , ὥσπερ οὗτοι σοφίζονται . 
καὶ ἐὰν ταῦτα ποιῆτε , ὑμῖν τε αὐτοῖς τὰ συμφέροντα ἔσεσθε ἐψηφισμένοι , καὶ περιαιρήσεσθε τῶν πονηρῶν ἀνθρώπων τὰς πανουργίας ἁπάσας , ἃς ἔνιοι πανουργοῦσι περὶ τὰ συμβόλαια τὰ ναυτικά . 
Παραγραφὴ ὑπὲρ Φορμίωνος τὴν μὲν ἀπειρίαν τοῦ λέγειν , καὶ ὡς ἀδυνάτως ἔχει Φορμίων , αὐτοὶ πάντες ὁρᾶτ’ , ὦ ἄνδρες Ἀθηναῖοι · ἀνάγκη δ’ ἐστὶν τοῖς ἐπιτηδείοις ἡμῖν , ἃ σύνισμεν πολλάκις τούτου διεξιόντος ἀκηκοότες , λέγειν καὶ διδάσκειν ὑμᾶς , ἵν’ εἰδότες καὶ μεμαθηκότες ὀρθῶς τὰ δίκαια παρ’ ἡμῶν , ἃν ᾖ δίκαια καὶ εὔορκα , ταῦτα ψηφίσησθε . 
τὴν μὲν οὖν παραγραφὴν ἐποιησάμεθα τῆς δίκης , οὐχ ἵν’ ἐκκρούοντες χρόνους ἐμποιῶμεν , ἀλλ’ ἵνα τῶν πραγμάτων , ἐὰν ἐπιδείξῃ μηδ’ ὁτιοῦν ἀδικοῦνθ’ ἑαυτὸν οὑτοσί , ἀπαλλαγή τις αὐτῷ γένηται παρ’ ὑμῖν κυρία . 
ὅσα γὰρ παρὰ τοῖς ἄλλοις ἐστὶν ἀνθρώποις ἰσχυρὰ καὶ βέβαια ἄνευ τοῦ παρ’ ὑμῖν ἀγωνίσασθαι , ταῦτα πάντα πεποιηκὼς Φορμίων οὑτοσί , καὶ πολλὰ μὲν εὖ πεποιηκὼς Ἀπολλόδωρον τουτονί , πάντα δ’ , ὅσων κύριος τῶν τούτου κατελείφθη , διαλύσας καὶ παραδοὺς δικαίως , καὶ πάντων ἀφεθεὶς μετὰ ταῦτα τῶν ἐγκλημάτων , ὅμως , ὡς ὁρᾶτε , ἐπειδὴ φέρειν τοῦτον οὐχ οἷός τ’ ἐστίν , δίκην ταλάντων εἴκοσι λαχὼν αὐτῷ ταύτην συκοφαντεῖ . 
ἐξ ἀρχῆς οὖν ἅπαντα τὰ πραχθέντα τούτῳ πρὸς Πασίωνα καὶ Ἀπολλόδωρον ὡς ἂν δύνωμαι διὰ βραχυτάτων εἰπεῖν πειράσομαι , ἐξ ὧν εὖ οἶδ’ ὅτι ἥ τε τούτου συκοφαντία φανερὰ γενήσεται , καὶ ὡς οὐκ εἰσαγώγιμος ἡ δίκη γνώσεσθ’ ἅμα ταῦτ’ ἀκούσαντες . 
πρῶτον μὲν οὖν ὑμῖν ἀναγνώσεται τὰς συνθήκας , καθ’ ἃς ἐμίσθωσε Πασίων τὴν τράπεζαν τούτῳ καὶ τὸ ἀσπιδοπηγεῖον . 
καί μοι λαβὲ τὰς συνθήκας καὶ τὴν πρόκλησιν καὶ τὰς μαρτυρίας ταυτασί.ΣυνθῆκαιΠρόκλησισΜαρτυρίαιαἱ μὲν οὖν συνθῆκαι , καθ’ ἃς ἐμίσθωσεν ὁ Πασίων τούτῳ τὴν τράπεζαν καὶ τὸ ἀσπιδοπηγεῖον ἤδη καθ’ ἑαυτὸν ὄντι , αὗταί εἰσιν , ὦ ἄνδρες Ἀθηναῖοι · δεῖ δ’ ὑμᾶς ἀκοῦσαι καὶ μαθεῖν ἐκ τίνος τρόπου προσώφειλεν τὰ ἕνδεκα τάλανθ’ ὁ Πασίων ἐπὶ τὴν τράπεζαν . 
οὐ γὰρ δῑ ἀπορίαν ταῦτ’ ὤφειλεν , ἀλλὰ διὰ φιλεργίαν . 
ἡ μὲν γὰρ ἔγγειος ἦν οὐσία Πασίωνι μάλιστα ταλάντων εἴκοσιν , ἀργύριον δὲ πρὸς ταύτῃ δεδανεισμένον [ἴδιον] 
πλέον ἢ πεντήκοντα τάλαντα . 
ἐν [οὖν] 
τοῖς πεντήκοντα ταλάντοις τούτοις ἀπὸ τῶν παρακαταθηκῶν τῶν τῆς τραπέζης ἕνδεκα τάλαντ’ ἐνεργὰ ἦν . 
μισθούμενος οὖν ὅδε τὴν ἐργασίαν αὐτὴν τῆς τραπέζης καὶ τὰς παρακαταθήκας [λαμβάνων] , ὁρῶν ὅτι , μήπω τῆς πολιτείας αὐτῷ παρ’ ὑμῖν οὔσης , οὐχ οἷός τ’ ἔσοῑ εἰσπράττειν ὅσα Πασίων ἐπὶ γῇ καὶ συνοικίαις δεδανεικὼς ἦν , εἵλετο μᾶλλον αὐτὸν τὸν Πασίωνα χρήστην ἔχειν τούτων τῶν χρημάτων ἢ τοὺς ἄλλους χρήστας , οἷς προειμένος ἦν . 
καὶ οὕτω διὰ ταῦτ’ ἐγράφη εἰς τὴν μίσθωσιν προσοφείλων ὁ Πασίων ἕνδεκα τάλαντα , ὥσπερ καὶ μεμαρτύρηται ὑμῖν . 
ὃν μὲν τοίνυν τρόπον ἡ μίσθωσις ἐγένετο , μεμαρτύρηται ὑμῖν ὑπ’ αὐτοῦ τοῦ ἐπικαθημένου · ἐπιγενομένης δ’ ἀρρωστίας τῷ Πασίωνι μετὰ ταῦτα , σκέψασθ’ ἃ διέθετο . 
λαβὲ τῆς διαθήκης τὸ ἀντίγραφον καὶ τὴν πρόκλησιν ταυτηνὶ καὶ τὰς μαρτυρίας ταυτασί[ , παρ’ οἷς αἱ διαθῆκαι κεῖνται].ΔιαθήκηΠρόκλησισΜαρτυρίαι ἐπειδὴ τοίνυν ὁ Πασίων ἐτετελευτήκει ταῦτα διαθέμενος , Φορμίων οὑτοσὶ τὴν μὲν γυναῖκα λαμβάνει κατὰ τὴν διαθήκην , τὸν δὲ παῖδ’ ἐπετρόπευεν . 
ἁρπάζοντος δὲ τούτου καὶ πόλλ’ ἀπὸ κοινῶν ὄντων τῶν χρημάτων ἀναλίσκειν οἰομένου δεῖν , λογιζόμενοι πρὸς ἑαυτοὺς οἱ ἐπίτροποι , ὅτι , εἰ δεήσει κατὰ τὰς διαθήκας , ὅσ’ ἂν οὗτος ἐκ κοινῶν τῶν χρημάτων ἀναλώσῃ , τούτοις ἐξελόντας ἀντιμοιρεὶ τὰ λοιπὰ νέμειν , οὐδ’ ὁτιοῦν ἔσται περιόν , νείμασθαι τὰ ὄνθ’ ὑπὲρ τοῦ παιδὸς ἔγνωσαν . 
καὶ νέμονται τὴν ἄλλην οὐσίαν πλὴν ὧν ἐμεμίσθωθ’ οὑτοσί · τούτων δὲ τῆς προσόδου τὴν ἡμίσειαν τούτῳ ἀπεδίδοσαν . 
ἄχρι μὲν οὖν τούτου τοῦ χρόνου πῶς ἔνεστ’ ἐγκαλεῖν αὐτῷ μισθώσεως ; 
οὐ γὰρ νῦν , ἀλλὰ τότ’ εὐθὺς ἔδει χαλεπαίνοντα φαίνεσθαι . 
καὶ μὴν οὐδὲ τὰς ἐπιγιγνομένας μισθώσεις ὡς οὐκ ἀπείληφεν ἔστ’ εἰπεῖν αὐτῷ . 
οὐ γὰρ ἄν ποτ’ , ἐπειδὴ δοκιμασθέντος Πασικλέους ἀπηλλάττετο τῆς μισθώσεως ὅδε , ἀφήκατ’ ἂν αὐτὸν ἁπάντων τῶν ἐγκλημάτων , ἀλλὰ τότ’ ἂν παραχρῆμ’ ἀπῃτεῖτ’ , εἴ τι προσώφειλεν ὑμῖν . 
ὡς τοίνυν ταῦτ’ ἀληθῆ λέγω , καὶ ἐνείμαθ’ οὗτος πρὸς τὸν ἀδελφὸν παῖδ’ ὄντα , καὶ ἀφῆκαν τῆς μισθώσεως καὶ τῶν ἄλλων ἁπάντων ἐγκλημάτων , λαβὲ ταυτηνὶ τὴν μαρτυρίαν.Μαρτυρία εὐθὺς τοίνυν , ὦ ἄνδρες Ἀθηναῖοι , ὡς ἀφεῖσαν τουτονὶ τῆς μισθώσεως , νέμονται τὴν τράπεζαν καὶ τὸ ἀσπιδοπηγεῖον , καὶ λαβὼν αἵρεσιν Ἀπολλόδωρος αἱρεῖται τὸ ἀσπιδοπηγεῖον ἀντὶ τῆς τραπέζης . 
καίτοι εἰ ἦν ἰδία τις ἀφορμὴ τούτῳ πρὸς τῇ τραπέζῃ , τί δή ποτ’ ἂν εἵλετο τοῦτο μᾶλλον ἢ ’κείνην ; 
οὔτε γὰρ ἡ πρόσοδος ἦν πλείων , ἀλλ’ ἐλάττων (τὸ μὲν γὰρ τάλαντον , ἡ δ’ ἑκατὸν μνᾶς ἔφερεν) , οὔτε τὸ κτῆμ’ ἥδιον , εἰ προσῆν χρήματα τῇ τραπέζῃ ἴδια . 
ἀλλ’ οὐ προσῆν . 
διόπερ σωφρονῶν εἵλετο τὸ ἀσπιδοπηγεῖον οὗτος · τὸ μὲν γὰρ κτῆμ’ ἀκίνδυνόν ἐστιν , ἡ δ’ ἐργασία προσόδους ἔχουσ’ ἐπικινδύνους ἀπὸ χρημάτων ἀλλοτρίων . 
πολλὰ δ’ ἄν τις ἔχοι λέγειν καὶ ἐπιδεικνύναι σημεῖα τοῦ τοῦτον συκοφαντεῖν ἐγκαλοῦντ’ ἀφορμήν . 
ἀλλ’ οἶμαι μέγιστον μέν ἐστιν ἁπάντων τεκμήριον τοῦ μηδεμίαν λαβεῖν ἀφορμὴν εἰς ταῦτα τουτονὶ τὸ ἐν τῇ μισθώσει γεγράφθαι προσοφείλοντα τὸν Πασίων’ ἐπὶ τὴν τράπεζαν , οὐ δεδωκότ’ ἀφορμὴν τούτῳ , δεύτερον δὲ τὸ τοῦτον ἐν τῇ νομῇ μηδὲν ἐγκαλοῦντα φαίνεσθαι , τρίτον δ’ , ὅτι μισθῶν ἑτέροις ὕστερον ταὐτὰ ταῦτα τοῦ ἴσου ἀργυρίου οὐ φανήσεται προσμεμισθωκὼς ἰδίαν ἀφορμήν . 
καίτοι εἰ , ἣν ὁ πατὴρ παρέσχεν , ὑπὸ τοῦδ’ ἀπεστερεῖτο , αὐτὸν νῦν προσῆκεν ἐκείνοις ἄλλοθεν πορίσαντα δεδωκέναι . 
ὡς τοίνυν ταῦτ’ ἀληθῆ λέγω , καὶ ἐμίσθωσεν ὕστερον Ξένωνι καὶ Εὐφραίῳ καὶ Εὔφρονι καὶ Καλλιστράτῳ , καὶ οὐδὲ τούτοις παρέδωκεν ἰδίαν ἀφορμήν , ἀλλὰ τὰς παρακαταθήκας καὶ τὴν ἀπὸ τούτων ἐργασίαν αὐτὴν ἐμισθώσαντο , λαβέ μοι τὴν τούτων μαρτυρίαν , καὶ ὡς τὸ ἀσπιδοπηγεῖον εἵλετο.Μαρτυρία μεμαρτύρηται μὲν τοίνυν ὑμῖν , ὦ ἄνδρες Ἀθηναῖοι , ὅτι καὶ τούτοις ἐμίσθωσαν καὶ οὐ παρέδωκαν ἰδίαν ἀφορμὴν οὐδεμίαν , καὶ ἐλευθέρους ἀφεῖσαν ὡς μεγάλ’ εὖ πεπονθότες , καὶ οὐκ ἐδικάζοντ’ οὔτ’ ἐκείνοις τότ’ οὔτε τούτῳ . 
ὃν μὲν τοίνυν χρόνον ἡ μήτηρ ἔζη , ἡ πάντ’ ἀκριβῶς ταῦτ’ εἰδυῖα , οὐδὲν ἔγκλημα πώποτ’ ἐποιήσατο πρὸς τουτονὶ Φορμίων’ Ἀπολλόδωρος · ὡς δ’ ἐτελεύτησεν ἐκείνη , τρισχιλίας ἐγκαλέσας ἀργυρίου δραχμὰς πρὸς αἷς ἔδωκεν ἐκείνη δισχιλίαις τοῖς τούτου παιδίοις , καὶ χιτωνίσκον τινὰ καὶ θεράπαιναν , ἐσυκοφάντει . 
καὶ οὐδ’ ἐνταῦθα τούτων οὐδὲν ὧν νῦν ἐγκαλεῖ λέγων φανήσεται . 
ἐπιτρέψας δὲ τῷ τε τῆς ἑαυτοῦ γυναικὸς πατρὶ καὶ τῷ συγκηδεστῇ τῷ αὑτοῦ καὶ Λυσίνῳ καὶ Ἀνδρομένει , πεισάντων τούτων Φορμίωνα τουτονὶ δοῦναι δωρεὰν τὰς τρισχιλίας καὶ τὸ προσόν , καὶ φίλον μᾶλλον ἔχειν τοῦτον ἢ διὰ ταῦτ’ ἐχθρὸν αὐτὸν εἶναι , λαβὼν τὸ σύμπαν πεντακισχιλίας , καὶ πάντων ἀφεὶς τῶν ἐγκλημάτων τὸ δεύτερον εἰς τὸ ἱερὸν τῆς Ἀθηνᾶς ἐλθών , πάλιν , ὡς ὁρᾶτε , δικάζεται , πάσας αἰτίας συμπλάσας καὶ ἐγκλήματ’ ἐκ παντὸς τοῦ χρόνου τοῦ πρὸ τούτου (τοῦτο γάρ ἐστιν μέγιστον ἁπάντων) , ἃ οὐδεπώποτ’ ᾐτιάσατο . 
ὡς τοίνυν ταῦτ’ ἀληθῆ λέγω , λαβέ μοι τὴν γνῶσιν τὴν γενομένην ἐν ἀκροπόλει , καὶ τὴν μαρτυρίαν τῶν παραγενομένων , ὅτ’ ἀφίει τῶν ἐγκλημάτων ἁπάντων Ἀπολλόδωρος , λαμβάνων τοῦτο τὸ ἀργύριον.ΓνῶσισΜαρτυρία ἀκούετε τῆς γνώσεως , ἄνδρες δικασταί , ἣν ἔγνω Δεινίας , οὗ τὴν θυγατέρ’ οὗτος ἔχει , καὶ Νικίας ὁ τὴν ἀδελφὴν τῆς τούτου γυναικὸς ἔχων . 
ταῦτα τοίνυν λαβὼν καὶ ἀφεὶς ἁπάντων τῶν ἐγκλημάτων , ὥσπερ ἢ πάντων τεθνεώτων τούτων ἢ τῆς ἀληθείας οὐ γενησομένης φανερᾶς , δίκην τοσούτων ταλάντων λαχὼν τολμᾷ δικάζεσθαι . 
τὰ μὲν οὖν πεπραγμένα καὶ γεγενημένα Φορμίωνι πρὸς Ἀπολλόδωρον ἐξ ἀρχῆς ἅπαντ’ ἀκηκόατ’ , ὦ ἄνδρες Ἀθηναῖοι . 
οἶμαι δ’ Ἀπολλόδωρον τουτονί , οὐδὲν ἔχοντα δίκαιον εἰπεῖν περὶ ὧν ἐγκαλεῖ , ἅπερ παρὰ τῷ διαιτητῇ λέγειν ἐτόλμα , ταῦτ’ ἐρεῖν , ὡς τὰ γράμμαθ’ ἡ μήτηρ ἠφάνικε πεισθεῖσ’ ὑπὸ τούτου , καὶ τούτων ἀπολωλότων οὐκ ἔχει τίνα χρὴ τρόπον ταῦτ’ ἐξελέγχειν ἀκριβῶς . 
περὶ δὴ τούτων καὶ ταύτης τῆς αἰτίας σκέψασθ’ ἡλίκ’ ἄν τις ἔχοι τεκμήρῑ εἰπεῖν ὅτι ψεύδεται . 
πρῶτον μὲν γάρ , ὦ ἄνδρες Ἀθηναῖοι , τίς ἂν ἐνείματο τὰ πατρῷα μὴ λαβὼν γράμματα , ἐξ ὧν ἔμελλεν εἴσεσθαι τὴν καταλειφθεῖσαν οὐσίαν ; 
οὐδὲ εἷς δήπου . 
καίτοι δυοῖν δέοντ’ εἴκοσιν ἔτη ἐστὶν ἐξ ὅτου ἐνείμω , καὶ οὐκ ἂν ἔχοις ἐπιδεῖξαι , ὡς ἐνεκάλεσας πώποθ’ ὑπὲρ τῶν γραμμάτων . 
δεύτερον δέ , τίς οὐκ ἄν , ἡνίχ’ ὁ Πασικλῆς ἀνὴρ γεγονὼς ἐκομίζετο τὸν λόγον τῆς ἐπιτροπῆς , εἰ δῑ αὑτοῦ τὰ γράμματ’ ὤκνει τὴν μητέρ’ αἰτιᾶσθαι διεφθαρκέναι , τούτῳ ταῦτ’ ἐδήλωσεν , ὅπως διὰ τούτου ταῦτ’ ἠλέγχθη ; 
τρίτον δ’ , ἐκ ποίων γραμμάτων τὰς δίκας ἐλάγχανες ; 
οὗτος γὰρ πολλοῖς τῶν πολιτῶν δίκας λαγχάνων πολλὰ χρήματ’ εἰσπέπρακται , γράφων εἰς τὰ ἐγκλήματα ‘ἔβλαψέ με ὁ δεῖνα οὐκ ἀποδιδοὺς ἐμοὶ τὸ ἀργύριον , ὃ κατέλιπεν ὁ πατὴρ ὀφείλοντα αὐτὸν ἐν τοῖς γράμμασιν’ . 
καίτοι εἰ ἠφάνιστο τὰ γράμματα , ἐκ ποίων γραμμάτων τὰς δίκας ἐλάγχανεν ; 
ἀλλὰ μὴν ὅτι ταῦτ’ ἀληθῆ λέγω , τὴν μὲν νομὴν ἀκηκόαθ’ ἣν ἐνείματο , καὶ μεμαρτύρηται ὑμῖν · τῶν δὲ λήξεων τούτων ἀναγνώσεται ὑμῖν τὰς μαρτυρίας . 
λαβὲ τὰς μαρτυρίας μοι.Μαρτυρίαιοὐκοῦν ἐν ταύταις ταῖς λήξεσιν ὡμολόγηκεν ἀπειληφέναι τὰ τοῦ πατρὸς γράμματα · οὐ γὰρ δὴ συκοφαντεῖν γε , οὐδ’ ὧν οὐκ ὤφειλον οὗτοι δικάζεσθαι φήσειεν ἄν . 
νομίζω τοίνυν , ὦ ἄνδρες Ἀθηναῖοι , μεγάλων καὶ πολλῶν ὄντων ἐξ ὧν ἔστιν ἰδεῖν οὐκ ἀδικοῦντα Φορμίωνα τουτονί , μέγιστον ἁπάντων εἶναι , ὅτι Πασικλῆς , ἀδελφὸς ὢν Ἀπολλοδώρου τουτουί , οὔτε δίκην εἴληχεν οὔτ’ ἄλλ’ οὐδὲν ὧν οὗτος ἐγκαλεῖ . 
καίτοι οὐ δήπου τὸν μὲν παῖδ’ ὑπὸ τοῦ πατρὸς καταλειφθέντα , καὶ οὗ τῶν ὄντων κύριος ἦν , ἐπίτροπος καταλελειμμένος , οὐκ ἂν ἠδίκει , σὲ δέ , ὃς ἀνὴρ κατελείφθης τέτταρα καὶ εἴκοσιν ἔτη γεγονώς , καὶ ὑπὲρ σαυτοῦ ῥᾳδίως ἂν τὰ δίκαῑ ἐλάμβανες εὐθύς , εἴ τι ἠδικοῦ . 
οὐκ ἔστι ταῦτα . 
ὡς τοίνυν ταῦτ’ ἀληθῆ λέγω καὶ ὁ Πασικλῆς οὐδὲν ἐγκαλεῖ , λαβέ μοι τὴν τούτου μαρτυρίαν.Μαρτυρία ἃ τοίνυν ἤδη περὶ αὐτοῦ τοῦ μὴ εἰσαγώγιμον εἶναι τὴν δίκην δεῖ σκοπεῖν ὑμᾶς , ταῦτ’ ἀναμνήσθητ’ ἐκ τῶν εἰρημένων . 
ἡμεῖς γάρ , ὦ ἄνδρες Ἀθηναῖοι , γεγενημένου μὲν διαλογισμοῦ καὶ ἀφέσεως τῆς τραπέζης καὶ τοῦ ἀσπιδοπηγείου τῆς μισθώσεως , γεγενημένης δὲ διαίτης καὶ πάλιν πάντων ἀφέσεως , οὐκ ἐώντων τῶν νόμων δίκας ὧν ἂν ἀφῇ τις ἅπαξ λαγχάνειν , συκοφαντοῦντος τούτου καὶ παρὰ τοὺς νόμους δικαζομένου παρεγραψάμεθ’ ἐκ τῶν νόμων μὴ εἶναι τὴν δίκην εἰσαγώγιμον . 
ἵν’ οὖν εἰδῆθ’ ὑπὲρ οὗ τὴν ψῆφον οἴσετε , τόν τε νόμον ὑμῖν τοῦτον ἀναγνώσεται καὶ τὰς μαρτυρίας ἐφεξῆς τῶν παρόντων , ὅτ’ ἀφίει τῆς μισθώσεως καὶ τῶν ἄλλων ἁπάντων ἐγκλημάτων Ἀπολλόδωρος . 
λαβέ μοι τὰς μαρτυρίας ταυτασὶ καὶ τὸν νόμον.ΜαρτυρίαιΝόμος ἀκούετε τοῦ νόμου λέγοντος , ὦ ἄνδρες Ἀθηναῖοι , τά τ’ ἄλλ’ ὧν μὴ εἶναι δίκας , καὶ ὅσα τις ἀφῆκεν ἢ ἀπήλλαξεν . 
εἰκότως · εἰ γάρ ἐστι δίκαιον , ὧν ἂν ἅπαξ γένηται δίκη , μηκέτ’ ἐξεῖναι δικάζεσθαι , πολὺ τῶν ἀφεθέντων δικαιότερον μὴ εἶναι δίκας . 
ὁ μὲν γὰρ ἐν ὑμῖν ἡττηθεὶς τάχ’ ἂν εἴποι τοῦθ’ ὡς ἐξηπατήθηθ’ ὑμεῖς · ὁ δ’ αὑτοῦ φανερῶς καταγνοὺς καὶ ἀφεὶς καὶ ἀπαλλάξας , τίν’ ἂν ἑαυτὸν αἰτίαν αἰτιασάμενος τῶν αὐτῶν πάλιν εἰκότως δικάζοιτο ; 
οὐδεμίαν δήπου . 
διόπερ τοῦτο πρῶτον ἔγραψεν ὁ τὸν νόμον θεὶς ὧν μὴ εἶναι δίκας , ὅσα τις ἀφῆκεν ἢ ἀπήλλαξεν . 
ἃ τῷδε γέγονεν ἀμφότερα · καὶ γὰρ ἀφῆκεν καὶ ἀπήλλαξεν . 
ὡς δ’ ἀληθῆ λέγω , μεμαρτύρηται ὑμῖν , ὦ ἄνδρες Ἀθηναῖοι.λαβὲ δή μοι καὶ τὸν τῆς προθεσμίας νόμον.Νόμος ὁ μὲν τοίνυν νόμος , ὦ ἄνδρες Ἀθηναῖοι , σαφῶς οὑτωσὶ τὸν χρόνον ὥρισεν · Ἀπολλόδωρος δ’ οὑτοσὶ παρεληλυθότων ἐτῶν πλέον ἢ εἴκοσιν τὴν ἑαυτοῦ συκοφαντίαν ἀξιοῖ περὶ πλείονος ὑμᾶς ποιήσασθαι τῶν νόμων , καθ’ οὓς ὀμωμοκότες δικάζετε . 
καίτοι πᾶσι μὲν τοῖς νόμοις προσέχειν εἰκός ἐσθ’ ὑμᾶς , οὐχ ἥκιστα δὲ τούτῳ , ὦ ἄνδρες Ἀθηναῖοι . 
δοκεῖ γάρ μοι καὶ ὁ Σόλων οὐδενὸς ἄλλου ἕνεκα θεῖναι αὐτὸν ἢ τοῦ μὴ συκοφαντεῖσθαι ὑμᾶς . 
τοῖς μὲν γὰρ ἀδικουμένοις τὰ πέντ’ ἔτη ἱκανὸν ἡγήσατ’ εἶναι εἰσπράξασθαι · κατὰ δὲ τῶν ψευδομένων τὸν χρόνον ἐνόμισεν σαφέστατον ἔλεγχον ἔσεσθαι . 
καὶ ἅμ’ ἐπειδὴ ἀδύνατον ἔγνω ὂν τούς τε συμβάλλοντας καὶ τοὺς μάρτυρας ἀεὶ ζῆν , τὸν νόμον ἀντὶ τούτων ἔθηκεν , ὅπως μάρτυς εἴη τοῦ δικαίου τοῖς ἐρήμοις . 
θαυμάζω τοίνυν ἔγωγ’ , ὦ ἄνδρες δικασταί , τί ποτ’ ἐστὶν ἃ πρὸς ταῦτ’ ἐπιχειρήσει λέγειν Ἀπολλόδωρος οὑτοσί . 
οὐ γὰρ ἐκεῖνό γ’ ὑπείληφεν , ὡς ὑμεῖς , μηδὲν ὁρῶντες εἰς χρήματα τοῦτον ἠδικημένον , ὀργιεῖσθ’ ὅτι τὴν μητέρ’ ἔγημεν αὐτοῦ Φορμίων . 
οὐ γὰρ ἀγνοεῖ τοῦτο , οὐδ’ αὐτὸν λέληθεν , οὐδ’ ὑμῶν πολλούς , ὅτι Σωκράτης ὁ τραπεζίτης ἐκεῖνος , παρὰ τῶν κυρίων ἀπαλλαγεὶς ὥσπερ ὁ τούτου πατήρ , ἔδωκε Σατύρῳ τὴν ἑαυτοῦ γυναῖκα , ἑαυτοῦ ποτὲ γενομένῳ . 
ἕτερος Σωκλῆς τραπεζιτεύσας ἔδωκε τὴν ἑαυτοῦ γυναῖκα Τιμοδήμῳ τῷ νῦν ἔτ’ ὄντι καὶ ζῶντι , γενομένῳ ποθ’ αὑτοῦ . 
καὶ οὐ μόνον ἐνθάδε ταῦτα ποιοῦσιν οἱ περὶ τὰς ἐργασίας ὄντες ταύτας , ὦ ἄνδρες Ἀθηναῖοι , ἀλλ’ ἐν Αἰγίνῃ ἔδωκεν Στρυμόδωρος Ἑρμαίῳ τῷ ἑαυτοῦ οἰκέτῃ τὴν γυναῖκα , καὶ τελευτησάσης ἐκείνης ἔδωκε πάλιν τὴν θυγατέρα τὴν ἑαυτοῦ . 
καὶ πολλοὺς ἂν ἔχοι τις εἰπεῖν τοιούτους . 
εἰκότως · ὑμῖν μὲν γάρ , ὦ ἄνδρες Ἀθηναῖοι , τοῖς γένει πολίταις , οὐδὲ ἓν πλῆθος χρημάτων ἀντὶ τοῦ γένους καλόν ἐστιν ἑλέσθαι · τοῖς δὲ τοῦτο μὲν δωρεὰν ἢ παρ’ ὑμῶν ἢ παρ’ ἄλλων τινῶν λαβοῦσιν , τῇ τύχῃ δ’ ἐξ ἀρχῆς ἀπὸ τοῦ χρηματίσασθαι καὶ ἑτέρων πλείω κτήσασθαι καὶ αὐτῶν τούτων ἀξιωθεῖσιν , ταῦτ’ ἐστὶν φυλακτέα . 
διόπερ Πασίων ὁ πατὴρ ὁ σὸς οὐ πρῶτος οὐδὲ μόνος , οὐδ’ αὑτὸν ὑβρίζων οὐδ’ ὑμᾶς τοὺς υἱεῖς , ἀλλὰ μόνην ὁρῶν σωτηρίαν τοῖς ἑαυτοῦ πράγμασιν , εἰ τοῦτον ἀνάγκῃ ποιήσειεν οἰκεῖον ὑμῖν , ἔδωκε τὴν ἑαυτοῦ γυναῖκα , μητέρα δ’ ὑμετέραν τούτῳ . 
πρὸς μὲν οὖν τὰ συμφέροντ’ ἐὰν ἐξετάζῃς , καλῶς βεβουλευμένον αὐτὸν εὑρήσεις · εἰ δὲ πρὸς γένους δόξαν ἀναίνει Φορμίωνα κηδεστήν , ὅρα μὴ γελοῖον ᾖ σὲ ταῦτα λέγειν . 
εἰ γάρ τις ἔροιτό σε , ποῖόν τιν’ ἡγεῖ τὸν πατέρα τὸν σεαυτοῦ εἶναι , χρηστὸν εὖ οἶδ’ ὅτι φήσειας ἄν . 
πότερον οὖν οἴει μᾶλλον ἐοικέναι τὸν τρόπον καὶ πάντα τὸν βίον Πασίωνι σαυτὸν ἢ τουτονί ; 
ἐγὼ μὲν εὖ οἶδ’ ὅτι τοῦτον . 
εἶθ’ ὅς ἐστιν ὁμοιότερος σοῦ τῷ σῷ πατρί , τοῦτον , εἰ τὴν μητέρα τὴν σὴν ἔγημεν , ἀναίνει ; 
ἀλλὰ μὴν ὅτι γε δόντος καὶ ἐπισκήψαντος τοῦ σοῦ πατρὸς ταῦτ’ ἐπράχθη , οὐ μόνον ἐκ τῆς διαθήκης ἔστιν ἰδεῖν , ὦ ἄνδρες Ἀθηναῖοι , ἀλλὰ καὶ σὺ μάρτυς αὐτὸς γέγονας . 
ὅτε γὰρ τὰ μητρῷα πρὸς μέρος ἠξίους νέμεσθαι , ὄντων παίδων ἐκ τῆς γυναικὸς Φορμίωνι τουτῳί , τόθ’ ὡμολόγεις κυρίως δόντος τοῦ πατρὸς τοῦ σοῦ κατὰ τοὺς νόμους αὐτὴν γεγαμῆσθαι . 
εἰ γὰρ αὐτὴν εἶχε λαβὼν ἀδίκως ὅδε μηδενὸς δόντος , οὐκ ἦσαν οἱ παῖδες κληρονόμοι , τοῖς δὲ μὴ κληρονόμοις οὐκ ἦν μετουσία τῶν ὄντων . 
ἀλλὰ μὴν ὅτι ταῦτ’ ἀληθῆ λέγω , μεμαρτύρηται τὸ τέταρτον μέρος λαβεῖν καὶ ἀφεῖναι τῶν ἐγκλημάτων ἁπάντων . 
κατ’ οὐδὲν τοίνυν , ὦ ἄνδρες Ἀθηναῖοι , δίκαιον οὐδὲν ἔχων εἰπεῖν , ἀναιδεστάτους λόγους ἐτόλμα λέγειν πρὸς τῷ διαιτητῇ , περὶ ὧν προακηκοέναι βέλτιόν ἐσθ’ ὑμᾶς , ἕνα μὲν τὸ παράπαν μὴ γενέσθαι διαθήκην , ἀλλ’ εἶναι τοῦτο πλάσμα καὶ σκευώρημ’ ὅλον , ἕτερον δ’ ἕνεκα τούτου πάντα ταῦτα συγχωρεῖν τὸν πρὸ τοῦ χρόνον καὶ οὐχὶ δικάζεσθαι , ὅτι μίσθωσιν ἤθελεν αὐτῷ φέρειν Φορμίων πολλὴν καὶ ὑπισχνεῖτ’ οἴσειν · ἐπειδὴ δ’ οὐ ποιεῖ ταῦτα , τηνικαῦτα , φησίν , δικάζομαι . 
ὅτι δὲ ταῦτ’ ἀμφότερ’ , ἐὰν λέγῃ , ψεύσεται καὶ τοῖς ὑφ’ ἑαυτοῦ πεπραγμένοις ἐναντί’ ἐρεῖ , σκοπεῖτ’ ἐκ τωνδί . 
ὅταν μὲν τοίνυν τὴν διαθήκην ἀρνῆται , ἐκ τίνος τρόπου πρεσβεῖα λαβὼν τὴν συνοικίαν κατὰ τὴν διαθήκην ἔχει , τοῦτ’ ἐρωτᾶτ’ αὐτόν . 
οὐ γὰρ ἐκεῖνό γ’ ἐρεῖ , ὡς ἃ μὲν πλεονεκτεῖν τόνδ’ ἔγραψεν ὁ πατήρ , κύρῑ ἐστὶν τῆς διαθήκης , τὰ δ’ ἄλλ’ ἄκυρα . 
ὅταν δ’ ὑπὸ τῶν τοῦδ’ ὑποσχέσεων ὑπάγεσθαι φῇ , μέμνησθ’ ὅτι μάρτυρας ὑμῖν παρεσχήμεθα , οἳ χρόνον πολὺν τοῦδ’ ἀπηλλαγμένου μισθωταὶ τούτοις ἐγίγνοντο τῆς τραπέζης καὶ τοῦ ἀσπιδοπηγείου . 
καίτοι τόθ’ , ὁπηνίκ’ ἐμίσθωσεν ἐκείνοις , τῷδ’ ἐγκαλεῖν παραχρῆμ’ ἐχρῆν , εἴπερ ἀληθῆ ἦν ὑπὲρ ὧν τότ’ ἀφεὶς νῦν τούτῳ δικάζεται . 
ὡς τοίνυν ἀληθῆ λέγω , καὶ πρεσβεῖά τε τὴν συνοικίαν ἔλαβεν κατὰ τὴν διαθήκην , καὶ τῷδ’ οὐχ ὅπως ἐγκαλεῖν ᾤετο δεῖν , ἀλλ’ ἐπῄνει , λαβὲ τὴν μαρτυρίαν.Μαρτυρία ἵνα τοίνυν εἰδῆτ’ , ὦ ἄνδρες Ἀθηναῖοι , ὅσα χρήματ’ ἔχων ἐκ τῶν μισθώσεων καὶ ἐκ τῶν χρεῶν ὡς ἀπορῶν καὶ πάντ’ ἀπολωλεκὼς ὀδυρεῖται , βραχέ’ ἡμῶν ἀκούσατε . 
οὗτος γὰρ ἐκ μὲν τῶν χρεῶν ὁμοῦ τάλαντ’ εἴκοσιν εἰσπέπρακται ἐκ τῶν γραμμάτων ὧν ὁ πατὴρ κατέλιπεν , καὶ τούτων ἔχει πλέον ἢ τὰ ἡμίσεα (πολλῶν γὰρ τὰ μέρη τὸν ἀδελφὸν ἀποστερεἶ · 
ἐκ δὲ τῶν μισθώσεων , ὀκτὼ μὲν ἐτῶν ἃ Φορμίων εἶχε τὴν τράπεζαν , ὀγδοήκοντα μνᾶς τοῦ ἐνιαυτοῦ ἑκάστου , τὸ ἥμισυ τῆς ὅλης μισθώσεως · καὶ ταῦτ’ ἐστὶ δέκα τάλαντα καὶ τετταράκοντα μναῖ · δέκα δὲ τῶν μετὰ ταῦτα , ὧν ἐμίσθωσαν ὕστερον Ξένωνι καὶ Εὐφραίῳ καὶ Εὔφρονι καὶ Καλλιστράτῳ , τάλαντον τοῦ ἐνιαυτοῦ ἑκάστου . 
χωρὶς δὲ τούτων , ἐτῶν ἴσως εἴκοσι τῆς ἐξ ἀρχῆς νεμηθείσης οὐσίας , ἧς αὐτὸς ἐπεμελεῖτο , τὰς προσόδους , πλέον ἢ μνᾶς τριάκοντα . 
ἐὰν δ’ ἅπαντα συνθῆτε , ὅσ’ ἐνείματο , ὅσ’ εἰσεπράξατο , ὅσ’ εἴληφε μίσθωσιν , πλέον ἢ τετταράκοντα τάλαντ’ εἰληφὼς φανήσεται , χωρὶς ὧν οὗτος εὖ πεποίηκεν , καὶ τῶν μητρῴων , καὶ ὧν ἀπὸ τῆς τραπέζης ἔχων οὐκ ἀποδίδωσι πένθ’ ἡμιταλάντων καὶ ἑξακοσίων δραχμῶν . 
ἀλλὰ νὴ Δία ταῦθ’ ἡ πόλις εἴληφεν , καὶ δεινὰ πέπονθας πολλὰ καταλελῃτουργηκώς . 
ἀλλ’ ἃ μὲν ἐκ κοινῶν ἐλῃτούργεις τῶν χρημάτων , σὺ καὶ ἁδελφὸς ἀνηλώσατε · ἃ δ’ ὕστερον , οὐκ ἔστιν ἄξια μὴ ὅτι δυοῖν ταλάντοιν προσόδου , ἀλλ’ οὐδ’ εἴκοσι μνῶν . 
μηδὲν οὖν τὴν πόλιν αἰτιῶ , μηδ’ ἃ σὺ τῶν ὄντων αἰσχρῶς καὶ κακῶς ἀνήλωκας , ὡς ἡ πόλις εἴληφεν , λέγε . 
ἵνα δ’ εἰδῆτ’ , ὦ ἄνδρες Ἀθηναῖοι , τό τε πλῆθος τῶν χρημάτων ὧν εἴληφε , καὶ τὰς λῃτουργίας ἃς λελῃτούργηκεν , ἀναγνώσεται ὑμῖν καθ’ ἓν ἕκαστον . 
λαβέ μοι τὸ βιβλίον τουτὶ καὶ τὴν πρόκλησιν ταυτηνὶ καὶ τὰς μαρτυρίας ταυτασί.<Βιβλίον>ΠρόκλησισΜαρτυρίαι τοσαῦτα μὲν τοίνυν χρήματ’ εἰληφὼς καὶ χρέα πολλῶν ταλάντων ἔχων , ὧν τὰ μὲν παρ’ ἑκόντων , τὰ δ’ ἐκ τῶν δικῶν εἰσπράττει , ἃ τῆς μισθώσεως ἔξω τῆς τραπέζης καὶ τῆς ἄλλης οὐσίας , ἣν κατέλιπεν Πασίων , ὠφείλετ’ ἐκείνῳ καὶ νῦν παρειλήφασιν οὗτοι , καὶ τοσαῦτ’ ἀνηλωκὼς ὅσ’ ὑμεῖς ἠκούσατε , οὐδὲ πολλοστὸν μέρος τῶν προσόδων , μὴ ὅτι τῶν ἀρχαίων , εἰς τὰς λῃτουργίας , ὅμως ἀλαζονεύσεται καὶ τριηραρχίας ἐρεῖ καὶ χορηγίας . 
ἐγὼ δ’ , ὡς μὲν οὐκ ἀληθῆ ταῦτ’ ἐρεῖ , ἐπέδειξα , οἶμαι μέντοι , κἂν εἰ ταῦτα πάντ’ ἀληθῆ λέγοι , κάλλιον εἶναι καὶ δικαιότερον τόνδ’ ἀπὸ τῶν αὑτοῦ λῃτουργεῖν ὑμῖν ἢ τούτῳ δόντας τὰ τούτου , μικρὰ τῶν πάντων αὐτοὺς μετασχόντας , τόνδε μὲν ἐν ταῖς ἐσχάταις ἐνδείαις ὁρᾶν , τοῦτον δ’ ὑβρίζοντα καὶ εἰς ἅπερ εἴωθεν ἀναλίσκοντα . 
ἀλλὰ μὴν περί γε τῆς εὐπορίας , ὡς ἐκ τῶν τοῦ πατρὸς τοῦ σοῦ κέκτηται , καὶ ὧν ἐρωτήσειν ἔφησθα , πόθεν τὰ ὄντα κέκτηται Φορμίων , μόνῳ τῶν ὄντων ἀνθρώπων σοὶ τοῦτον οὐκ ἔνεστ’ εἰπεῖν τὸν λόγον . 
οὐδὲ γὰρ Πασίων ὁ σὸς πατὴρ ἐκτήσαθ’ εὑρὼν οὐδὲ τοῦ πατρὸς αὐτῷ παραδόντος , ἀλλὰ παρὰ τοῖς αὑτοῦ κυρίοις Ἀντισθένει καὶ Ἀρχεστράτῳ τραπεζιτεύουσι πεῖραν δοὺς ὅτι χρηστός ἐστι καὶ δίκαιος , ἐπιστεύθη . 
ἔστι δ’ ἐν ἐμπορίῳ καὶ χρήμασιν ἐργαζομένοις ἀνθρώποις φιλεργὸν δόξαι καὶ χρηστὸν εἶναι τὸν αὐτὸν θαυμαστὸν ἡλίκον . 
οὔτ’ οὖν ἐκείνῳ τοῦθ’ οἱ κύριοι παρέδωκαν , ἀλλ’ αὐτὸς ἔφυ χρηστός , οὔτε τῷδ’ ὁ σὸς πατήρ · σὲ γὰρ ἂν πρότερον τοῦδε χρηστὸν ἐποίησεν , εἰ ἦν ἐπ’ ἐκείνῳ . 
εἰ δὲ τοῦτ’ ἀγνοεῖς , ὅτι πίστις ἀφορμὴ πασῶν ἐστι μεγίστη πρὸς χρηματισμόν , πᾶν ἂν ἀγνοήσειας . 
χωρὶς δὲ τούτων πολλὰ καὶ τῷ σῷ πατρὶ καὶ σοὶ καὶ ὅλως τοῖς ὑμετέροις πράγμασι Φορμίων γέγονε χρήσιμος . 
ἀλλ’ οἶμαι τῆς σῆς ἀπληστίας καὶ τοῦ σοῦ τρόπου τίς ἂν δύναιτ’ ἐφικέσθαι ; 
καὶ δῆτα θαυμάζω πῶς οὐ λογίζει πρὸς σεαυτόν , ὅτι ἔστιν Ἀρχεστράτῳ τῷ ποτὲ τὸν σὸν πατέρα κτησαμένῳ υἱὸς ἐνθάδε , Ἀντίμαχος , πράττων οὐ κατ’ ἀξίαν , ὃς οὐ δικάζεταί σοι , οὐδὲ δεινά φησι πάσχειν , εἰ σὺ μὲν χλανίδα φορεῖς , καὶ τὴν μὲν λέλυσαι , τὴν δ’ ἐκδέδωκας ἑταίραν , καὶ ταῦτα γυναῖκ’ ἔχων ποιεῖς , καὶ τρεῖς παῖδας ἀκολούθους περιάγει , καὶ ζῇς ἀσελγῶς ὥστε καὶ τοὺς ἀπαντῶντας αἰσθάνεσθαι , αὐτὸς δ’ ἐκεῖνος πολλῶν ἐνδεής ἐστιν . 
οὐδὲ τὸν Φορμίων’ ἐκεῖνος οὐχ ὁρᾷ . 
καίτοι εἰ κατὰ τοῦτ’ οἴει σοι προσήκειν τῶν τούτου , ὅτι τοῦ πατρός ποτ’ ἐγένετο τοῦ σοῦ , ἐκείνῳ προσήκει μᾶλλον ἢ σοί · ὁ γὰρ αὖ σὸς πατὴρ ἐκείνων ἐγένετο , ὥστε καὶ σὺ καὶ οὗτος ἐκείνου γίγνεσθ’ ἐκ τούτου τοῦ λόγου . 
σὺ δ’ εἰς τοῦθ’ ἥκεις ἀγνωμοσύνης ὥσθ’ ἃ προσήκει σοι τοὺς λέγοντας ἐχθροὺς νομίζειν , ταῦτ’ αὐτὸς ποιεῖς ἀνάγκην εἶναι λέγειν , καὶ ὑβρίζεις μὲν σαυτὸν καὶ τοὺς γονέας τεθνεῶτας , προπηλακίζεις δὲ τὴν πόλιν , καὶ ἃ τῆς τουτωνὶ φιλανθρωπίας ἀπολαύσας ηὕρεθ’ ὁ σὸς πατὴρ καὶ μετὰ ταῦτα Φορμίων οὑτοσί , ταῦτ’ ἀντὶ τοῦ κοσμεῖν καὶ περιστέλλειν , ἵνα καὶ τοῖς δοῦσιν ὡς εὐσχημονέστατ’ ἐφαίνετο καὶ τοῖς λαβοῦσιν ὑμῖν , ἄγεις εἰς μέσον , δεικνύεις , ἐλέγχεις , μόνον οὐκ ὀνειδίζεις οἷον ὄντα σ’ ἐποιήσαντ’ Ἀθηναῖον . 
εἶτ’ εἰς τοῦθ’ ἥκεις μανίας (τί γὰρ ἂν ἄλλο τις εἴποι ; ) 
ὥστ’ οὐκ αἰσθάνει ὅτι καὶ νῦν ἡμεῖς μὲν ἀξιοῦντες , ἐπειδήπερ ἀπηλλάγη Φορμίων , μηδὲν ὑπόλογον εἶναι εἴ ποτε τοῦ σοῦ πατρὸς ἐγένετο , ὑπὲρ σοῦ λέγομεν , σὺ δὲ μηδέποτ’ ἐξ ἴσου σοι γενέσθαι τοῦτον ἀξιῶν κατὰ σαυτοῦ λέγεις · ἃ γὰρ ἂν σὺ δίκαια σαυτῷ κατὰ τούτου τάξῃς , ταὐτὰ ταῦθ’ ἥξει κατὰ σοῦ παρὰ τῶν τὸν σὸν πατέρ’ ἐξ ἀρχῆς κτησαμένων . 
ἀλλὰ μὴν ὅτι κἀκεῖνος ἦν τινῶν , εἶτ’ ἀπηλλάγη τὸν αὐτὸν τρόπον ὅνπερ οὗτος ἀφ’ ὑμῶν , λαβέ μοι ταυτασὶ τὰς μαρτυρίας , ὡς ἐγένετο Πασίων Ἀρχεστράτου.Μαρτυρίαι εἶτα τὸν σῴσαντα μὲν ἐξ ἀρχῆς τὰ πράγματα καὶ πολλὰ χρήσιμον αὑτὸν παρασχόντα τῷ πατρὶ τῷ τούτου , τοσαῦτα δ’ αὐτὸν τοῦτον ἀγάθ’ εἰργασμένον , ὅσ’ ὑμεῖς ἀκηκόατε , τοῦτον οἴεται δεῖν ἑλὼν τηλικαύτην δίκην ἀδίκως ἐκβαλεῖν . 
οὐ γὰρ ἄλλο γ’ ἔχοις οὐδὲν ἂν ποιῆσαι . 
εἰς μὲν γὰρ τὰ ὄντ’ εἰ βλέπεις ἀκριβῶς , ταῦθ’ εὑρήσεις ὧν ἔστιν , ἐάν , ὃ μὴ γένοιτο , ἐξαπατηθῶσιν οὗτοι . 
ὁρᾷ τὸν Ἀριστόλοκον τὸν Καπιδήμου · ποτ’ εἶχεν ἀργόν , εἶτά γε νῦν πολλοῖς γὰρ ἐκεῖνος ὀφείλων αὐτὸν ἐκτήσατο . 
καὶ τὸν Σωσίνομον καὶ τὸν Τιμόδημον καὶ τοὺς ἄλλους τραπεζίτας , οἵ , ἐπειδὴ διαλύειν ἐδέησεν οἷς ὤφειλον , ἐξέστησαν ἅπαντες τῶν ὄντων . 
σὺ δ’ οὐδὲν οἴει δεῖν σκοπεῖν οὐδ’ ὧν ὁ πατὴρ σοῦ πολλῷ βελτίων ὢν καὶ ἄμεινον φρονῶν πρὸς ἅπαντ’ ἐβουλεύσατο · 
ὅς , ὦ Ζεῦ καὶ θεοί , τοσούτῳ τοῦτον ἡγεῖτο σοῦ πλείονος ἄξιον εἶναι καὶ σοὶ καὶ ἑαυτῷ καὶ τοῖς ὑμετέροις πράγμασιν ὥστ’ ἀνδρὸς ὄντος σοῦ τοῦτον , οὐ σὲ τῶν ἡμίσεων κατέλιπεν ἐπίτροπον καὶ τὴν γυναῖκ’ ἔδωκεν καὶ ζῶν αὐτὸν ἐτίμα , δικαίως , ὦ ἄνδρες Ἀθηναῖοι · οἱ μὲν γὰρ ἄλλοι τραπεζῖται μίσθωσιν οὐ φέροντες , ἀλλ’ αὐτοὶ ἑαυτοῖς ἐργαζόμενοι , πάντες ἀπώλοντο , οὗτος δὲ μίσθωσιν φέρων δύο τάλαντα καὶ τετταράκοντα μνᾶς ὑμῖν ἔσῳσε τὴν τράπεζαν . 
ὧν ἐκεῖνος μὲν χάριν εἶχεν , σὺ δ’ οὐδένα ποιεῖ λόγον , ἀλλ’ ἐναντία τῇ διαθήκῃ καὶ ταῖς ἀπ’ ἐκείνης ἀραῖς , γραφείσαις ὑπὸ τοῦ σοῦ πατρός , ἐλαύνεις συκοφαντεῖς διώκεις . 
ὦ βέλτιστ’ , εἰ οἷόν τε σὲ τοῦτ’ εἰπεῖν , οὐ παύσει , καὶ γνώσει τοῦθ’ , ὅτι πολλῶν χρημάτων τὸ χρηστὸν εἶναι λυσιτελέστερόν ἐστιν ; 
σοὶ γοῦν , εἴπερ ἀληθῆ λέγεις , χρήματα μὲν τοσαῦτ’ εἰληφότι πάντ’ ἀπόλωλεν , ὡς φής · εἰ δ’ ἦσθ’ ἐπιεικής , οὐκ ἄν ποτ’ αὔτ’ ἀνήλωσας . 
ἀλλ’ ἔγωγε μὰ τὸν Δία καὶ θεοὺς πανταχῇ σκοπῶν οὐδὲν ὁρῶ , δῑ ὅ τι ἂν σοὶ πεισθέντες τουδὶ καταψηφίσαιντο . 
τί γάρ ; 
ὅτι πλησίον ὄντων τῶν ἀδικημάτων ἐγκαλεῖς ; 
ἀλλ’ ἔτεσι καὶ χρόνοις ὕστερον αἰτιᾷ . 
ἀλλ’ ὅτι τοῦτον ἀπράγμων ἦσθα τὸν χρόνον ; 
καὶ τίς οὐκ οἶδεν ὅσα πράγματα πράττων οὐ πέπαυσαι , οὐ μόνον δίκας ἰδίας διώκων οὐκ ἐλάττους ταυτησί , ἀλλὰ δημοσίᾳ συκοφαντῶν καὶ κρίνων τίνας οὔ ; 
οὐχὶ Τιμομάχου κατηγόρεις ; 
οὐχὶ Καλλίππου τοῦ νῦν ὄντος ἐν Σικελίᾳ ; 
οὐ πάλιν Μένωνος ; 
οὐκ Αὐτοκλέους ; 
οὐ Τιμοθέου ; 
οὐκ ἄλλων πολλῶν ; 
καίτοι πῶς ἔχει λόγον σέ , Ἀπολλόδωρον ὄντα , πρότερον τῶν κοινῶν , ὧν μέρος ἠδικοῦ , δίκην ἀξιοῦν λαμβάνειν , ἢ τῶν ἰδίων ὧν νῦν ἐγκαλεῖς , ἄλλως τε καὶ τηλικούτων ὄντων , ὡς σὺ φής ; 
τί ποτ’ οὖν ἐκείνων κατηγορῶν τόνδ’ εἴας ; 
οὐκ ἠδικοῦ , ἀλλ’ οἶμαι συκοφαντεῖς νῦν . 
ἡγοῦμαι τοίνυν , ὦ ἄνδρες Ἀθηναῖοι , πάντων μάλιστ’ εἰς τὸ πρᾶγμ’ εἶναι τούτων μάρτυρας παρασχέσθαι · τὸν γὰρ συκοφαντοῦντ’ ἀεὶ τί χρὴ νομίζειν νῦν ποιεῖν ; 
καὶ νὴ Δί’ ἔγωγ’ , ὦ ἄνδρες Ἀθηναῖοι , νομίζω πάνθ’ ὅσα τοῦ τρόπου τοῦ Φορμίωνός ἐστι σημεῖα καὶ τῆς τούτου δικαιοσύνης καὶ φιλανθρωπίας , καὶ ταῦτ’ εἰς τὸ πρᾶγμ’ εἶναι πρὸς ὑμᾶς εἰπεῖν . 
ὁ μὲν γὰρ περὶ πάντ’ ἄδικος τάχ’ ἄν , εἰ τύχοι , καὶ τοῦτον ἠδίκει · ὁ δὲ μηδένα μηδὲν ἠδικηκώς , πολλοὺς δ’ εὖ πεποιηκὼς ἑκών , ἐκ τίνος εἰκότως ἂν τρόπου τοῦτον μόνον ἠδίκει τῶν πάντων ; 
τούτων τοίνυν τῶν μαρτυριῶν ἀκούσαντες γνώσεσθε τὸν ἑκατέρου τρόπον.Μαρτυρίαι ἴθι δὴ καὶ τὰς κατ’ Ἀπολλοδώρου τῆς πονηρίας.Μαρτυρίαιἆρ’ οὖν ὅμοιος οὑτοσί ; 
σκοπεῖτε . 
λέγε.Μαρτυρίαιἀνάγνωθι δὴ καὶ ὅσα δημοσίᾳ χρήσιμος τῇ πόλει γέγονεν οὑτοσί.Μαρτυρίαι τοσαῦτα τοίνυν , ὦ ἄνδρες Ἀθηναῖοι , Φορμίων χρήσιμος γεγονὼς καὶ τῇ πόλει καὶ πολλοῖς ὑμῶν , καὶ οὐδέν’ οὔτ’ ἰδίᾳ οὔτε δημοσίᾳ κακὸν οὐδὲν εἰργασμένος , οὐδ’ ἀδικῶν Ἀπολλόδωρον τουτονί , δεῖται καὶ ἱκετεύει καὶ ἀξιοῖ σωθῆναι , καὶ ἡμεῖς συνδεόμεθ’ οἱ ἐπιτήδειοι ταῦθ’ ὑμῶν . 
ἐκεῖνο δ’ ὑμᾶς ἀκοῦσαι δεῖ . 
τοσαῦτα γάρ , ὦ ἄνδρες Ἀθηναῖοι , χρήμαθ’ ὑμῖν ἀνεγνώσθη προσηυπορηκώς , ὅσ’ οὔθ’ οὗτος οὔτ’ ἄλλος οὐδεὶς κέκτηται . 
πίστις μέντοι Φορμίωνι παρὰ τοῖς εἰδόσι καὶ τοσούτων καὶ πολλῷ πλειόνων χρημάτων , δῑ ἧς καὶ αὐτὸς αὑτῷ καὶ ὑμῖν χρήσιμός ἐστιν . 
ἃ μὴ προῆσθε , μηδ’ ἐπιτρέψητ’ ἀνατρέψαι τῷ μιαρῷ τούτῳ ἀνθρώπῳ , μηδὲ ποιήσητ’ αἰσχρὸν παράδειγμα , ὡς τὰ τῶν ἐργαζομένων καὶ μετρίως ἐθελόντων ζῆν τοῖς βδελυροῖς καὶ συκοφάνταις ὑπάρχει παρ’ ὑμῶν λαβεῖν · πολὺ γὰρ χρησιμώτερ’ ὑμῖν παρὰ τῷδ’ ὄνθ’ ὑπάρχει . 
ὁρᾶτε γὰρ αὐτοὶ καὶ ἀκούετε τῶν μαρτύρων , οἷον ἑαυτὸν τοῖς δεηθεῖσι παρέχει . 
καὶ τούτων οὐδὲν εἵνεκα τοῦ λυσιτελοῦντος εἰς χρήματα πεποίηκεν , ἀλλὰ φιλανθρωπίᾳ καὶ τρόπου ἐπιεικείᾳ . 
οὔκουν ἄξιον , ὦ ἄνδρες Ἀθηναῖοι , τὸν τοιοῦτον ἄνδρα προέσθαι τούτῳ , οὐδὲ τηνικαῦτ’ ἐλεεῖν ὅτ’ οὐδὲν ἔσται τούτῳ πλέον , ἀλλὰ νῦν ὅτε κύριοι καθέστατε σῷσαι · οὐ γὰρ ἔγωγ’ ὁρῶ καιρὸν ἐν τίνι ἂν μᾶλλον βοηθήσειέ τις αὐτῷ . 
τὰ μὲν οὖν πόλλ’ ὧν Ἀπολλόδωρος ἐρεῖ , νομίζετ’ εἶναι λόγον καὶ συκοφαντίας , κελεύετε δ’ αὐτὸν ἐπιδεῖξαι , ἢ ὡς οὐ διέθετο ταῦθ’ ὁ πατήρ , ἢ ὡς ἔστιν τις ἄλλη μίσθωσις πλὴν ἧς ἡμεῖς δείκνυμεν , ἢ ὡς οὐκ ἀφῆκεν αὐτὸν διαλογισάμενος τῶν ἐγκλημάτων ἁπάντων , ἃ ἔγνω <θ’> 
ὁ κηδεστὴς ὁ τούτου καὶ οὗτος αὐτὸς συνεχώρησεν , ἢ ὡς διδόασιν οἱ νόμοι δικάζεσθαι τῶν οὕτω πραχθέντων , ἢ τῶν τοιούτων τι δεικνύναι . 
ἐὰν δ’ ἀπορῶν αἰτίας καὶ βλασφημίας λέγῃ καὶ κακολογῇ , μὴ προσέχετε τὸν νοῦν , μηδ’ ὑμᾶς ἡ τούτου κραυγὴ καὶ ἀναίδεῑ ἐξαπατήσῃ , ἀλλὰ φυλάττετε καὶ μέμνησθ’ ὅσ’ ἡμῶν ἀκηκόατε . 
κἂν ταῦτα ποιῆτε , αὐτοί τ’ εὐορκήσετε καὶ τοῦτον δικαίως σώσετε , ἄξιον ὄντα νὴ τὸν Δία καὶ θεοὺς ἅπαντας . 
ἀνάγνωθι λαβὼν αὐτοῖς τὸν νόμον καὶ τὰς μαρτυρίας τασδί.ΝόμοσΜαρτυρίαιοὐκ οἶδ’ ὅ τι δεῖ πλείω λέγειν . 
οἶμαι γὰρ ὑμᾶς οὐδὲν ἀγνοεῖν τῶν εἰρημένων . 
ἐξέρα τὸ ὕδωρ . 
Παραγραφὴ πρὸς Πανταίνετον δεδωκότων , ὦ ἄνδρες δικασταί , τῶν νόμων παραγράψασθαι περὶ ὧν ἄν τις ἀφεὶς καὶ ἀπαλλάξας δικάζηται , γεγενημένων ἀμφοτέρων μοι τούτων πρὸς Πανταίνετον τουτονί , παρεγραψάμην , ὡς ἠκούσατ’ ἀρτίως , μὴ εἰσαγώγιμον εἶναι τὴν δίκην , οὐκ οἰόμενος δεῖν ἀφεῖσθαι τοῦ δικαίου τούτου , οὐδ’ , ἐπειδὰν ἐξελέγξω πρὸς ἅπασι τοῖς ἄλλοις καὶ ἀφεικότα τοῦτον ἐμαυτὸν καὶ ἀπηλλαγμένον , ἐγγενέσθαι τούτῳ μὴ φάσκειν ἀληθῆ με λέγειν , καὶ ποιεῖσθαι τεκμήριον ὡς , εἴπερ ἐπράχθη τι τοιοῦτον , παρεγραψάμην ἂν αὐτόν , ἀλλ’ ἐπὶ ταύτης τῆς σκήψεως εἰσελθὼν ἀμφότερ’ ὑμῖν ἐπιδεῖξαι , καὶ ὡς οὐδὲν ἠδίκηκα τοῦτον καὶ ὡς παρὰ τὸν νόμον μοι δικάζεται . 
εἰ μὲν οὖν ἐπεπόνθει τι τούτων Πανταίνετος ὧν νῦν ἐγκαλεῖ , κατ’ ἐκείνους ἂν τοὺς χρόνους εὐθὺς ἐφαίνετό μοι δικαζόμενος , ἐν οἷς τὸ συμβόλαιον ἡμῖν πρὸς ἀλλήλους ἐγένετο , οὐσῶν μὲν ἐμμήνων τούτων τῶν δικῶν , ἐπιδημούντων δ’ ἡμῶν ἀμφοτέρων , ἁπάντων δ’ ἀνθρώπων εἰωθότων παρ’ αὐτὰ τἀδικήματα μᾶλλον ἢ χρόνων ἐγγεγενημένων ἀγανακτεῖν . 
ἐπειδὴ δ’ οὐδὲν ἠδικημένος , ὡς καὶ ὑμεῖς οἶδ’ ὅτι φήσετε , ἐπειδὰν τὰ πεπραγμέν’ ἀκούσητε , τῷ κατορθῶσαι τὴν πρὸς Εὔεργον δίκην ἐπηρμένος συκοφαντεῖ , ὑπόλοιπόν ἐστι παρ’ ὑμῖν , ὦ ἄνδρες δικασταί , ἐπιδείξανθ’ ὡς οὐδ’ ὁτιοῦν ἀδικῶ , καὶ μάρτυρας ὧν ἂν λέγω παρασχόμενον , πειρᾶσθαι σῴζειν ἐμαυτόν . 
δεήσομαι δὲ καὶ μέτρια καὶ δίκαῑ ὑμῶν ἁπάντων , ἀκοῦσαί τέ μου περὶ ὧν παρεγραψάμην εὐνοϊκῶς , καὶ προσέχειν ὅλῳ τῷ πράγματι τὸν νοῦν · πολλῶν γὰρ δικῶν ἐν τῇ πόλει γεγενημένων , οὐδένα πω δίκην οὔτ’ ἀναιδεστέραν οὔτε συκοφαντικωτέραν οἴομαι φανήσεσθαι δεδικασμένον ἧς νῦν οὑτοσὶ λαχὼν εἰσελθεῖν τετόλμηκεν . 
ἐξ ἀρχῆς δ’ , ὡς ἂν οἷός τ’ ὦ διὰ βραχυτάτων , ἅπαντα τὰ πραχθέντα διηγήσομαι πρὸς ὑμᾶς . 
ἐδανείσαμεν πέντε καὶ ἑκατὸν μνᾶς ἐγὼ καὶ Εὔεργος , ὦ ἄνδρες δικασταί , Πανταινέτῳ τουτῳί , ἐπ’ ἐργαστηρίῳ τ’ ἐν τοῖς ἔργοις ἐν Μαρωνείᾳ καὶ τριάκοντ’ ἀνδραπόδοις . 
ἦν δὲ τοῦ δανείσματος τετταράκοντα μὲν καὶ πέντε μναῖ ἐμαί , τάλαντον δ’ Εὐέργου . 
συνέβαινε δὲ τοῦτον ὀφείλειν Μνησικλεῖ μὲν Κολλυτεῖ τάλαντον , Φιλέᾳ δ’ Ἐλευσινίῳ καὶ Πλείστορι πέντε καὶ τετταράκοντα μνᾶς . 
πρατὴρ μὲν δὴ τοῦ ἐργαστηρίου καὶ τῶν ἀνδραπόδων ὁ Μνησικλῆς ἡμῖν γίγνεται (καὶ γὰρ ἐώνητ’ ἐκεῖνος αὐτὰ τούτῳ παρὰ Τηλεμάχου τοῦ πρότερον κεκτημένοὐ · μισθοῦται δ’ οὗτος παρ’ ἡμῶν τοῦ γιγνομένου τόκου τῷ ἀργυρίῳ , πέντε καὶ ἑκατὸν δραχμῶν τοῦ μηνὸς ἑκάστου . 
καὶ τιθέμεθα συνθήκας , ἐν αἷς ἥ τε μίσθωσις ἦν γεγραμμένη καὶ λύσις τούτῳ παρ’ ἡμῶν ἔν τινι ῥητῷ χρόνῳ . 
πραχθέντων δὲ τούτων ἐλαφηβολιῶνος μηνὸς ἐπὶ Θεοφίλου ἄρχοντος , ἐγὼ μὲν ἐκπλέων εἰς τὸν Πόντον εὐθὺς ᾠχόμην , οὗτος δ’ ἐνθάδ’ ἦν καὶ Εὔεργος . 
τὰ μὲν δὴ πραχθέντα τούτοις πρὸς αὑτούς , ἕως ἀπεδήμουν ἐγώ , οὐκ ἂν ἔχοιμ’ εἰπεῖν . 
οὔτε γὰρ ταὐτὰ λέγουσιν οὔτ’ ἀεὶ ταὔθ’ οὗτός γε , ἀλλὰ τοτὲ μὲν ἐκπεσεῖν ὑπ’ ἐκείνου βίᾳ παρὰ τὰς συνθήκας ἐκ τῆς μισθώσεως , τοτὲ δ’ αὐτὸν αἴτιον αὑτῷ πρὸς τὸ δημόσιον γενέσθαι τῆς ἐγγραφῆς , τοτὲ δ’ ἄλλ’ ὅ τι ἂν βούληται . 
ἐκεῖνος δ’ ἁπλῶς οὔτε τοὺς τόκους ἀπολαμβάνων οὔτε τῶν ἄλλων τῶν ἐν ταῖς συνθήκαις ποιοῦντος οὐδὲν τούτου , ἐλθὼν παρ’ ἑκόντος τούτου λαβὼν ἔχειν τὰ ἑαυτοῦ · μετὰ δὲ ταῦτ’ ἀπελθόντα τοῦτον ἥκειν τοὺς ἀμφισβητήσοντας ἄγοντα , αὐτὸς δ’ οὐχ ὑπεξελθεῖν ἐκείνοις , τοῦτον δ’ οὐχὶ κωλύειν ἔχειν ὅσαπερ ἐμισθώσατο , εἰ ποιοίη τὰ συγκείμενα . 
τούτων μὲν δὴ τοιούτους ἀκούω λόγους . 
ἐκεῖνο δ’ οἶδ’ ὅτι , εἰ μὲν οὗτος ἀληθῆ λέγει καὶ δεινὰ πέπονθεν , ὥσπερ φησίν , ὑπὸ τοῦ Εὐέργου , ἔχει δίκην ἧς ἐτιμήσατ’ αὐτός · εἷλεν γὰρ εἰσελθὼν αὐτὸν ὡς ὑμᾶς , καὶ οὐ δήπου τῶν αὐτῶν παρά τε τοῦ πεποιηκότος δίκαιός ἐστιν δίκην λαβεῖν καὶ παρ’ ἐμοῦ τοῦ μηδ’ ἐπιδημοῦντος · εἰ δ’ ὁ Εὔεργος ἀληθῆ λέγει , σεσυκοφάντηται μὲν ὡς ἔοικεν ἐκεῖνος , ἐγὼ δ’ οὐδ’ οὕτως τῶν αὐτῶν φεύγοιμ’ ἂν δίκην εἰκότως . 
ὡς οὖν ταῦτα πρῶτον ἀληθῆ λέγω , τούτων τοὺς μάρτυρας ὑμῖν παρέξομαι.Μάρτυρες ὅτι μὲν τοίνυν καὶ πρατὴρ ἦν ἡμῖν τῶν κτημάτων ὅσπερ ἐξ ἀρχῆς αὐτὸς ἐώνητο , καὶ κατὰ τὰς συνθήκας οὗτος ἐμισθώσαθ’ ἡμέτερον ὂν τὸ ἐργαστήριον καὶ τἀνδράποδα , καὶ οὔτε παρῆν ἐγὼ τοῖς μετὰ ταῦτα πρὸς Εὔεργον τούτῳ πραχθεῖσιν οὔτ’ ἐπεδήμουν ὅλως , ἔλαχέν τε δίκην ἐκείνῳ καὶ οὐδὲν πώποθ’ ἡμῖν ἐνεκάλει , ἀκούετε τῶν μαρτύρων , ὦ ἄνδρες δικασταί . 
ἐπειδὴ τοίνυν ἀφικόμην σχεδόν τι πάντ’ ἀπολωλεκὼς ὅσ’ ἔχων ἐξέπλευσα , ἀκούσας καὶ καταλαβὼν τοῦτον μὲν ἀφεστηκότα , τὸν δ’ Εὔεργον ἔχοντα καὶ κρατοῦνθ’ ὧν ἐωνήμεθα , θαυμαστῶς ὡς ἐλυπήθην , ὁρῶν τὸ πρᾶγμά μοι περιεστηκὸς εἰς ἄτοπον · ἢ γὰρ κοινωνεῖν ἔδει τῆς ἐργασίας καὶ τῶν ἐπιμελειῶν τῷ Εὐέργῳ , ἢ χρήστην ἀντὶ τούτου τὸν Εὔεργον ἔχειν , καὶ πρὸς ἐκεῖνον πάλιν μίσθωσιν γράφειν καὶ συμβόλαιον ποιεῖσθαι · τούτων δ’ οὐδέτερον προῃρούμην . 
ἀηδῶς δ’ ἔχων οἷς λέγω τούτοις , ἰδὼν τὸν Μνησικλέα τὸν πρατῆρα τούτων ἡμῖν γεγενημένον , προσελθὼν ἐμεμφόμην αὐτῷ , λέγων οἷον ἄνθρωπον προὐξένησέ μοι , καὶ τοὺς ἀμφισβητοῦντας καὶ τί ταῦτ’ ἐστὶν ἠρώτων . 
ἀκούσας δ’ ἐκεῖνος τῶν μὲν ἀμφισβητούντων κατεγέλα , συνελθεῖν δ’ ἔφη τούτους βούλεσθαι πρὸς ἡμᾶς , καὶ συνάξειν αὐτὸς ἡμᾶς , καὶ παραινέσειν τούτῳ πάντα ποιεῖν τὰ δίκαῑ ἐμοί , καὶ οἴεσθαι πείσειν . 
ὡς δὲ συνήλθομεν , τὰ μὲν πολλὰ τί δεῖ λέγειν ; 
ἧκον δ’ οἱ δεδανεικέναι φάσκοντες τούτῳ ἐπὶ τῷ ἐργαστηρίῳ καὶ τοῖς ἀνδραπόδοις ἃ ἡμεῖς ἐπριάμεθα παρὰ Μνησικλέους , καὶ οὐδὲν ἦν ἁπλοῦν οὐδ’ ὑγιὲς τούτων . 
πάντα δ’ ἐξελεγχόμενοι ψευδῆ λέγοντες , καὶ τοῦ Μνησικλέους βεβαιοῦντος ἡμῖν , προκαλοῦνται πρόκλησιν ἡμᾶς ὡς οὐ δεξομένους , ἢ κομίσασθαι πάντα τὰ χρήματα παρ’ αὑτῶν καὶ ἀπελθεῖν , ἢ διαλῦσαι σφᾶς ὑπὲρ ὧν ἐνεκάλουν , αἰτιώμενοι πολλῷ πλείονος ἄξῑ ἔχειν ὧν ἐδεδώκεμεν χρημάτων . 
ἀκούσας δ’ ἐγώ , παραχρῆμα , οὐδὲ βουλευσάμενος , κομίσασθαι συνεχώρησα , καὶ τὸν Εὔεργον ἔπεισα . 
ἐπειδὴ δ’ ἔδει τὰ χρήμαθ’ ἡμᾶς ἀπολαμβάνειν καὶ τὸ πρᾶγμ’ εἰς τοῦτο προῆκτο , οὐκ ἔφασαν μετὰ ταῦτα δώσειν οἱ τότ’ ἐκεῖν’ ἐπαγγειλάμενοι , εἰ μὴ πρατῆρες γιγνοίμεθ’ ἡμεῖς τῶν κτημάτων αὐτοῖς , νοῦν ἔχοντες , ὦ ἄνδρες Ἀθηναῖοι , κατ’ αὐτό γε τοῦτο · ἑώρων γὰρ ἡμᾶς οἷ’ ἐσυκοφαντούμεθ’ ὑπὸ τούτου . 
ὡς οὖν καὶ ταῦτ’ ἀληθῆ λέγω , λαβέ μοι καὶ ταύτας τὰς μαρτυρίας.Μαρτυρίαι ἐπειδὴ τοίνυν τὸ πρᾶγμ’ ἐνταῦθ’ εἱστήκει , καὶ τὰ μὲν χρήματ’ οὐ προΐενθ’ οὓς ἐπήγαγεν οὗτος , ἡμεῖς δ’ εἰκότως ἐφαινόμεθ’ ὧν ἐωνήμεθα κρατεῖν , ἱκέτευεν , ἐδεῖτο , ἠντεβόλει πρατῆρας ἡμᾶς γενέσθαι . 
ἀξιοῦντος δὲ τούτου καὶ πολλὰ δεηθέντος ἐμοῦ καὶ τί οὐ ποιήσαντος ; 
καὶ τοῦθ’ ὑπέμεινα . 
ὁρῶν δ’ αὐτόν , ὦ ἄνδρες Ἀθηναῖοι , κακοήθη , καὶ τὸ μὲν ἐξ ἀρχῆς τοῦ Μνησικλέους κατηγοροῦντα πρὸς ἡμᾶς , πάλιν δ’ ᾧ φίλος ἦν τὰ μάλιστα , τῷ Εὐέργῳ , τούτῳ προσκεκρουκότα , καὶ τὸ μὲν πρῶτον ὡς ἐγὼ κατέπλευσα , ἅσμενον φάσκονθ’ ἑορακέναι με , ἐπειδὴ δ’ ἔδει τὰ δίκαια ποιεῖν , ἐμοὶ πάλιν δυσκολαίνοντα , καὶ ἅπασι μέχρι τοῦ προλαβεῖν καὶ τυχεῖν ὧν δέοιτο φίλον ὄντα , μετὰ ταῦτα δ’ ἐχθρὸν καὶ διάφορον γιγνόμενον , ἠξίουν ἀπαλλαττόμενος καὶ πρατὴρ ὑπὲρ τούτου γιγνόμενος , πάντων ἀφεθεὶς τῶν ἐγκλημάτων καὶ ἀπαλλαγείς , οὕτω διαλύεσθαι . 
τούτων δὲ συγχωρηθέντων οὗτος μὲν ἀφῆκεν ἁπάντων ἐμέ , ἐγὼ δὲ πρατήρ , ὥσπερ ἐδεῖθ’ οὗτος , τῶν κτημάτων ἐγιγνόμην , καθάπερ αὐτὸς ἐπριάμην παρὰ Μνησικλέους . 
κομισάμενος δὲ τἀμαυτοῦ καὶ τοῦτον οὐδ’ ὁτιοῦν ἀδικῶν , μὰ τοὺς θεούς , οὐδ’ ἂν εἴ τι γένοιτο , ᾠήθην ἂν δίκην μοι λαχεῖν ποτὲ τουτονί . 
τὰ μὲν δὴ γεγενημένα , καὶ περὶ ὧν οἴσετε τὴν ψῆφον , καὶ δῑ ἃ τὴν δίκην συκοφαντούμενος παρεγραψάμην μὴ εἰσαγώγιμον εἶναι , ταῦτ’ ἐστιν , ὦ ἄνδρες δικασταί . 
παρασχόμενος δὲ μάρτυρας οἳ παρῆσαν ἡνίκ’ ἀφιέμην ὑπὸ τούτου καὶ ἀπηλλαττόμην , ὡς οὐκ εἰσαγώγιμος ἐκ τῶν νόμων ἐστὶν ἡ δίκη , μετὰ ταῦτ’ ἐπιδείξω . 
καί μοι λέγε ταύτην τὴν μαρτυρίαν.Μαρτυρίαλέγε δή μοι καὶ τὴν τῶν ἐωνημένων μαρτυρίαν , ἵν’ εἰδῆθ’ ὅτι τούτου κελεύοντος αὔτ’ ἀπεδόμην οἷς οὗτος ἐκέλευσεν.Μαρτυρία οὐ τοίνυν μόνον ἡμῖν εἰσιν οὗτοι μάρτυρες , ὡς ἀφείμεθα καὶ νῦν συκοφαντούμεθα , ἀλλὰ καὶ Πανταίνετος αὐτός . 
ὅτε γὰρ λαγχάνων Εὐέργῳ τὴν δίκην εἴασεν ἐμέ , τότ’ ἐμαρτύρει [οὗτος] 
πρὸς ἔμ’ αὑτῷ μηδὲν ἔγκλημ’ ὑπόλοιπον εἶναι · οὐ γὰρ ἂν δήπου , τῶν αὐτῶν ἀδικημάτων παρόντων , ἀμφοῖν δ’ ὁμοίως ἐγκαλῶν , τὸν μὲν εἴασεν τῷ δ’ ἐδικάζετο . 
ἀλλὰ μὴν ὅτι γ’ οὐκ ἐῶσιν οἱ νόμοι περὶ τῶν οὕτω πραχθέντων πάλιν λαγχάνειν , οἶμαι μὲν ὑμᾶς καὶ μηδὲν εἰπόντος ἐμοῦ γιγνώσκειν · ὅμως δὲ λέγ’ αὐτοῖς καὶ τὸν νόμον τουτονί.Νόμος ἀκούετ’ , ὦ ἄνδρες δικασταί , τοῦ νόμου λέγοντος ἄντικρυς , ὧν ἂν ἀφῇ καὶ ἀπαλλάξῃ τις , μηκέτι τὰς δίκας εἶναι . 
καὶ μὴν ὅτι γ’ ἀμφότερ’ ἐστὶ πεπραγμένα ταῦτα τούτῳ πρὸς ἡμᾶς , ἠκούσατε τῶν μαρτυριῶν . 
ἁπάντων μὲν τοίνυν τῶν ἐν τοῖς νόμοις ἀπειρημένων οὐ προσήκει δικάζεσθαι , ἥκιστα δὲ τούτων . 
ἃ μὲν γὰρ τὸ δημόσιον πέπρακεν , ἔχοι τις ἂν εἰπεῖν ὡς ἀδίκως οὐ προσήκοντα πέπρακεν · 
καὶ περὶ ὧν ἔγνω τὸ δικαστήριον , ἔστιν εἰπεῖν ὡς ἐξαπατηθὲν τοῦτ’ ἐποίησεν , καὶ περὶ τῶν ἄλλων τῶν ἐν τῷ νόμῳ καθ’ ἑκάστου γένοιτ’ ἄν τις εἰκότως λόγος . 
ἃ δ’ αὐτὸς ἐπείσθη καὶ ἀφῆκεν , οὐκ ἔνι δήπουθεν εἰπεῖν οὐδ’ αὑτὸν αἰτιάσασθαι , ὡς οὐ δικαίως ταῦτ’ ἐποίησεν . 
οἱ μὲν οὖν παρά τι τῶν ἄλλων τούτων δικαζόμενοι τοῖς ὑφ’ ἑτέρων δικαίοις ὡρισμένοις οὐκ ἐμμένουσιν , ὁ δ’ ὧν ἂν ἀφῇ πάλιν λαγχάνων τοῖς ὑφ’ ἑαυτοῦ . 
διὸ πάντων μάλιστ’ ἄξιον τούτοις χαλεπαίνειν . 
οὐκοῦν ὡς μὲν ἀφῆκέ με πάντων , ὅτ’ ἐγιγνόμην τῶν ἀνδραπόδων πρατήρ , ἐπέδειξα · ὅτι δ’ οὐκ ἐῶσιν οἱ νόμοι τούτων εἶναι δίκας , ἀκηκόατ’ ἀρτίως ἀναγιγνωσκομένου τοῦ νόμου . 
ἵνα δ’ , ὦ ἄνδρες Ἀθηναῖοι , μή τις οἴηται τοῖς περὶ τῶν πραγμάτων αὐτῶν δικαίοις ἁλισκόμενόν μ’ ἐπὶ τοῦτ’ ἀποχωρεῖν , καὶ καθ’ ἕκαστον ὧν ἐγκαλεῖ βούλομαι δεῖξαι αὐτὸν ψευδόμενον . 
λέγε δ’ αὐτὸ τὸ ἔγκλημα , ὅ μοι δικάζεται.Ἔγκλημαἔβλαψέ με Νικόβουλος ἐπιβουλεύσας ἐμοὶ καὶ τῇ οὐσίᾳ τῇ ἐμῇ , ἀφελέσθαι κελεύσας Ἀντιγένην τὸν ἑαυτοῦ οἰκέτην τὸ ἀργύριον τοῦ ἐμοῦ οἰκέτου , ὃ ἔφερεν καταβολὴν τῇ πόλει τοῦ μετάλλου , ὃ ἐγὼ ἐπριάμην ἐνενήκοντα μνῶν , καὶ αἴτιος ἐμοὶ γενόμενος ἐγγραφῆναι τὸ διπλοῦν τῷ δημοσίῳ . 
ἐπίσχες . 
ταυτὶ πάντα , ἃ νῦν ἐγκέκληκεν ἐμοί , πρότερον τὸν Εὔεργον αἰτιασάμενος τὴν δίκην εἷλε . 
μεμαρτύρηται μὲν δὴ καὶ ἐν ἀρχῇ μοι τοῦ λόγου πρὸς ὑμᾶς ὡς ἀπεδήμουν , ὅτε τούτοις αἱ πρὸς ἀλλήλους ἐγίγνοντο διαφοραί · οὐ μὴν ἀλλὰ καὶ ἐκ τοῦ ἐγκλήματος τούτου δῆλόν ἐστιν . 
οὐδαμοῦ γὰρ ὡς ἐγώ τι πεποίηκα τούτων ἔγραψεν , ἀλλ’ ὑπογράψας ἐπιβουλεῦσαί με αὑτῷ καὶ τῇ οὐσίᾳ , προστάξαι φησὶ τῷ παιδὶ ταῦτα ποιεῖν , ψευδόμενος · πῶς γὰρ ἐγὼ προσέταξα , ὃς ὅτ’ ἐξέπλεον τῶν γενησομένων ἐνταῦθ’ οὐδ’ ὁτιοῦν δήπουθεν ᾔδειν ; 
εἶτα καὶ πόση μωρία , λέγονθ’ ὡς ἐπεβούλευον ἀτιμῶσαι καὶ τὰ ἔσχατα πρᾶξαι , οἰκέτῃ με ταῦτα προστάξαι γεγραφέναι , ἃ οὐδὲ πολίτης πολίτην δύναιτ’ ἂν ποιῆσαι ; 
τί οὖν ἐστι τοῦτο ; 
οὐκ ἔχων οἶμαι κατ’ οὐδὲν διὰ τὴν ἀποδημίαν εἰς ἐμὲ τούτων ἀνενεγκεῖν τι , συκοφαντεῖν δὲ βουλόμενος , ὡς προσέταξα , ἐνέγραψεν · οὐδὲ γὰρ λόγος ἦν , εἰ μὴ τοῦτ’ ἐποίησε . 
λέγε τἀκόλουθον.Ἔγκλημακαὶ ἐπειδὴ ὦφλον ἐγὼ τῷ δημοσίῳ , καταστήσας Ἀντιγένην τὸν ἑαυτοῦ οἰκέτην εἰς τὸ ἐργαστήριον τὸ ἐμὸν τὸ ἐπὶ Θρασύλλῳ κύριον τῶν ἐμῶν , ἀπαγορεύοντος ἐμοῦ.ἐπίσχες . 
πάλιν ταυτὶ πάνθ’ ὑπ’ αὐτοῦ τοῦ πράγματος ἐξελεγχθήσεται ψευδόμενος . 
γέγραφεν γὰρ καταστῆσαι μὲν ἐμέ , ἀπαγορεύειν δ’ αὑτόν . 
ταῦτα δ’ οὐχ οἷόν τε τὸν μὴ παρόντα . 
οὔτε γὰρ καθίστην ἐγώ , ὅ γ’ ὢν ἐν τῷ Πόντῳ , οὔτ’ ἀπηγόρευεν οὗτος τῷ μὴ παρόντι · πῶς γάρ ; 
πῶς οὖν εἰς ἀνάγκην ἦλθεν ταῦθ’ οὕτω γράψαι ; 
ὁ Εὔεργος τότ’ οἶμαι πλημμελῶν ὧν δέδωκε δίκην , συνήθως ἔχων ἐμοὶ καὶ γνώριμος ὢν κατέστησεν τὸν οἰκέτην οἴκοθεν λαβὼν παρ’ ἐμοῦ φυλάττειν ὡς αὑτόν . 
εἰ μὲν οὖν ἔγραψε τἀληθές , γέλως ἂν ἦν · τί γάρ , εἰ κατέστησεν Εὔεργος , ἐγώ σ’ ἀδικῶ ; 
φεύγων δὲ τοῦτο τοιαῦτ’ ἠνάγκασται γράφειν , ἵν’ ᾖ πρὸς ἔμ’ αὐτῷ τὸ ἔγκλημα . 
λέγε τὰ ἐφεξῆς.Ἔγκλημακἄπειτα πείσας τοὺς οἰκέτας τοὺς ἐμοὺς καθέζεσθαι εἰς τὸν κεγχρεῶνα ἐπὶ βλάβῃ τῇ ἐμῇ . 
τουτὶ παντελῶς ἤδη καὶ ἀναιδές ἐστιν · οὐ γὰρ μόνον ἐκ τοῦ προκαλεῖσθαι τούτους παραδοῦναι , τοῦτον δὲ μὴ ’θέλειν , ἀλλὰ καὶ ἐκ πάντων δῆλόν ἐστιν ψεῦδος ὄν . 
τίνος γὰρ εἵνεκ’ ἔπειθον ; 
ἵνα νὴ Δί’ αὐτοὺς κτήσωμαι . 
ἀλλ’ αἱρέσεώς μοι δοθείσης ἢ ἔχειν ἢ κομίσασθαι τὰ ἐμαυτοῦ , εἱλόμην κομίσασθαι , καὶ ταῦτα μεμαρτύρηται . 
λέγε δὴ τὴν πρόκλησιν ὅμως.Πρόκλησις ταύτην τοίνυν οὐχὶ δεξάμενος τὴν πρόκλησιν , ἀλλὰ φυγών , σκέψασθ’ οἷον εὐθέως μετὰ ταῦτ’ ἐγκαλεῖ . 
λέγε τοὐχόμενον.Ἔγκλημακαὶ κατεργασάμενος τὴν ἀργυρῖτιν , ἣν οἱ ἐμοὶ οἰκέται ἠργάσαντο , καὶ ἔχων τὸ ἀργύριον τὸ ἐκ ταύτης τῆς ἀργυρίτιδος.πάλιν ταῦτα πῶς ἔνεστ’ ἐμοὶ πεπρᾶχθαι τῷ μὴ παρόντι , καὶ περὶ ὧν Εὐέργου κατεδικάσω ; 
λέγε δ’ αὐτοῖς τὸ ἐφεξῆς.Ἔγκλημακαὶ ἀποδόμενος τὸ ἐργαστήριον τὸ ἐμὸν καὶ τοὺς οἰκέτας παρὰ τὰς συνθήκας , ἃς ἔθετο πρός με.ἐπίσχες . 
τουτὶ πολὺ πάνθ’ ὑπερβέβληκεν τἄλλα . 
πρῶτον μὲν γὰρ παρὰ τὰς συνθήκας φησίν , ἃς ἔθετο πρὸς ἐμέ. αὗται δ’ εἰσὶ τίνες ; 
ἐμισθώσαμεν τῶν τόκων τῶν γιγνομένων τούτῳ τὰ ἡμέτερ’ ἡμεῖς , καὶ ἄλλ’ οὐδέν · πρατὴρ μὲν γὰρ ὁ Μνησικλῆς ἡμῖν ἐγεγόνει τούτου παρόντος καὶ κελεύοντος . 
μετὰ ταῦτα δὲ τὸν αὐτὸν τρόπον ἡμεῖς ἑτέροις ἀπεδόμεθα , ἐφ’ οἷσπερ αὐτοὶ ἐπριάμεθα , οὐ μόνον κελεύοντος ἔτι τούτου , ἀλλὰ καὶ ἱκετεύοντος · οὐδεὶς γὰρ ἤθελεν δέχεσθαι τοῦτον πρατῆρα . 
τί οὖν αἱ τῆς μισθώσεως ἐνταῦθα συνθῆκαι ; 
τί τοῦτ’ , ὦ φαυλότατ’ ἀνθρώπων , ἐνέγραψας ; 
ἀλλὰ μὴν ὅτι σοῦ κελεύοντος καὶ ἐφ’ οἷσπερ ἐωνήμεθ’ αὐτοὶ πάλιν ἀπεδόμεθα , λέγε τὴν μαρτυρίαν.Μαρτυρία μαρτυρεῖς τοίνυν καὶ σύ · ἃ γὰρ ἡμεῖς πέντε καὶ ἑκατὸν μνῶν ἐωνήμεθα , ταῦθ’ ὕστερον τριῶν ταλάντων καὶ δισχιλίων καὶ ἑξακοσίων ἀπέδου σύ · καίτοι τίς ἂν καθάπαξ πρατῆρά σ’ ἔχων σοὶ δραχμὴν ἔδωκε μίαν ; 
ἀλλὰ μὴν ὅτι ταῦτ’ ἀληθῆ λέγω , κάλει μοι τούτων τοὺς μάρτυρας.Μάρτυρες ἔχων μὲν τοίνυν ἣν ἐπείσθη τῶν αὑτοῦ τιμήν , δεηθεὶς δ’ ἐμοῦ τὸ γενέσθαι πρατῆρα καθ’ ὃ συνέβαλον ἀργύριον , αὑτὸς δυοῖν ταλάντοιν προσδικάζεται . 
καὶ τὰ λοιπὰ τῶν ἐγκλημάτων ἔτ’ ἐστὶ δεινότερα . 
λέγε δή μοι τὸ λοιπὸν τοῦ ἐγκλήματος.Ἔγκλημα ἐνταυθὶ πόλλ’ ἄττα καὶ δεινά μοι ἅμ’ ἐγκαλεῖ · καὶ γὰρ αἴκειαν καὶ ὕβριν καὶ βιαίων καὶ πρὸς ἐπικλήρους ἀδικήματα . 
τούτων δ’ εἰσὶν ἑκάστου χωρὶς αἱ δίκαι καὶ οὔτε πρὸς ἀρχὴν τὴν αὐτὴν οὔθ’ ὑπὲρ τιμημάτων τῶν αὐτῶν , ἀλλ’ ἡ μὲν αἴκεια καὶ τὰ τῶν βιαίων πρὸς τοὺς τετταράκοντα , αἱ δὲ τῆς ὕβρεως πρὸς τοὺς θεσμοθέτας , ὅσα δ’ εἰς ἐπικλήρους , πρὸς τὸν ἄρχοντα . 
οἱ δὲ νόμοι καὶ τούτων διδόασι τὰς παραγραφὰς ἀντιλαγχάνειν , περὶ ὧν οὐκ εἰσὶν εἰσαγωγεῖς . 
λέγε δ’ αὐτοῖς τουτονὶ τὸν νόμον.Νόμος τοῦτο τοίνυν ἐμοῦ παραγεγραμμένου πρὸς τῇ ἄλλῃ παραγραφῇ , ‘καὶ οὐκ ὄντων εἰσαγωγέων τῶν θεσμοθετῶν ὑπὲρ ὧν λαγχάνει Πανταίνετος , ’ 
ἐξαλήλιπται καὶ οὐ πρόσεστι τῇ παραγραφῇ . 
τὸ δ’ ὅπως , ὑμεῖς σκοπεῖτε · ἐμοὶ μὲν γάρ , ἕως ἂν ἔχω τὸν νόμον αὐτὸν δεικνύναι , οὐδ’ ὁτιοῦν διαφέρει · οὐ γὰρ τὸ γιγνώσκειν καὶ συνιέναι τὰ δίκαῑ ὑμῶν ἐξαλεῖψαι δυνήσεται . 
λαβὲ δὴ καὶ τὸν μεταλλικὸν νόμον · καὶ γὰρ ἐκ τούτου δείξειν οἴομαι , οὔτ’ οὖσαν εἰσαγώγιμον τὴν δίκην , χάριτός τ’ ὢν μᾶλλον ἄξιος ἢ τοῦ συκοφαντεῖσθαι . 
λέγε.Νόμοσοὗτος σαφῶς ὁ νόμος διείρηκεν ὧν εἶναι δίκας προσήκει μεταλλικάς . 
οὐκοῦν ὁ μὲν νόμος , ἐάν τις ἐξίλλῃ τινὰ τῆς ἐργασίας , ὑπόδικον ποιεῖ · ἐγὼ δ’ οὐχ ὅπως αὐτὸς ἐξίλλω , ἀλλ’ ὧν τοῦτον ἄλλος ἀπεστέρει , τούτων ἐγκρατῆ κατέστησα καὶ παρέδωκα , καὶ πρατὴρ τούτου δεηθέντος ἐγενόμην . 
ναί , φησίν · ἀλλὰ κἂν ἄλλο τι ἀδικῇ τις περὶ τὰ μέταλλα , καὶ τούτων εἰσὶν δίκαι . 
ὀρθῶς γ’ , ὦ Πανταίνετε · ἀλλὰ ταῦτα τί ἐστιν ; 
ἂν τύφῃ τις , ἂν ὅπλ’ ἐπιφέρῃ , ἂν ἐπικατατέμνῃ τῶν μέτρων ἐντός . 
ταῦτ’ ἐστὶν τἄλλα , ὧν οὐδὲν δήπου πέπρακται πρὸς ὑμᾶς ἐμοί , πλὴν εἰ τοὺς κομιζομένους ἃ προεῖντό σοι , μεθ’ ὅπλων ἥκειν νομίζεις . 
εἰ δὲ ταῦθ’ ἡγεῖ , πρὸς ἅπαντας τοὺς προϊεμένους τὰ ἑαυτῶν εἰσί σοι δίκαι μεταλλικαί . 
ἀλλ’ οὐ δίκαιον . 
φέρε γάρ , ὅστις ἂν μέταλλον παρὰ τῆς πόλεως πρίηται , τοὺς κοινοὺς παρελθὼν νόμους , καθ’ οὓς καὶ διδόναι καὶ λαμβάνειν πᾶσι προσήκει δίκας , ἐν ταῖς μεταλλικαῖς δικάσεται , ἐὰν δανείσηται παρά του ; 
τί δ’ , ἂν κακῶς ἀκούσῃ ; 
ἂν πληγὰς λάβῃ ; 
ἂν κλοπὴν ἐγκαλῇ ; 
ἂν προεισφορὰν μὴ κομίζηται ; 
ἂν ὅλως ἄλλο τι ; 
ἐγὼ μὲν οὐκ οἴομαι , ἀλλὰ τὰς μεταλλικὰς εἶναι δίκας τοῖς κοινωνοῦσι μετάλλου καὶ τοῖς ἕτερον συντρήσασιν εἰς τὰ τῶν πλησίον καὶ ὅλως τοῖς ἐργαζομένοις τὰ μέταλλα καὶ τῶν ἐν τῷ νόμῳ τι ποιοῦσιν , τῷ δὲ δανείσαντι Πανταινέτῳ , καὶ ταῦτ’ ἀπειληφότι γλίσχρως καὶ μόλις παρὰ τούτου , οὐκ εἶναι δίκην μεταλλικὴν πρὸς φευκτέον , οὐδ’ ἐγγύς . 
ὡς μὲν οὖν οὔτ’ ἠδίκηκα τοῦτον οὐδὲν οὔτ’ εἰσαγώγιμος ἐκ τῶν νόμων ἐστὶν ἡ δίκη , ταῦτ’ ἄν τις σκοπῶν ῥᾳδίως γνοίη . 
οὐδὲν τοίνυν δίκαιον ἔχων οὐδὲ καθ’ ἓν λέγειν ὑπὲρ ὧν ἐγκαλεῖ , ἀλλὰ καὶ ψευδῆ γεγραφὼς εἰς τὸ ἔγκλημα καὶ περὶ ὧν ἀφῆκε δικαζόμενος , τοῦ ἐξελθόντος μηνός , ὦ ἄνδρες Ἀθηναῖοι , ἐπειδὴ ἔμελλον εἰσιέναι τὴν δίκην , ἤδη τῶν δικαστηρίων ἐπικεκληρωμένων , προσελθὼν καὶ περιστήσας τοὺς μεθ’ ἑαυτοῦ , τὸ ἐργαστήριον τῶν συνεστώτων , πρᾶγμα ποιεῖ πάνδεινον · 
ἀναγιγνώσκει μοι πρόκλησιν μακράν , ἀξιῶν , ὅν φησιν οἰκέτην ταῦτα συνειδέναι , βασανίζεσθαι , κἂν μὲν ᾖ ταῦτ’ ἀληθῆ , τὴν δίκην ἀτίμητον ὀφλεῖν αὑτῷ , ἐὰν δὲ ψευδῆ , τὸν βασανιστὴν Μνησικλέα ἐπιγνώμον’ εἶναι τῆς τιμῆς τῆς τοῦ παιδός . 
λαβὼν δ’ ἐγγυητὰς τούτων παρ’ ἐμοῦ , καὶ σημηναμένου τὴν πρόκλησιν ἐμοῦ , οὐχ ὡς δίκαιον ὄν (ποῦ γάρ ἐστι δίκαιον , ἐν οἰκέτου σώματι καὶ ψυχῇ ἢ δύ’ ὠφληκέναι τάλαντα , ἢ μηδὲν τὸν συκοφαντοῦντα ζημιοῦσθαι ; ) 
ἀλλ’ ἐγὼ πολλῷ τῷ δικαίῳ περιεῖναι βουλόμενος συνεχώρουν . 
καὶ μετὰ ταῦτα προσκαλεῖται μέν με τὴν δίκην πάλιν , ἐπειδὴ θᾶττον ἀνείλετο τὰς παρακαταβολάς (οὕτως εὐθὺς ἦν δῆλος οὐδ’ οἷς αὐτὸς ὡρίσατ’ ἐμμένων δικαίοις) · 
ἐπειδὴ δ’ ἥκομεν πρὸς τὸν βασανιστήν , ἀντὶ τοῦ τὴν πρόκλησιν ἀνοίξας δεῖξαι τὰ γεγραμμένα καὶ κατὰ ταῦτα πράττειν ὅ τι δόξαι (διὰ γὰρ τὸν θόρυβον τότε καὶ τὸ μέλλειν καλεῖσθαι τὴν δίκην τοιοῦτον ἦν · προκαλοῦμαί σε ταυτί · δέχομαι · φέρε δὴ τὸν δακτύλιον · λαβέ · τίς δ’ ἐγγυητής ; 
οὑτοσί · οὐδὲν οὔτ’ ἀντίγραφον οὔτ’ ἄλλ’ οὐδὲν ἐποιησάμην τοιοῦτον) 
ἀντὶ δὲ τοῦ ταῦθ’ οὕτως ὥσπερ λέγω πράττειν ἑτέραν ἧκεν ἔχων πρόκλησιν , ἀξιῶν αὐτὸς βασανίζειν τὸν ἄνθρωπον , καὶ ἐπιλαβόμενος εἷλκεν , καὶ ἐνέλειπεν οὐδὲν ἀσελγείας . 
καὶ ἔγωγ’ ἐνεθυμήθην , ὦ ἄνδρες δικασταί , ἡλίκον ἐστὶ πλεονέκτημα τὸ καταπεπλάσθαι τὸν βίον . 
ἐγὼ γὰρ ἐμαυτῷ ταῦτα πάσχειν ἐδόκουν καταφρονούμενος τῷ ἁπλῶς καὶ ὡς πέφυκα ζῆν , καὶ δίκην διδόναι παμμεγέθη ταῦτ’ ἀνεχόμενος . 
ὅτι δ’ οὖν ἠναγκαζόμην , παρ’ ἃ ἡγούμην δίκαῑ εἶναι , ἀντιπροκαλεῖσθαι , καὶ τὸν οἰκέτην παρεδίδουν , καὶ ὅτι ταῦτ’ ἀληθῆ λέγω , λέγε τὴν πρόκλησιν.Πρόκλησις φυγὼν μὲν τοίνυν ταῦτα , φυγὼν δ’ ἃ τὸ πρῶτον αὐτὸς προὐκαλέσατο , ἔγωγ’ , ὅ τι ποτ’ ἐρεῖ πρὸς ὑμᾶς , θαυμάζω . 
ἵνα δ’ εἰδῆθ’ ὑφ’ οὗ φησὶ καὶ τὰ δεινὰ πεπονθέναι , θεάσασθε . 
οὗτός ἐστιν ὁ Πανταίνετον ἐκβαλών , οὗτός ἐσθ’ ὁ κρείττων τῶν φίλων τῶν Πανταινέτου καὶ τῶν νόμων . 
οὐ γὰρ ἔγωγ’ ἐπεδήμουν , οὐδ’ αὐτὸς ἐγκαλεῖ . 
βούλομαι δ’ ὑμῖν καὶ δῑ ὧν τοὺς πρότερον δικαστὰς ἐξαπατήσας εἷλε τὸν Εὔεργον εἰπεῖν , ἵν’ εἰδῆθ’ ὅτι καὶ νῦν οὐδὲν οὔτ’ ἀναιδείας οὔτε τοῦ ψεύδεσθαι παραλείψει . 
πρὸς δὲ τούτοις καὶ περὶ ὧν ἐμοὶ δικάζεται νυνί , τὰς αὐτὰς οὔσας ἀπολογίας εὑρήσετε · ὅσπερ ἔλεγχος ἀκριβέστατός ἐστιν ὑπὲρ τοῦ τότ’ ἐκεῖνον σεσυκοφαντῆσθαι . 
οὗτος γὰρ ᾐτιάσατ’ ἐκεῖνον πρὸς ἅπασι τοῖς ἄλλοις ἐλθόντ’ εἰς ἀγρὸν ὡς αὑτὸν ἐπὶ τὰς ἐπικλήρους εἰσελθεῖν καὶ τὴν μητέρα τὴν αὑτοῦ , καὶ τοὺς νόμους ἧκεν ἔχων τοὺς τῶν ἐπικλήρων πρὸς τὸ δικαστήριον . 
καὶ πρὸς μὲν τὸν ἄρχοντα , ὃν τῶν τοιούτων οἱ νόμοι κελεύουσιν ἐπιμελεῖσθαι , καὶ παρ’ ᾧ τῷ μὲν ἠδικηκότι κίνδυνος περὶ τοῦ τί χρὴ παθεῖν ἢ ἀποτεῖσαι , τῷ δ’ ἐπεξιόντι μετ’ οὐδεμιᾶς ζημίας ἡ βοήθεια , οὐδέπω καὶ τήμερον ἐξήτασται , οὐδ’ εἰσήγγειλεν οὔτ’ ἔμ’ οὔτε τὸν Εὔεργον ὡς ἀδικοῦντας , ἐν δὲ τῷ δικαστηρίῳ ταῦτα κατηγόρει καὶ δυοῖν ταλάντοιν εἷλε δίκην . 
ἦν γὰρ οἶμαι κατὰ μὲν τοὺς νόμους προειδότα τὴν αἰτίαν , ἐφ’ ᾗ κρίνεται , ῥᾴδιον τἀληθῆ καὶ τὰ δίκαῑ ἐπιδείξαντ’ ἀποφεύγειν , ἐν δὲ μεταλλικῇ δίκῃ , περὶ ὧν οὐδ’ ἂν ἤλπισεν αὑτοῦ κατηγορηθήσεσθαι , χαλεπὸν παραχρῆμ’ ἔχειν ἀπολύσασθαι τὴν διαβολήν · ἡ δ’ ὀργὴ <ἡ> 
παρὰ τῶν ἐξηπατημένων ὑπὸ τούτου δικαστῶν , ἐφ’ ᾧ τὴν ψῆφον εἶχον πράγματι , τούτου κατεψηφίσατο . 
καίτοι τὸν ἐκείνους ἐξηπατηκότα τοὺς δικαστάς , ἆρ’ ὀκνήσειν ὑμᾶς ἐξαπατᾶν οἴεσθε ; 
ἢ πεπιστευκότ’ εἰσιέναι τοῖς πράγμασιν , ἀλλ’ οὐ τοῖς λόγοις καὶ τοῖς συνεστῶσιν μεθ’ αὑτοῦ μάρτυσιν , τῷ τ’ ἀκαθάρτῳ καὶ μιαρῷ Προκλεῖ , τῷ μεγάλῳ τούτῳ , καὶ Στρατοκλεῖ τῷ πιθανωτάτῳ πάντων ἀνθρώπων καὶ πονηροτάτῳ , καὶ τῷ μηδὲν ὑποστελλόμενον μηδ’ αἰσχυνόμενον κλαήσειν καὶ ὀδυρεῖσθαι ; 
καίτοι τοσούτου δεῖς ἐλέου τινὸς ἄξιος εἶναι , ὥστε μισηθείης ἂν δικαιότατ’ ἀνθρώπων ἐξ ὧν πεπραγμάτευσαι · ὅς γ’ ὀφείλων μνᾶς ἑκατὸν καὶ πέντε καὶ οὐχ οἷός τ’ ὢν διαλῦσαι , τοὺς ταῦτα συνευπορήσαντας καὶ γενομένους αἰτίους σοι τοῦ τὰ δίκαια ποιῆσαι τοῖς συμβαλοῦσιν ἐξ ἀρχῆς , χωρὶς ὧν περὶ αὐτὰ τὰ συμβόλαῑ ἠδίκεις , καὶ πρὸς ἀτιμῶσαι ζητεῖς . 
καὶ τοὺς μὲν ἄλλους τοὺς δανειζομένους ἴδοι τις ἂν ἐξισταμένους τῶν ὄντων · σοὶ δ’ ὁ συμβεβληκὼς τοῦτο πέπονθεν , καὶ δανείσας τάλαντον δύ’ ὤφληκεν συκοφαντηθείς . 
ἐγὼ δὲ τετταράκοντα μνᾶς δανείσας δυοῖν ταλάντοιν ταυτηνὶ φεύγω δίκην . 
καὶ ἐφ’ οἷς δανείσασθαι μὲν οὐδεπώποτ’ ἐδυνήθης ἑκατὸν μνῶν πλέον , πέπρακας δὲ καθάπαξ τριῶν ταλάντων καὶ δισχιλίων , εἰς ταῦτα τέτταρ’ ὡς ἔοικεν ἠδίκησαι τάλαντα . 
ὑπὸ τοῦ ταῦτα ; 
ὑπὸ τοῦ οἰκέτου νὴ Δία τοῦ ἐμοῦ . 
τίς δ’ ἂν οἰκέτῃ παραχωρήσειε πολίτης τῶν αὑτοῦ ; 
ἢ τίς ἂν φήσειεν , ὧν δίκην λαχὼν ᾕρηκεν οὗτος Εὔεργον , τούτων καὶ τὸν ἐμὸν παῖδ’ ὑπεύθυνον εἶναι προσήκειν ; 
χωρὶς δὲ τούτων αὐτὸς αὐτὸν οὗτος ἀφῆκε τῶν τοιούτων αἰτιῶν ἁπασῶν . 
οὐ γὰρ νῦν ἔδει λέγειν , οὐδ’ εἰς τὴν πρόκλησιν γράφειν ἐν ᾗ βασανίζειν ἐξῄτει , ἀλλὰ λαχόντ’ ἐκείνῳ τὴν δίκην τὸν κύριον διώκειν ἐμέ . 
νῦν δ’ εἴληχεν μὲν ἐμοί , κατηγορεῖ δ’ ἐκείνου . 
ταῦτα δ’ οὐκ ἐῶσιν οἱ νόμοι · τίς γὰρ πώποτε τῷ δεσπότῃ λαχών , τοῦ δούλου τὰ πράγματα , ὥσπερ κυρίου , κατηγόρησεν ; 
ἐπειδὰν τοίνυν τις αὐτὸν ἔρηται ‘καὶ τί δίκαιον ἕξεις λέγειν πρὸς Νικόβουλον ; ’ 
μισοῦσι , φησίν , Ἀθηναῖοι τοὺς δανείζοντας · Νικόβουλος δ’ ἐπίφθονός ἐστι , καὶ ταχέως βαδίζει , καὶ μέγα φθέγγεται , καὶ βακτηρίαν φορεῖ · ταῦτα δ’ ἐστὶν ἅπαντα , φησίν , πρὸς ἐμοῦ . 
καὶ ταῦτ’ οὐκ αἰσχύνεται λέγων , οὐδὲ τοὺς ἀκούοντας οἴεται μανθάνειν ὅτι συκοφαντοῦντός ἐστι λογισμὸς οὗτος , οὐκ ἀδικουμένου . 
ἐγὼ δ’ ἀδικεῖν μὲν οὐδένα τῶν δανειζόντων οἴομαι , μισεῖσθαι μέντοι τινὰς ἂν εἰκότως ὑφ’ ὑμῶν , οἳ τέχνην τὸ πρᾶγμα πεποιημένοι μήτε συγγνώμης μήτ’ ἄλλου μηδενός εἰσιν ἀλλ’ ἢ τοῦ πλείονος . 
διὰ γὰρ τὸ καὶ δεδανεῖσθαι πολλάκις , μὴ μόνον αὐτὸς τούτῳ δανεῖσαι , οὐδ’ ἐγὼ τούτους ἀγνοῶ , οὐδὲ φιλῶ , οὐ μέντοι γ’ ἀποστερῶ μὰ Δία , οὐδὲ συκοφαντῶ . 
ὅστις δ’ εἴργασται μὲν ὥσπερ ἐγὼ πλέων καὶ κινδυνεύων , εὐπορήσας δὲ μικρῶν ἐδάνεισεν ταῦτα , καὶ χαρίσασθαι βουλόμενος καὶ μὴ λαθεῖν διαρρυὲν αὑτὸν τἀργύριον , τί τις ἂν τοῦτον εἰς ἐκείνους τιθείη ; 
εἰ μὴ τοῦτο λέγεις , ὡς ὃς ἂν σοὶ δανείσῃ , τοῦτον δημοσίᾳ μισεῖσθαι προσήκει . 
λέγε δή μοι τὰς μαρτυρίας , τίς ἐγὼ πρὸς τοὺς συμβάλλοντας ἄνθρωπος καὶ πρὸς τοὺς δεομένους εἰμί.Μαρτυρίαι τοιοῦτος , ὦ Πανταίνετε , ἐγώ , ὁ ταχὺ βαδίζων , καὶ τοιοῦτος σύ , ὁ ἀτρέμας . 
ἀλλὰ μὴν περὶ τοῦ ἐμοῦ γε βαδίσματος ἢ τῆς διαλέκτου , τἀληθῆ πάντ’ ἐρῶ πρὸς ὑμᾶς , ὦ ἄνδρες δικασταί , μετὰ παρρησίας . 
ἐγὼ γὰρ οὐχὶ λέγηθ’ ἐμαυτόν , οὐδ’ ἀγνοῶ , οὐ τῶν εὖ πεφυκότων κατὰ ταῦτ’ ὢν ἀνθρώπων , οὐδὲ τῶν λυσιτελούντως ἑαυτοῖς . 
εἰ γὰρ ἐν οἷς μηδὲν ὠφελοῦμαι ποιῶν , λυπῶ τινάς , πῶς οὐκ ἀτυχῶ κατὰ τοῦτο τὸ μέρος ; 
ἀλλὰ τί χρὴ παθεῖν ; 
ἂν τῷ δεῖνι δανείσω , διὰ ταῦτα δίκην προσοφλεῖν ; 
μηδαμῶς . 
κακίαν γὰρ ἐμοὶ καὶ πονηρίαν οὔθ’ οὗτος προσοῦσαν οὐδεμίαν δείξει , οὔθ’ ὑμῶν τοσούτων ὄντων οὐδὲ εἷς σύνοιδεν . 
τἄλλα δὲ ταῦθ’ ἕκαστος ἡμῶν , ὅπως ἔτυχεν , πέφυκεν οἶμαι . 
καὶ φύσει μάχεσθαι μὲν ἔχοντ’ οὐκ εὔπορόν ἐστιν (οὐ γὰρ ἂν ἀλλήλων διεφέρομεν οὐδέν) , γνῶναι δ’ ἰδόνθ’ ἕτερον καὶ ἐπιπλῆξαι ῥᾴδιον . 
ἀλλὰ τί τούτων ἐμοὶ πρὸς σέ , Πανταίνετε ; 
πολλὰ καὶ δεινὰ πέπονθας ; 
οὐκοῦν εἴληφας δίκην . 
οὐ παρ’ ἐμοῦ γε ; 
οὐδὲ γὰρ ἠδικήθης οὐδὲν ὑπ’ ἐμοῦ . 
οὐ γὰρ ἄν ποτ’ ἀφῆκας , οὐδ’ , ὅτ’ Εὐέργῳ προῃροῦ λαγχάνειν , εἴασας ἐμέ , οὐδὲ πρατῆρ’ ἠξίωσας ὑποστῆναι τόν γε δεινά σε καὶ πόλλ’ εἰργασμένον . 
εἶτα καὶ πῶς ἂν ὁ μὴ παρὼν μηδ’ ἐπιδημῶν ἐγώ τί σ’ ἠδίκησα ; 
εἰ τοίνυν ὡς οἷόν τε μέγιστ’ ἠδικῆσθαι δοίη τις αὐτῷ καὶ ἐρεῖν ἅπαντ’ ἀληθῆ περὶ τούτων νυνί , ἐκεῖνό γ’ οἶμαι πάντας ἂν ὑμᾶς ὁμολογῆσαι , ὅτι πολλὰ συμβέβηκεν ἠδικῆσθαί τισιν ἤδη μείζω τῶν εἰς χρήματα γιγνομένων ἀδικημάτων · καὶ γὰρ ἀκούσιοι φόνοι καὶ ὕβρεις εἰς ἃ μὴ δεῖ καὶ πόλλ’ ἄλλα τοιαῦτα γίγνεται . 
ἀλλ’ ὅμως ἁπάντων τούτων ὅρος καὶ λύσις τοῖς παθοῦσι τέτακται τὸ πεισθέντας ἀφεῖναι . 
καὶ τοῦθ’ οὕτω τὸ δίκαιον ἐν πᾶσιν ἰσχύει , ὥστ’ ἐὰν ἑλών τις ἀκουσίου φόνου καὶ σαφῶς ἐπιδείξας μὴ καθαρόν , μετὰ ταῦτ’ αἰδέσηται καὶ ἀφῇ , οὐκέτ’ ἐκβαλεῖν κύριος τὸν αὐτόν ἐστιν . 
οὐδέ γ’ , ἂν ὁ παθὼν αὐτὸς ἀφῇ τοῦ φόνου , πρὶν τελευτῆσαι , τὸν δράσαντα , οὐδενὶ τῶν λοιπῶν συγγενῶν ἔξεστ’ ἐπεξιέναι , ἀλλ’ οὓς ἐκπίπτειν καὶ φεύγειν , ἂν ἁλίσκωνται , καὶ τεθνάναι προστάττουσιν οἱ νόμοι , τούτους , ἐὰν ἀφεθῶσιν ἅπαξ , ἁπάντων ἐκλύει τῶν δεινῶν τοῦτο τὸ ῥῆμα . 
εἶθ’ ὑπὲρ μὲν ψυχῆς καὶ τῶν μεγίστων οὕτως ἰσχύει καὶ μένει τὸ ἀφεῖναι , ὑπὲρ δὲ χρημάτων καὶ ἐλαττόνων ἐγκλημάτων ἄκυρον ἔσται ; 
μηδαμῶς . 
οὐ γὰρ εἰ μὴ τῶν δικαίων ἐγὼ παρ’ ὑμῖν τεύξομαι , τοῦτ’ ἔστι δεινότατον , ἀλλ’ εἰ πρᾶγμα δίκαιον ὡρισμένον ἐκ παντὸς τοῦ χρόνου νῦν καταλύσετ’ ἐφ’ ἡμῶν . 
Παραγραφὴ πρὸς Ναυσίμακον καὶ Ξενοπείθην δεδωκότων , ὦ ἄνδρες δικασταί , τῶν νόμων παραγράψασθαι περὶ ὧν ἄν τις ἀφεὶς καὶ ἀπαλλάξας πάλιν δικάζηται , γεγενημένων ἀμφοτέρων τούτων τῷ πατρὶ πρὸς Ναυσίμαχον καὶ Ξενοπείθην τοὺς εἰληχότας ἡμῖν , παρεγραψάμεθα , ὥσπερ ἠκούσατ’ ἀρτίως , μὴ εἰσαγώγιμον εἶναι τὴν δίκην . 
δεήσομαι δὲ καὶ δίκαια καὶ μέτρῑ ὑμῶν ἁπάντων , πρῶτον μὲν εὐνοϊκῶς ἀκοῦσαί μου λέγοντος , εἶτ’ , ἐὰν ἀδικεῖσθαι δοκῶ καὶ μὴ προσήκοντος ἐγκλήματος φεύγειν δίκην , βοηθῆσαί μοι τὰ δίκαια . 
ὃ μὲν γὰρ ὑμεῖς ἐπὶ τῇ δίκῃ τίμημ’ ἀκηκόατε , τριάκοντα μναῖ εἰσιν , ὧν δὲ φεύγομεν χρημάτων , τέτταρα τάλαντα . 
ὄντες γὰρ δύο τέτταρας εἰλήχασι δίκας ἡμῖν , τῶν αὐτῶν χρημάτων πάσας , τρισχιλίων ἑκάστην , βλάβης · καὶ νυνὶ πρὸς τριάκοντα μνῶν ἐπίγραμμα , ὑπὲρ τοσούτων χρημάτων εἰς ἀγῶνα καθέσταμεν . 
τὴν μὲν οὖν συκοφαντίαν τὴν τούτων , καὶ μεθ’ ὅσης ἐπιβουλῆς ἐληλύθασιν ἐφ’ ἡμᾶς , ἐξ αὐτῶν τῶν πεπραγμένων εἴσεσθε . 
ἀναγνώσεται δὲ πρῶτον ὑμῖν τὰς μαρτυρίας , ὡς ἀφεῖσαν τὸν πατέρ’ ἡμῶν ὧν ἐνεκάλεσαν εἰς τὴν ἐπιτροπήν · κατὰ γὰρ τοῦτο καὶ παρεγραψάμεθα μὴ εἰσαγώγιμον εἶναι τὴν δίκην . 
καί μοι λέγε ταυτασὶ τὰς μαρτυρίας.Μαρτυρίαι ὅτι μὲν τοίνυν , ὦ ἄνδρες δικασταί , καὶ δίκας ἔλαχον τῆς ἐπιτροπῆς καὶ ἀφεῖσαν ταύτας καὶ τὰ συγχωρηθέντα χρήματ’ ἔχουσιν , ἀκούετε τῶν μαρτυριῶν . 
ὅτι δ’ οὐκ ἐῶσιν οἱ νόμοι περὶ τῶν οὕτω πραχθέντων αὖθις δικάζεσθαι , νομίζω μὲν ἅπαντας ὑμᾶς εἰδέναι , κἂν μηδὲν εἴπω περὶ αὐτῶν ἐγώ , βούλομαι δ’ ὅμως καὶ τὸν νόμον ὑμῖν αὐτὸν ἀναγνῶναι . 
λέγε τὸν νόμον.Νόμος ἀκούετ’ , ὦ ἄνδρες δικασταί , τοῦ νόμου σαφῶς λέγοντος ἕκαστα , ὧν μὴ εἶναι δίκας · ὧν ἕν ἐστιν , ὁμοίως τοῖς ἄλλοις κύριον , περὶ ὧν ἄν τις ἀφῇ καὶ ἀπαλλάξῃ , μὴ δικάζεσθαι . 
οὕτω τοίνυν καὶ μετὰ πολλῶν μαρτύρων τῆς ἀφέσεως γεγονυίας , καὶ φανερῶς ἀπολύοντος ἡμᾶς τοῦ νόμου , εἰς τοῦτ’ ἐληλύθασιν ἀναισχυντίας οὗτοι καὶ τόλμης , ὥστε τεττάρων μὲν καὶ δέκ’ ἐτῶν γεγενημένων ἀφ’ οὗ τὸν πατέρ’ ἡμῶν ἀφεῖσαν , εἴκοσι δὲ καὶ δυοῖν ἀφ’ οὗ τυγχάνουσιν ἐγγεγραμμένοι , τετελευτηκότος δὲ καὶ τοῦ πατρὸς τοῦ ἡμετέρου , πρὸς ὃν αὐτοῖς ἐγένονθ’ αἱ διαλλαγαί , καὶ τῶν ἐπιτρόπων , οἳ μετὰ τὸν ἐκείνου θάνατον τῶν ἡμετέρων ἐγένοντο κύριοι , καὶ τῆς ἑαυτῶν μητρός , ἥτις ἅπαντα ταῦτ’ ᾔδει , καὶ διαιτητῶν καὶ μαρτύρων καὶ πάντων [τῶν πλείστων] 
ὡς εἰπεῖν , τὴν ἡμετέραν ἀπειρίαν καὶ τὴν ἐξ ἀνάγκης ἄγνοιαν τῶν πεπραγμένων ἕρμαιον νομίσαντες ἑαυτῶν , τὰς δίκας ἡμῖν ἔλαχον ταυτασί , καὶ λόγον οὔτε δίκαιον οὔτ’ ἐπιεικῆ τολμῶσι λέγειν . 
φασὶ γὰρ οὐκ ἀποδόσθαι τὰ πατρῷ’ ὧν ἐκομίζοντο χρημάτων , οὐδ’ ἀποστῆναι τῶν ὄντων , ἀλλ’ ὅσ’ αὐτοῖς κατελείφθη χρέα καὶ σκεύη καὶ ὅλως χρήματα , ταῦθ’ ἑαυτῶν γίγνεσθαι . 
ἐγὼ δ’ οἶδ’ ἀκούων ὅτι τὴν οὐσίαν Ξενοπείθης καὶ Ναυσικράτης ἅπασαν χρέα κατέλιπον , καὶ φανερὰν ἐκέκτηντο μικράν τινα · εἰσπραχθέντων δὲ τῶν χρεῶν καί τινων σκευῶν πραθέντων , ἔτι δ’ ἀνδραπόδων , καὶ τὰ χωρία καὶ τὰς συνοικίας ἐπρίανθ’ οἱ ἐπίτροποι , ἃ παρέλαβον οὗτοι . 
εἰ μὲν οὖν μηδὲν ἠμφεσβητήθη περὶ τούτων πρότερον , μηδ’ ὡς οὐ καλῶς διῳκημένων εἰς δίκην ἦλθεν , ἄλλος ἂν ἦν λόγος · ἐπειδὴ δ’ ὅλην τὴν ἐπιτροπὴν ἐγκαλέσαντες οὗτοι καὶ δίκας λαχόντες χρήματ’ ἐπράξαντο , πάντα ταῦτ’ ἀφεῖται τότε . 
οὔτε γὰρ οὗτοι τοὐνόματος δήπου τοῦ τῆς ἐπιτροπῆς τὰς δίκας ἐδίωκον , ἀλλὰ τῶν χρημάτων , οὔτ’ ἐκεῖνοι τοὔνομα τοῦτ’ ἐωνοῦνθ’ ὧν ἀπέτεισαν χρημάτων , ἀλλὰ τὰ ἐγκλήματα . 
ὅτι μὲν οὖν ὧν πρὸ τῶν ἀπαλλαγῶν εἰσέπραξεν χρεῶν ὁ πατὴρ ἢ ὅλως ἔλαβεν χρημάτων ἐκ τῆς ἐπιτροπῆς , οὐδενός εἰσιν δίκαι τούτοις καθ’ ἡμῶν ἀπηλλαγμένοις , ἐξ αὐτῶν τῶν νόμων καὶ τῆς ἀφέσεως ἱκανῶς πάντας ἡγοῦμαι ὑμᾶς μεμαθηκέναι . 
ὅτι δ’ ὕστερον οὐκ ἔνι τὴν κομιδὴν γεγενῆσθαι τούτων τῶν χρημάτων (τοῦτο γὰρ πλάττουσιν οὗτοι καὶ παράγουσιν) , τοῦτο βούλομαι δεῖξαι . 
τὸν μὲν γὰρ πατέρ’ οὐδ’ ἂν αἰτιάσαιντο λαβεῖν (τέτταρσι γὰρ ἢ τρισὶ μησὶν ὕστερον ἢ διελύσατο πρὸς τούτους ἐτελεύτησεν) . 
ὡς δ’ οὐδὲ Δημάρετον τὸν καταλειφθένθ’ ἡμῶν ἐπίτροπον λαβεῖν οἷόν τε (καὶ γὰρ τοῦτον ἔγραψαν εἰς τὸ ἔγκλημἀ , καὶ τοῦτ’ ἐπιδείξω . 
μέγιστοι μὲν οὖν ἡμῖν εἰσιν οὗτοι μάρτυρες (οὐδαμοῦ γὰρ φανήσονται δίκην εἰληχότες ζῶντι τῷ Δημαρέτᾠ · οὐ μὴν ἀλλὰ καὶ τὸ πρᾶγμ’ ἄν τις αὐτὸ σκοπῶν καὶ θεωρῶν ἴδοι οὐ μόνον οὐχὶ λαβόντα , ἀλλ’ οὐδ’ ἐνὸν αὐτῷ λαβεῖν . 
ἦν μὲν γὰρ τὸ χρέως ἐν Βοσπόρῳ , ἀφίκετο δ’ οὐδεπώποτ’ εἰς τὸν τόπον τοῦτον ὁ Δημάρετος · πῶς οὖν εἰσέπραξεν ; 
ἔπεμψεν νὴ Δί’ , εἴποι τις ἄν , τὸν κομιούμενον . 
σκοπεῖτε δὴ τοῦθ’ οὑτωσί . 
ὤφειλεν Ἑρμῶναξ στατῆρας ἑκατὸν παρὰ Ναυσικράτους λαβὼν τούτοις . 
τούτων Ἀρίσταιχμος ἐπίτροπος καὶ κηδεμὼν ἐγένεθ’ ἑκκαίδεκ’ ἔτη . 
οὐκοῦν ἅ γε τούτων ἀνδρῶν γεγονότων δῑ ἑαυτοῦ διέλυε χρήμαθ’ ὁ Ἑρμῶναξ , οὐκ ἀπέδωκεν ὅτ’ ἦσαν παῖδες · οὐ γὰρ δίς γε ταὐτὰ κατετίθει . 
ἔστιν οὖν οὕτω τις ἀνθρώπων ἄτοπος , ὥσθ’ ἃ τοὺς κυρίους διεκρούσατο μὴ καταθεῖναι τοσοῦτον χρόνον , ταῦτα τῷ μὴ κυρίῳ πέμψαντι γράμμαθ’ ἑκὼν ἀποδοῦναι ; 
ἐγὼ μὲν οὐκ οἶμαι . 
ἀλλὰ μὴν ὡς ἀληθῆ λέγω , καὶ ὁ μὲν πατὴρ ἐτελεύτησεν εὐθέως μετὰ τὰς διαλύσεις , τῷ Δημαρέτῳ δ’ οὐδεπώποθ’ οὗτοι τούτων τῶν χρημάτων δίκην ἔλαχον , οὐδ’ ὅλως ἐξέπλευσεν ἐκεῖνος οὐδ’ ἀπεδήμησεν ἐκεῖσε , λαβὲ τὰς μαρτυρίας.Μαρτυρίαι ὅτι μὲν τοίνυν οὔθ’ ὁ πατὴρ μετὰ τὴν ἄφεσιν τὰ χρήματ’ εἰσέπραξεν , οὔτ’ ἂν ἔδωκεν ἑκὼν οὐδείς , εἴ τιν’ ἔπεμψεν ὁ Δημάρετος , οὔτ’ ἀνέπλευσεν αὐτὸς οὐδ’ ἀφίκετ’ ἐκεῖσε , δῆλον ἐκ τῶν χρόνων καὶ τῶν μαρτυριῶν ὑμῖν γέγονεν . 
βούλομαι τοίνυν καὶ ὅλως ψευδομένους αὐτοὺς ὅλον τὸ πρᾶγμ’ ἐπιδεῖξαι . 
οὗτοι γὰρ γεγράφασιν εἰς ὃ νῦν ἔγκλημα διώκουσιν , ὀφείλειν ἡμᾶς τὸ ἀργύριον κομισαμένου τοῦ πατρὸς καὶ παραδόντος αὐτοῖς τοῦτο τὸ χρέως ἐν τῷ λόγῳ τῆς ἐπιτροπῆς ὀφειλόμενον . 
καί μοι λέγ’ αὐτὸ τὸ ἔγκλημα λαβών.Ἔγκλημα ἀκούετε γεγραμμένον ἐν τῷ ἐγκλήματι ‘παραδόντος ἐμοὶ τοῦ Ἀρισταίχμου τὸ χρέως ἐν τῷ λόγῳ τῆς ἐπιτροπῆσ’ . 
ὅτε τοίνυν ἐλάγχανον τῷ πατρὶ τῆς ἐπιτροπῆς , τἀναντί’ ἐγράψαντο τούτων · ὡς γὰρ οὐκ ἀποδόντι λόγον τότ’ ἐγκαλοῦντες φαίνονται . 
λέγ’ αὐτὸ τὸ ἔγκλημα , ὃ τότ’ ἔλαχον τῷ πατρί.Ἔγκλημα ἐν ποίῳ δὴ λόγῳ νῦν ἐγκαλεῖθ’ ὡς παρέδωκεν , ὦ Ξενοπείθη καὶ Ναυσίμαχε ; 
τότε μὲν γὰρ ὡς οὐκ ἀποδόντι δίκας ἐλαγχάνετε καὶ χρήματ’ ἐπράττεσθε . 
εἰ δ’ ἐπ’ ἀμφότερ’ ἔσται συκοφαντεῖν ὑμῖν , καὶ τοτὲ μὲν τοῦ μὴ παραδοῦναι χρήματ’ ἐπράξασθε , τοτὲ δ’ ὡς παραδόντος διώκετε , οὐδὲν κωλύει καὶ τρίτον τι σκοπεῖν μετὰ ταῦτα , ὅτου πάλιν δικάσεσθε . 
οἱ νόμοι δ’ οὐ ταῦτα λέγουσιν , ἀλλ’ ἅπαξ περὶ τῶν αὐτῶν πρὸς τὸν αὐτὸν εἶναι τὰς δίκας . 
ἵνα τοίνυν εἰδῆτ’ , ὦ ἄνδρες δικασταί , ὅτι οὐ μόνον οὐκ ἀδικοῦνται νῦν , ἀλλὰ καὶ παρὰ πάντας ἡμῖν δικάζονται τοὺς νόμους , βούλομαι καὶ τοῦτον ὑμῖν τὸν νόμον εἰπεῖν , ὅστις διαρρήδην λέγει , ἐὰν πέντ’ ἔτη παρέλθῃ καὶ μὴ δικάσωνται , μηκέτ’ εἶναι τοῖς ὀρφανοῖς δίκην περὶ τῶν ἐκ τῆς ἐπιτροπῆς ἐγκλημάτων . 
καὶ ὑμῖν ἀναγνώσεται τὸν νόμον.Νόμος ἀκούετ’ , ὦ ἄνδρες δικασταί , τοῦ νόμου λέγοντος ἄντικρυς , ἐὰν μὴ πέντ’ ἐτῶν δικάσωνται , μηκέτ’ εἶναι δίκην . 
οὐκοῦν ἐλάχομεν , φαῖεν ἄν . 
καὶ διελύσασθέ γε , ὥστ’ οὐκ εἰσὶν αὖθις ὑμῖν δίκαι . 
ἢ δεινόν γ’ ἂν εἴη , εἰ τῶν μὲν ἐξ ἀρχῆς ἀδικημάτων οὐ δίδωσιν ἔξω πέντ’ ἐτῶν τὰς δίκας τοῖς ὀρφανοῖς ὁ νόμος κατὰ τῶν οὐκ ἀφειμένων ἐπιτρόπων , πρὸς δὲ τοὺς ἐξ ἐκείνων ἡμᾶς , περὶ ὧν αὐτοὺς ἀφήκατε , εἰκοστῷ νῦν ἔτει δίκην τελέσαισθ’ ὑμεῖς . 
ἀκούω τοίνυν αὐτοὺς τὰ μὲν περὶ τῶν πραγμάτων αὐτῶν καὶ τῶν νόμων δίκαια φεύξεσθαι , παρεσκευάσθαι δὲ λέγειν ὡς πολλὰ χρήματ’ αὐτοῖς κατελείφθη καὶ ταῦτ’ ἀπεστερήθησαν , καὶ τεκμηρίῳ χρήσεσθαι τούτου τῷ μεγέθει τῶν δικῶν ἃς ἐξ ἀρχῆς ἔλαχον , καὶ τὴν ὀρφανίαν ὀδυρεῖσθαι , καὶ τὸν τῆς ἐπιτροπῆς λόγον διεξιέναι · καὶ ταῦτ’ εἶναι καὶ τοιαῦθ’ οἷς πεπιστεύκασι καὶ δῑ ὧν ὑμᾶς ἐξαπατήσειν οἴονται . 
ἐγὼ δὲ τὸ μὲν τῶν δικῶν μέγεθος τῶν τότε ληχθεισῶν μεῖζον ἡγοῦμαι τεκμήριον ἡμῖν [εἶναι] 
ὡς ἐσυκοφαντεῖθ’ ὁ πατήρ , ἢ τούτοις ὡς πόλλ’ ἀπεστεροῦντο . 
ὀγδοήκοντα μὲν γὰρ τάλαντ’ ἔχων ἐξελέγχειν , οὐδὲ εἷς ἂν τρία λαβὼν ἀπηλλάγη · τοσούτων δὲ χρημάτων ἐπιτροπῆς φεύγων , οὐδεὶς ἔστιν ὅστις οὐκ ἂν ἔδωκεν τρία τάλαντα , τὸν κίνδυνον ὠνούμενος καὶ τὰ φύσει τότε τούτοις πλεονεκτήμαθ’ ὑπάρχοντα . 
καὶ γὰρ ὀρφανοὶ καὶ νέοι καὶ ὁποῖοί τινές εἰσιν ἀγνῶτες ἦσαν · ταῦτα δὲ πάντες φασὶν μεγάλων δικαίων ἰσχύειν πλέον παρ’ ὑμῖν . 
ὅτι τοίνυν οὐδ’ ἀνάσχοισθ’ ἂν αὐτῶν εἰκότως οὐδὲν περὶ τῆς ἐπιτροπῆς , καὶ τοῦτ’ οἴομαι δείξειν . 
εἰ γὰρ ὡς οἷόν τε μέγιστ’ ἠδικῆσθαι δοίη τις αὐτοῖς καὶ ἐρεῖν ἅπαντ’ ἀληθῆ περὶ τούτων νυνί , ἐκεῖνό γ’ οἶμαι πάντας ἂν ὑμᾶς ὁμολογῆσαι , ὅτι πολλὰ συμβέβηκεν ἠδικῆσθαί τισιν ἤδη μείζω τῶν εἰς χρήματα γιγνομένων ἀδικημάτων · καὶ γὰρ ἀκούσιοι φόνοι καὶ ὕβρεις εἰς ἃ μὴ δεῖ καὶ πολλὰ τοιαῦτ’ ἀδικήματα γίγνεται . 
ἀλλ’ ὅμως τούτων ἁπάντων ὅρος καὶ λύσις τοῖς παθοῦσιν τέτακται τὸ πεισθέντας ἀφεῖναι . 
καὶ τοῦθ’ οὕτω τὸ δίκαιον ἐν πᾶσιν ἰσχύει , ὥστ’ ἐὰν ἑλών τις ἀκουσίου φόνου καὶ φανερῶς ἐπιδείξας μὴ καθαρόν , μετὰ ταῦτ’ αἰδέσηται καὶ ἀφῇ , οὐκέτ’ ἐκβαλεῖν κύριος τὸν αὐτόν ἐστιν . 
εἶθ’ ὑπὲρ μὲν ψυχῆς καὶ τῶν μεγίστων οὕτως ἰσχύει καὶ μένει τὸ ἀφεῖναι , ὑπὲρ δὲ χρημάτων καὶ ἐλαττόνων ἐγκλημάτων ἄκυρον ἔσται ; 
μηδαμῶς . 
οὐ γὰρ εἰ μὴ τῶν δικαίων ἐγὼ παρ’ ὑμῖν τεύξομαι , τοῦτ’ ἔστι δεινότατον , ἀλλ’ εἰ πρᾶγμα δίκαιον ὡρισμένον ἐκ παντὸς τοῦ χρόνου νῦν καταλυθήσεται . 
οὐκ ἐμίσθωσαν ἡμῶν τὸν οἶκον , ἴσως ἐροῦσιν . 
οὐ γὰρ ἐβούλεθ’ ὁ θεῖος ὑμῶν Ξενοπείθης , ἀλλὰ φήναντος Νικίδου τοὺς δικαστὰς ἔπεισεν ἐᾶσαι αὑτὸν διοικεῖν · καὶ ταῦτ’ ἴσασιν πάντες . 
πολλὰ διήρπασαν ἡμῶν ἐκεῖνοι . 
οὐκοῦν ἣν ἐπείσθητέ γε , τούτων δίκην παρ’ αὐτῶν ἔχετε , καὶ οὐ δήπουθεν πάλιν δεῖ λαβεῖν ὑμᾶς παρ’ ἐμοῦ . 
ἵνα δὲ μηδ’ οἴησθ’ εἶναί τι ταῦτα , ἔστι μὲν οὐκ ἴσον (πῶς γάρ ; ) 
πρὸς τοὺς πράξαντας διαλυσαμένους τῶν οὐκ εἰδότων κατηγορεῖν , ὅμως μέντοι , ὦ Ξενοπείθη καὶ Ναυσίμαχε , εἰ μεγάλ’ ὑμῖν καὶ θαυμάστ’ εἶναι τὰ δίκαια ταῦθ’ ὑπολαμβάνετε , ἀποδόντες τὰ τρία τάλαντα περαίνετε . 
ὧν δὲ τοῦ μὴ κατηγορῆσαι τοσαῦτα χρήματ’ ἐπράξασθε , πρὶν ἂν ταῦτ’ ἀποδῶτε , σιωπᾶν ἐστὲ δίκαιοι , καὶ μὴ κατηγορεῖν καὶ ἔχειν · ἔσχατον γὰρ ἤδη πραγμάτων τοῦτό γε . 
τάχα τοίνυν ἴσως καὶ τριηραρχίας ἐροῦσι , καὶ τὰ ὄνθ’ ὡς ἀνηλώκασιν εἰς ὑμᾶς . 
ἐγὼ δ’ ὅτι μὲν ψεύσονται , καὶ πόλλ’ ἀπολωλεκότες τῶν ὄντων αὑτοῖς , μικρὰ τῆς πόλεως μετειληφυίας , οὐ δικαίαν οὐδὲ γιγνομένην χάριν ἀξιώσουσι κομίζεσθαι παρ’ ὑμῶν , ἐάσω . 
ἀξιῶ δὲ καὶ αὐτός , ὦ ἄνδρες δικασταί , εἶναι τοῖς λῃτουργοῦσιν ὑμῖν ἅπασιν χάριν τιν’ ὑπάρχουσαν παρ’ ὑμῶν . 
τίσιν δὲ μεγίστην ; 
τοῖς ὃ μὲν χρήσιμον τῇ πόλει τοῦ πράγματός ἐστι ποιοῦσιν , ὃ δ’ αἰσχρὸν ἅπαντες ἂν εἶναι φήσαιεν καὶ ὄνειδος , μὴ κατασκευάζουσιν . 
οἱ μὲν τοίνυν μετὰ τοῦ λῃτουργεῖν τὰ σφέτερ’ αὐτῶν διεφθαρκότες τὴν βλασφημίαν ἀντὶ τῆς χρείας τῇ πόλει καταλείπουσιν (οὐδεὶς γὰρ αὐτὸς αὑτοῦ κατηγόρησεν πώποτε , ἀλλ’ ὡς ἡ πόλις τὰ ὄντ’ ἀφῄρηται λέγεἰ · οἱ δ’ ὅσα μὲν προστάττεθ’ ὑμεῖς ποιοῦντες προθύμως , τῇ περὶ τἄλλα δὲ σωφροσύνῃ τὰ ὄντα σῴζοντες , οὐ μόνον κατὰ τοῦτ’ ἐκείνων πλεονεκτοῖεν ἂν εἰκότως , ὅτι καὶ γεγόνασιν χρήσιμοι καὶ ἔσονται , ἀλλ’ ὅτι καὶ χωρὶς ὀνείδους ταῦτα παρ’ αὐτῶν ὑμῖν γίγνεται . 
ἡμεῖς μὲν τοίνυν τοιοῦτοι εἰς ὑμᾶς ἅπαντες φανούμεθ’ ὄντες · τούτους δ’ ἐάσω , μή με φῶσιν κακῶς αὑτοὺς λέγειν . 
οὐ τοίνυν θαυμάσαιμ’ ἄν , εἰ καὶ δακρύειν καὶ ἐλεινοὺς ἑαυτοὺς πειρῷντο ποιεῖν . 
ἐγὼ δ’ ἀξιῶ πρὸς ταῦθ’ ὑπολαμβάνειν ἅπαντας ὑμᾶς , ὅτι τῶν αἰσχρῶν ἐστι , μᾶλλον δ’ οὐδὲ δικαίων , τὰ μὲν ὄντα κατεσθίοντας καὶ παροινοῦντας μετ’ Ἀριστοκράτους καὶ Διογνήτου καὶ τοιούτων ἑτέρων αἰσχρῶς καὶ κακῶς ἀνηλωκέναι , τὰ δ’ ἀλλότρῑ ὥστε λαβεῖν , δακρύειν νυνὶ καὶ κλάειν . 
ἐπ’ ἐκείνοις ἐκλάετ’ ἄν , οἷς ἐποιεῖτε , δικαίως . 
νῦν δ’ οὐ δεῖ δακρύειν , ἀλλ’ ὡς οὐκ ἀφήκατε δεικνύναι , ἢ ὡς εἰσὶν ὧν ἀφήκατ’ αὖθις ὑμῖν δίκαι , ἢ ὡς εἰκοστῷ λαγχάνειν ἔτει δίκαιόν ἐστι , τοῦ νόμου πέντ’ ἔτη τὴν προθεσμίαν δεδωκότος · ταῦτα γάρ ἐστιν ὑπὲρ ὧν οὗτοι δικάζουσιν . 
ἐὰν δὲ μὴ δύνωνται ταῦτα δεικνύναι , ὡς οὐ δυνήσονται , ἡμεῖς ὑμῶν ἁπάντων , ὦ ἄνδρες δικασταί , δεόμεθα μὴ ἡμᾶς προέσθαι τούτοις , μηδὲ τετάρτην οὐσίαν ἔτι δοῦναι τρεῖς ἑτέρας κακῶς διῳκηκόσιν , ἣν παρ’ ἑκόντων ἔλαβον τῶν ἐπιτρόπων , ἣν ὑπὲρ τῶν δικῶν εἰσεπράξαντο , ἣν πρῴην ἀφείλοντ’ Αἰσίου δίκην ἑλόντες , ἀλλ’ ἡμᾶς τὰ ἡμέτερα , ὥσπερ ἐστὶν δίκαιον , ἐᾶν ἔχειν · ἃ καὶ ὑμῖν ἐστιν ἐν ὠφελείᾳ μείζονι παρ’ ἡμῖν ὄντ’ ἢ παρὰ τούτοις , καὶ δικαιότερον δήπου τὰ ἡμέτερα ἡμᾶς ἐστιν ἔχειν ἢ τούτους.οὐκ οἶδ’ ὅ τι δεῖ πλείω λέγειν · οἶμαι γὰρ ὑμᾶς οὐδὲν ἀγνοεῖν τῶν εἰρημένων . 
ἐξέρα τὸ ὕδωρ . 
Πρὸς Βοιωτὸν περὶ τοῦ Ὀνόματος . 
οὐδεμιᾷ φιλοπραγμοσύνῃ μὰ τοὺς θεούς , ὦ ἄνδρες δικασταί , τὴν δίκην ταύτην ἔλαχον Βοιωτῷ , οὐδ’ ἠγνόουν ὅτι πολλοῖς ἄτοπον δόξει τὸ δίκην ἐμὲ λαγχάνειν , εἴ τις ἐμοὶ ταὐτὸν ὄνομ’ οἴεται δεῖν ἔχειν · ἀλλ’ ἀναγκαῖον ἦν ἐκ τῶν συμβησομένων , εἰ μὴ τοῦτο διορθώσομαι , ἐν ὑμῖν κριθῆναι . 
εἰ μὲν οὖν ἑτέρου τινὸς οὗτος ἔφη πατρὸς εἶναι καὶ μὴ τοῦ ἐμοῦ , περίεργος ἂν εἰκότως ἐδόκουν εἶναι φροντίζων ὅ τι βούλεται καλεῖν οὗτος ἑαυτόν . 
νῦν δὲ λαχὼν δίκην τῷ πατρὶ τῷ ἐμῷ καὶ μεθ’ ἑαυτοῦ κατασκευάσας ἐργαστήριον συκοφαντῶν , Μνησικλέα τε , ὃν ἴσως γιγνώσκετε πάντες , καὶ Μενεκλέα τὸν τὴν Νῖνον ἑλόντ’ ἐκεῖνον , καὶ τοιούτους τινάς , ἐδικάζεθ’ υἱὸς εἶναι φάσκων ἐκ τῆς Παμφίλου θυγατρὸς καὶ δεινὰ πάσχειν καὶ τῆς πατρίδος ἀποστερεῖσθαι . 
ὁ πατὴρ δέ (πᾶσα γὰρ εἰρήσεται ἡ ἀλήθεῑ , ὦ ἄνδρες δικασταἴ 
ἅμα μὲν φοβούμενος εἰς δικαστήριον εἰσιέναι , μή τις , οἷ’ ὑπὸ πολιτευομένου , ἑτέρωθί που λελυπημένος ἐνταυθοῖ ἀπαντήσειεν αὐτῷ , ἅμα δ’ ἐξαπατηθεὶς ὑπὸ τῆς τουτουὶ μητρός , ὀμοσάσης αὐτῆς ἦ μήν , ἐὰν ὅρκον αὐτῇ διδῷ περὶ τούτων , μὴ ὀμεῖσθαι , τούτων δὲ πραχθέντων οὐδὲν ἔτ’ ἔσεσθαι αὐτοῖς , καὶ μεσεγγυησαμένης ἀργύριον , ἐπὶ τούτοις δίδωσι τὸν ὅρκον . 
ἡ δὲ δεξαμένη , οὐ μόνον τοῦτον , ἀλλὰ καὶ τὸν ἀδελφὸν τὸν ἕτερον πρὸς τούτῳ κατωμόσατ’ ἐκ τοῦ πατρὸς εἶναι τοῦ ἐμοῦ . 
ὡς δὲ τοῦτ’ ἐποίησεν , εἰσάγειν εἰς τοὺς φράτερας ἦν ἀνάγκη τούτους καὶ λόγος οὐδεὶς ὑπελείπετο . 
εἰσήγαγεν , ἐποιήσατο , ἵνα τἀν μέσῳ συντέμω , ἐγγράφει τοῖς Ἀπατουρίοις τουτονὶ μὲν Βοιωτὸν εἰς τοὺς φράτερας , τὸν δ’ ἕτερον Πάμφιλον · Μαντίθεος δ’ ἐνεγεγράμμην ἐγώ . 
συμβάσης δὲ τῷ πατρὶ τῆς τελευτῆς πρὶν τὰς εἰς τοὺς δημότας ἐγγραφὰς γενέσθαι , ἐλθὼν εἰς τοὺς δημότας οὑτοσὶ ἀντὶ Βοιωτοῦ Μαντίθεον ἐνέγραψεν ἑαυτόν . 
τοῦτο δ’ ὅσα βλάπτει ποιῶν πρῶτον μὲν ἐμέ , εἶτα δὲ καὶ ὑμᾶς , ἐγὼ διδάξω , ἐπειδὰν ὧν λέγω παράσχωμαι μάρτυρας.Μάρτυρες ὃν μὲν τοίνυν τρόπον ἡμᾶς ἐνέγραψεν ὁ πατήρ , ἀκηκόατε τῶν μαρτύρων · ὅτι δ’ οὐκ οἰομένου τούτου δεῖν ἐμμένειν , δικαίως καὶ ἀναγκαίως ἔλαχον τὴν δίκην , τοῦτ’ ἤδη δείξω . 
ἐγὼ γὰρ οὐχ οὕτω δήπου σκαιός εἰμ’ ἄνθρωπος οὐδ’ ἀλόγιστος , ὥστε τῶν μὲν πατρῴων , ἃ πάντ’ ἐμὰ ἐγίγνετο , ἐπειδήπερ ἐποιήσατο τούτους ὁ πατήρ , συγκεχωρηκέναι τὸ τρίτον νείμασθαι μέρος καὶ στέργειν ἐπὶ τούτῳ , περὶ δ’ ὀνόματος ζυγομαχεῖν , εἰ μὴ τὸ μὲν ἡμᾶς μεταθέσθαι μεγάλην ἀτιμίαν ἔφερε καὶ ἀνανδρίαν , τὸ δὲ ταὐτὸν ἔχειν τοῦτον ἡμῖν ὄνομα διὰ πόλλ’ ἀδύνατον ἦν . 
πρῶτον μὲν γάρ , εἰ δεῖ τὰ κοινὰ τῶν ἰδίων εἰπεῖν πρότερον , τίν’ ἡμῖν ἡ πόλις ἐπιτάξει τρόπον , ἄν τι δέῃ ποιεῖν ; 
οἴσουσι νὴ Δί’ οἱ φυλέται τὸν αὐτὸν τρόπον ὅνπερ καὶ τοὺς ἄλλους . 
οὐκοῦν Μαντίθεον Μαντίου Θορίκιον οἴσουσιν , ἐὰν χορηγὸν ἢ γυμνασίαρχον ἢ ἑστιάτορ’ ἢ ἐάν τι τῶν ἄλλων φέρωσιν . 
τῷ δῆλον οὖν ἔσται πότερον σὲ φέρουσιν ἢ ἐμέ ; 
σὺ μὲν γὰρ φήσεις ἐμέ , ἐγὼ δὲ σέ . 
καὶ δὴ καλεῖ μετὰ τοῦθ’ ὁ ἄρχων ἢ πρὸς ὅντιν’ ἂν ᾖ ἡ δίκη . 
οὐχ ὑπακούομεν , οὐ λῃτουργοῦμεν . 
πότερος ταῖς ἐκ τῶν νόμων ἔσται ζημίαις ἔνοχος ; 
τίνα δ’ οἱ στρατηγοὶ τρόπον ἐγγράψουσιν , ἂν εἰς συμμορίαν ἐγγράφωσιν , ἢ ἂν τριήραρχον καθιστῶσιν ; 
ἢ ἂν στρατεία τις ᾖ , τῷ δῆλον ἔσται πότερός ἐσθ’ ὁ κατειλεγμένος ; 
τί δ’ , ἂν ἄλλη τις ἀρχὴ καθιστῇ λῃτουργεῖν , οἷον ἄρχων , βασιλεύς , ἀθλοθέται , τί σημεῖον ἔσται πότερον καθιστᾶσιν ; 
προσπαραγράψουσι νὴ Δία τὸν ἐκ Πλαγγόνος , ἂν σὲ ἐγγράφωσιν , ἂν δ’ ἐμέ , τῆς ἐμῆς μητρὸς τοὔνομα . 
καὶ τίς ἤκουσε πώποτε , ἢ κατὰ ποῖον νόμον προσπαραγράφοιτ’ ἂν τοῦτο τὸ παράγραμμα ἢ ἄλλο τι πλὴν ὁ πατὴρ καὶ ὁ δῆμος ; 
ὧν ὄντων ἀμφοῖν τῶν αὐτῶν πολλὴ ταραχὴ συμβαίνει . 
φέρε , εἰ δὲ κριτὴς καλοῖτο Μαντίθεος Μαντίου Θορίκιος , τί ἂν ποιοῖμεν ; 
ἢ βαδίζοιμεν ἂν ἄμφω ; 
τῷ γὰρ ἔσται δῆλον πότερον σὲ κέκληκεν ἢ ἐμέ ; 
πρὸς Διός , ἂν δ’ ἀρχὴν ἡντινοῦν ἡ πόλις κληροῖ , οἷον βουλῆς , θεσμοθέτου , τῶν ἄλλων , τῷ δῆλος ὁ λαχὼν ἡμῶν ἔσται ; 
πλὴν εἰ σημεῖον , ὥσπερ <ἂν> 
ἄλλῳ τινί , τῷ χαλκίῳ προσέσται · καὶ οὐδὲ τοῦθ’ ὁποτέρου ἐστὶν οἱ πολλοὶ γνώσονται . 
οὐκοῦν ὁ μὲν ἑαυτόν , ἐγὼ δ’ ἐμαυτὸν φήσω τὸν εἰληχότ’ εἶναι . 
λοιπὸν εἰς τὸ δικαστήριον [ἡμᾶς] 
εἰσιέναι . 
οὐκοῦν ἐφ’ ἑκάστῳ τούτων δικαστήριον ἡμῖν ἡ πόλις καθιεῖ , καὶ τοῦ μὲν κοινοῦ καὶ ἴσου , τοῦ τὸν λαχόντ’ ἄρχειν , ἀποστερησόμεθα , ἀλλήλους δὲ πλυνοῦμεν , καὶ ὁ τῷ λόγῳ κρατήσας ἄρξει . 
καὶ πότερ’ ἂν βελτίους εἴημεν τῶν ὑπαρχουσῶν δυσκολιῶν ἀπαλλαττόμενοι , ἢ καινὰς ἔχθρας καὶ βλασφημίας ποιούμενοι ; 
ἃς πᾶσ’ ἀνάγκη συμβαίνειν , ὅταν ἀρχῆς ἤ τινος ἄλλου πρὸς ἡμᾶς αὐτοὺς ἀμφισβητῶμεν . 
τί δ’ , ἂν ἄρα (δεῖ γὰρ ἅπαντα [ἡμᾶς] 
ἐξετάσαἰ 
ἅτερος ἡμῶν πείσας τὸν ἕτερον , ἐὰν λάχῃ , παραδοῦναι αὑτῷ τὴν ἀρχήν , οὕτω κληρῶται , τὸ δυοῖν πινακίοιν τὸν ἕνα κληροῦσθαι τί ἄλλ’ ἐστίν ; 
εἶτ’ ἐφ’ ᾧ θάνατον ζημίαν ὁ νόμος λέγει , τοῦθ’ ἡμῖν ἀδεῶς ἐξέσται πράττειν ; 
‘πάνυ γε · οὐ γὰρ ἂν αὐτὸ ποιήσαιμεν.’ 
οἶδα κἀγώ , τὸ γοῦν κατ’ ἐμέ · ἀλλ’ οὐδ’ αἰτίαν τοιαύτης ζημίας ἐνίους ἔχειν καλόν , ἐξὸν μή . 
εἶεν . 
ἀλλὰ ταῦτα μὲν ἡ πόλις βλάπτεται · ἐγὼ δ’ ἰδίᾳ τί ; 
θεάσασθ’ ἡλίκα , καὶ σκοπεῖτ’ ἄν τι δοκῶ λέγειν · πολὺ γὰρ χαλεπώτερα ταῦθ’ ὧν ἀκηκόατ’ ἐστίν . 
ὁρᾶτε μὲν γὰρ ἅπαντες αὐτὸν χρώμενον , ἕως μὲν ἔζη , Μενεκλεῖ καὶ τοῖς περὶ ἐκεῖνον ἀνθρώποις , νῦν δ’ ἑτέροις ἐκείνου βελτίοσιν οὐδέν , καὶ τὰ τοιαῦτ’ ἐζηλωκότα καὶ δεινὸν δοκεῖν εἶναι βουλόμενον · καὶ νὴ Δί’ ἴσως ἔστιν . 
ἂν οὖν προϊόντος τοῦ χρόνου τῶν αὐτῶν τι ποιεῖν τούτοις ἐπιχειρῇ (ἔστι δὲ ταῦτα γραφαί , φάσεις , ἐνδείξεις , ἀπαγωγαἴ , εἶτ’ ἐπὶ τούτων τινί (πολλὰ γάρ ἐστι τἀνθρώπινα , καὶ τοὺς πάνυ δεινοὺς ἑκάστοτε , ὅταν πλεονάζωσιν , ἐπίστασθ’ ὑμεῖς κοσμίους ποιεῖν) 
ὄφλῃ τῷ δημοσίῳ , τί μᾶλλον οὗτος ἐγγεγραμμένος ἔσται ἐμοῦ ; 
ὅτι νὴ Δί’ εἴσονται πάντες πότερός ποτ’ ὦφλεν . 
καλῶς . 
ἂν δέ , ὃ τυχὸν γένοιτ’ ἄν , χρόνος διέλθῃ καὶ μὴ ἐκτεισθῇ τὸ ὄφλημα , τί μᾶλλον οἱ τούτου παῖδες ἔσονται τῶν ἐμῶν ἐγγεγραμμένοι , ὅταν τοὔνομα καὶ ὁ πατὴρ καὶ ἡ φυλὴ καὶ πάντ’ ᾖ ταὐτά ; 
τί δ’ , εἴ τις δίκην ἐξούλης αὐτῷ λαχὼν μηδὲν ἐμοὶ φαίη πρὸς αὑτὸν εἶναι , κυρίαν δὲ ποιησάμενος ἐγγράψαι , τί μᾶλλον ἂν εἴη τοῦτον ἢ ἔμ’ ἐγγεγραφώς ; 
τί δ’ , εἴ τινας εἰσφορὰς μὴ θείη ; 
τί δ’ , εἴ τις ἄλλη περὶ τοὔνομα γίγνοιτ’ ἢ λῆξις δίκης ἢ δόξ’ ὅλως ἀηδής ; 
τίς εἴσεται τῶν πολλῶν πότερός ποθ’ οὗτός ἐστιν , δυοῖν Μαντιθέοιν ταὐτοῦ πατρὸς ὄντοιν ; 
φέρε , εἰ δὲ δίκην ἀστρατείας φεύγοι , χορεύοι δ’ ὅταν στρατεύεσθαι δέῃ ; 
καὶ γὰρ νῦν , ὅτ’ εἰς Ταμύνας παρῆλθον οἱ ἄλλοι , ἐνθάδε τοὺς Χοᾶς ἄγων ἀπελείφθη καὶ τοῖς Διονυσίοις καταμείνας ἐχόρευεν , ὡς ἅπαντες ἑωρᾶθ’ οἱ ἐπιδημοῦντες . 
ἀπελθόντων δ’ ἐξ Εὐβοίας τῶν στρατιωτῶν λιποταξίου προσεκλήθη , κἀγὼ ταξιαρχῶν τῆς φυλῆς ἠναγκαζόμην κατὰ τοὐνόματος τοῦ ἐμαυτοῦ πατρόθεν δέχεσθαι τὴν λῆξιν · καὶ εἰ μισθὸς ἐπορίσθη τοῖς δικαστηρίοις , εἰσῆγον ἂν δῆλον ὅτι . 
ταῦτα δ’ εἰ μὴ σεσημασμένων ἤδη συνέβη τῶν ἐχίνων , κἂν μάρτυρας ὑμῖν παρεσχόμην . 
εἶεν . 
εἰ δὲ ξενίας προσκληθείη ; 
πολλοῖς δὲ προσκρούει , καὶ ὃν ἠναγκάσθη τρόπον ὁ πατὴρ ποιήσασθαι αὐτόν , οὐ λέληθεν . 
ὑμεῖς δ’ , ὅτε μὲν τοῦτον οὐκ ἐποιεῖθ’ ὁ πατήρ , τὴν μητέρ’ ἀληθῆ λέγειν ἡγεῖσθ’ αὐτοῦ · ἐπειδὰν δ’ οὕτως γεγονὼς οὗτος ὀχληρὸς ᾖ , πάλιν ὑμῖν ποτὲ δόξει ’κεῖνος ἀληθῆ λέγειν . 
τί δ’ , εἰ ψευδομαρτυρίων ἁλώσεσθαι προσδοκῶν ἐφ’ οἷς ἐρανίζει τούτοις τοῖς περὶ αὑτόν , ἐρήμην ἐάσειεν τελεσθῆναι τὴν δίκην ; 
ἆρά γε μικρὰν ἡγεῖσθε βλάβην , ὦ ἄνδρες Ἀθηναῖοι , ἐν κοινωνίᾳ τὸν ἅπαντα βίον τῆς τούτου δόξης καὶ τῶν ἔργων εἶναι ; 
ὅτι τοίνυν οὐδ’ ἃ διεξελήλυθ’ ὑμῖν μάτην φοβοῦμαι , θεωρήσατε . 
οὗτος γὰρ ἤδη καὶ γραφάς τινας , ὦ ἄνδρες Ἀθηναῖοι , πέφευγεν , ἐφ’ αἷς οὐδὲν αἴτιος ὢν ἐγὼ συνδιαβάλλομαι , καὶ τῆς ἀρχῆς ἠμφεσβήτει , ἣν ὑμεῖς ἔμ’ ἐχειροτονήσατε , καὶ πολλὰ καὶ δυσχερῆ διὰ τοὔνομα συμβέβηκεν ἡμῖν , ὧν , ἵν’ εἰδῆτε , ἑκάστων μάρτυρας ὑμῖν παρέξομαι.Μάρτυρες ὁρᾶτ’ , ὦ ἄνδρες Ἀθηναῖοι , τὰ συμβαίνοντα , καὶ τὴν ἀηδίαν τὴν ἐκ τοῦ πράγματος . 
εἰ τοίνυν μηδὲν ἀηδὲς ἦν ἐκ τούτων , μηδ’ ὅλως ἀδύνατον ταὐτὸν ἔχειν ὄνομ’ ἡμῖν συνέβαινεν , οὐ δήπου τοῦτον μὲν δίκαιον τὸ μέρος τῶν [ἐμῶν] 
χρημάτων ἔχειν κατὰ τὴν ποίησιν , ἣν ὁ πατὴρ αὐτὸν ἀναγκασθεὶς ἐποιήσατο , ἐμὲ δ’ ἀφαιρεθῆναι τοὔνομα , ὃ βουλόμενος καὶ οὐδ’ ὑφ’ ἑνὸς βιασθεὶς ἔθετο . 
οὐκ ἔγωγ’ ἡγοῦμαι . 
ἵνα τοίνυν εἰδῆτε , ὅτι οὐ μόνον εἰς τοὺς φράτερας οὕτως , ὡς μεμαρτύρηται , ὁ πατὴρ τὴν ἐγγραφὴν ἐποιήσατο , ἀλλὰ καὶ τὴν δεκάτην ἐμοὶ ποιῶν τοὔνομα τοῦτ’ ἔθετο , λαβέ μοι καὶ ταύτην τὴν μαρτυρίαν.Μαρτυρία ἀκούετ’ , ἄνδρες Ἀθηναῖοι , ὅτι ἐγὼ μέν εἰμ’ ἐπὶ τοὐνόματος τούτου πάντα τὸν χρόνον , τουτονὶ δὲ Βοιωτὸν εἰς τοὺς φράτερας , ἡνίκ’ ἠναγκάσθη , ἐνέγραψεν ὁ πατήρ . 
ἡδέως τοίνυν ἐροίμην ἂν αὐτὸν ἐναντίον ὑμῶν · εἰ μὴ ἐτελεύτησεν ὁ πατήρ , τί ἄν ποτ’ ἐποίεις πρὸς τοῖς δημόταις ; 
οὐκ ἂν εἴας σεαυτὸν ἐγγράφειν Βοιωτόν ; 
ἀλλ’ ἄτοπον δίκην μὲν λαγχάνειν τούτου , κωλύειν δὲ πάλιν . 
καὶ μὴν εἴ γ’ εἴας αὐτόν , ἐνέγραψεν ἄν σ’ εἰς τοὺς δημότας , ὅπερ εἰς τοὺς φράτερας . 
οὐκοῦν δεινόν , ὦ γῆ καὶ θεοί , φάσκειν μὲν ἐκεῖνον αὑτοῦ πατέρ’ εἶναι , τολμᾶν δ’ ἄκυρα ποιεῖν ἁκεῖνος ἔπραξεν ζῶν . 
ἐτόλμα τοίνυν πρὸς τῷ διαιτητῇ πρᾶγμ’ ἀναιδέστατον λέγειν , ὡς ὁ πατὴρ αὑτοῦ δεκάτην ἐποίησεν ὥσπερ ἐμοῦ καὶ τοὔνομα τοῦτ’ ἔθετ’ αὐτῷ , καὶ μάρτυράς τινας παρείχετο , οἷς ἐκεῖνος οὐδεπώποτ’ ὤφθη χρώμενος . 
ἐγὼ δ’ οὐδέν’ ὑμῶν ἀγνοεῖν οἴομαι , ὅτι οὔτ’ ἂν ἐποίησε δεκάτην οὐδεὶς παιδίου μὴ νομίζων αὑτοῦ δικαίως εἶναι , οὔτε ποιήσας καὶ στέρξας , ὡς ἂν υἱόν τις στέρξαι , πάλιν ἔξαρνος ἐτόλμησε γενέσθαι . 
οὐδὲ γὰρ εἴ τι τῇ μητρὶ πρὸς ὀργὴν ἦλθεν τῇ τούτων , τούτους ἂν ἐμίσει , νομίζων αὑτοῦ εἶναι · πολὺ γὰρ μᾶλλον εἰώθασιν , ὧν ἂν ἑαυτοῖς διενεχθῶσιν ἀνὴρ καὶ γυνή , διὰ τοὺς παῖδας καταλλάττεσθαι ἢ δῑ ἃν ἀδικηθῶσιν ὑφ’ αὑτῶν , τοὺς κοινοὺς παῖδας πρὸς μισεῖν . 
οὐ τοίνυν ἐκ τούτων ἔστιν ἰδεῖν μόνον ὅτι ψεύσεται , ταῦτ’ ἂν λέγῃ , ἀλλὰ πρὶν ἡμέτερος φάσκειν συγγενὴς εἶναι , εἰς Ἱπποθωντίδ’ ἐφοίτα φυλὴν εἰς παῖδας χορεύσων . 
καίτοι τίς ἂν ὑμῶν οἴεται τὴν μητέρα πέμψαι τοῦτον εἰς ταύτην τὴν φυλήν , δεινὰ μέν , ὥς φησιν , ὑπὸ τοῦ πατρὸς πεπονθυῖαν , δεκάτην δ’ εἰδυῖαν πεποιηκότ’ ἐκεῖνον καὶ πάλιν ἔξαρνον ὄντα ; 
ἐγὼ μὲν οὐδέν’ ἂν οἶμαι . 
εἰς γὰρ τὴν Ἀκαμαντίδ’ ὁμοίως ἐξῆν σοι φοιτᾶν , καὶ ἐφαίνετ’ ἂν οὖσ’ ἀκόλουθος ἡ φυλὴ τῇ θέσει τοὐνόματος . 
ὡς τοίνυν ταῦτ’ ἀληθῆ λέγω , τούτων μάρτυρας ὑμῖν τοὺς συμφοιτῶντας καὶ τοὺς εἰδότας παρέξομαι.Μάρτυρες οὕτω τοίνυν φανερῶς παρὰ τὸν τῆς αὑτοῦ μητρὸς ὅρκον καὶ τὴν τοῦ δόντος ἐκείνῃ τὸν ὅρκον εὐήθειαν πατρὸς τετυχηκὼς καὶ ἀνθ’ Ἱπποθωντίδος ἐν Ἀκαμαντίδι φυλῇ γεγονώς , οὐκ ἀγαπᾷ Βοιωτὸς οὑτοσί , ἀλλὰ καὶ δίκας ἐμοὶ δύ’ ἢ τρεῖς εἴληχεν ἀργυρίου πρὸς αἷς καὶ πρότερόν μ’ ἐσυκοφάντει . 
καίτοι πάντας οἶμαι τοῦθ’ ὑμᾶς εἰδέναι , τίς ἦν χρηματιστὴς ὁ πατήρ . 
ἐγὼ δ’ ἐάσω ταῦτα . 
ἀλλ’ εἰ δίκαῑ ὀμώμοκεν ἡ μήτηρ ἡ τούτων , ἐπ’ αὐτοφώρῳ συκοφάντην ἐπιδεικνύει τοῦτον ταῖς δίκαις ταύταις . 
εἰ γὰρ οὕτω δαπανηρὸς ἦν , ὥστε γάμῳ γεγαμηκὼς τὴν ἐμὴν μητέρα , ἑτέραν εἶχε γυναῖκα , ἧς ὑμεῖς ἐστέ , καὶ δύ’ οἰκίας ᾤκει , πῶς ἂν ἀργύριον τοιοῦτος ὢν κατέλιπεν ; 
οὐκ ἀγνοῶ τοίνυν , ὦ ἄνδρες Ἀθηναῖοι , ὅτι Βοιωτὸς οὑτοσὶ δίκαιον μὲν οὐδὲν ἕξει λέγειν , ἥξει δ’ ἐπὶ ταῦθ’ ἅπερ ἀεὶ λέγει , ὡς ἐπηρέαζεν ὁ πατὴρ αὐτῷ πειθόμενος ὑπ’ ἐμοῦ , ἀξιοῖ δ’ αὐτὸς ὡς δὴ πρεσβύτερος ὢν τοὔνομ’ ἔχειν τὸ τοῦ πρὸς πατρὸς πάππου . 
πρὸς δὴ ταῦτ’ ἀκοῦσαι βέλτιον ὑμᾶς βραχέα . 
ἐγὼ γὰρ οἶδα τοῦτον , ὅτ’ οὔπω συγγενὴς ἦν ἐμοί , ὁρῶν ὥσπερ ἂν ἄλλον τιν’ οὑτωσί , νεώτερον ὄντ’ ἐμοῦ καὶ συχνῷ , ὅσ’ ἐξ ὄψεως , οὐ μὴν ἰσχυρίζομαι τούτῳ (καὶ γὰρ εὔηθες) · 
ἀλλ’ εἴ τις ἔροιτο Βοιωτὸν τουτονί , ὅτ’ ἐν Ἱπποθωντίδι φυλῇ ἠξίους χορεύειν , οὔπω τοῦ πατρὸς εἶναι φάσκων τοῦ ἐμοῦ υἱός , τί σαυτὸν ἔχειν δικαίως ἂν θείης ὄνομα ; 
εἰ γὰρ Μαντίθεον , οὐκ ἂν διὰ τοῦτό γε φαίης ὅτι πρεσβύτερος εἶ ἐμοῦ . 
ὃς γὰρ οὐδὲ τῆς φυλῆς τότε σοι προσήκειν ἡγοῦ τῆς ἐμῆς , πῶς ἂν τοῦ γε πάππου τοῦ ἐμοῦ ἠμφεσβήτεις ; 
ἔτι δ’ , ὦ ἄνδρες Ἀθηναῖοι , τὸν μὲν τῶν ἐτῶν χρόνον οὐδεὶς οἶδεν ὑμῶν (ἐγὼ μὲν γὰρ ἐμοὶ πλείονα , οὗτος δ’ ἑαυτῷ φήσεἰ , τὸν δὲ τοῦ δικαίου λόγον ἅπαντες ἐπίστασθε . 
ἔστι δ’ οὗτος τίς ; 
ἀφ’ οὗ παῖδας ἐποιήσατο τούτους ὁ πατήρ , ἀπὸ τούτου καὶ νομίζεσθαι . 
πρότερον τοίνυν ἔμ’ εἰς τοὺς δημότας ἐνέγραψε Μαντίθεον , πρὶν εἰσαγαγεῖν τοῦτον εἰς τοὺς φράτερας . 
ὥστ’ οὐ τῷ χρόνῳ μόνον , ἀλλὰ καὶ τῷ δικαίῳ πρεσβεῖον ἔχοιμ’ ἂν ἐγὼ τοὔνομα τοῦτ’ εἰκότως . 
εἶεν . 
εἰ δέ τίς σ’ ἔροιτο , ‘εἰπέ μοι , Βοιωτέ , πόθεν νῦν Ἀκαμαντίδος φυλῆς γέγονας καὶ τῶν δήμων Θορίκιος καὶ υἱὸς Μαντίου , καὶ τὸ μέρος τῶν ὑπ’ ἐκείνου καταλειφθέντων ἔχεις ; ’ 
οὐδὲν ἂν ἄλλ’ ἔχοις εἰπεῖν , πλὴν ὅτι κἀμὲ ζῶν ἐποιήσατο Μαντίας . 
τί τεκμήριον , εἴ τίς σ’ ἔροιτο , ἢ μαρτύριόν ἐστί σοι τούτου ; 
εἰς τοὺς φράτεράς μ’ εἰσήγαγε , φήσειας ἄν . 
τί οὖν σ’ ἐνέγραψεν ὄνομα , εἴ τις ἔροιτο , Βοιωτὸν ἂν εἴποις · τοῦτο γὰρ εἰσήχθης . 
οὐκοῦν δεινὸν εἰ τῆς μὲν πόλεως καὶ τῶν ὑπ’ ἐκείνου καταλειφθέντων διὰ τοὔνομα τοῦτο μέτεστί σοι , τοῦτο δ’ ἀξιοῖς ἀφεὶς ἕτερον μεταθέσθαι σαυτῷ . 
φέρ’ , εἴ σ’ ὁ πατὴρ ἀξιώσειεν ἀναστάς , ἢ μένειν ἐφ’ οὗ σ’ αὐτὸς ἐποιήσατ’ ὀνόματος , ἢ πατέρ’ ἄλλον σαυτοῦ φάσκειν εἶναι , ἆρ’ οὐκ ἂν μέτρῑ ἀξιοῦν δοκοίη ; 
ταὐτὰ τοίνυν ταῦτ’ ἐγώ σ’ ἀξιῶ , ἢ πατρὸς ἄλλου σεαυτὸν παραγράφειν , ἢ τοὔνομ’ ἔχειν ὃ ’κεῖνος ἔδωκέ σοι . 
νὴ Δί’ , ἀλλ’ ὕβρει καὶ ἐπηρείᾳ τινὶ τοῦτ’ ἐτέθη σοι . 
ἀλλὰ πολλάκις μέν , ὅτ’ οὐκ ἐποιεῖθ’ ὁ πατὴρ τούτους , ἔλεγον οὗτοι ὡς οὐδὲν χείρους εἰσὶν οἱ τῆς μητρὸς τῆς τούτου συγγενεῖς τῶν τοῦ πατρὸς τοῦ ἐμοῦ . 
ἔστι δ’ ὁ Βοιωτὸς ἀδελφοῦ τῆς τούτου μητρὸς ὄνομα . 
ἐπειδὴ δ’ εἰσάγειν ὁ πατὴρ τούτους ἠναγκάζετο , ἐμοῦ προεισηγμένου Μαντιθέου , οὕτω τοῦτον εἰσάγει Βοιωτόν , τὸν ἀδελφὸν δ’ αὐτοῦ Πάμφιλον . 
ἐπεὶ σὺ δεῖξον , ὅστις Ἀθηναίων ταὐτὸν ὄνομα τοῖς αὑτοῦ παισὶν ἔθετο δυοῖν · κἂν δείξῃς , ἐγὼ συγχωρήσω δῑ ἐπήρειάν σοι τοῦτο τοὔνομα θέσθαι τὸν πατέρα . 
καίτοι εἴ γε τοιοῦτος ἦσθα , ὥστε ποιήσασθαι μὲν σαυτὸν ἀναγκάσαι , ἐξ ὅτου δ’ ἀρέσεις ἐκείνῳ τρόπου μὴ σκοπεῖν , οὐκ ἦσθ’ οἷον δεῖ τὸν προσήκοντ’ εἶναι περὶ τοὺς γονέας , οὐκ ὢν δ’ οὐκ ἐπηρεάζου δικαίως ἄν , ἀλλ’ ἀπωλώλεις . 
ἢ δεινόν γ’ ἂν εἴη , εἰ κατὰ μὲν τῶν ὑπὸ τοῦ πατρὸς αὐτοῦ νομιζομένων παίδων οἱ περὶ τῶν γονέων ἰσχύσουσιν νόμοι , κατὰ δὲ τῶν αὑτοὺς εἰσβιαζομένων ἄκοντας ποιεῖσθαι ἄκυροι γενήσονται . 
ἀλλ’ , ὦ χαλεπώτατε Βοιωτέ , μάλιστα μὲν ὧν πράττεις πάντων παῦσαι , εἰ δ’ ἄρα μὴ βούλει , ἐκεῖνό γε πρὸς Διὸς πείθου · παῦσαι μὲν σαυτῷ παρέχων πράγματα , παῦσαι δ’ ἐμὲ συκοφαντῶν , ἀγάπα δ’ ὅτι σοι πόλις , οὐσία , πατὴρ γέγονεν . 
οὐδεὶς ἀπελαύνει σ’ ἀπὸ τούτων , οὔκουν ἔγωγε . 
ἀλλ’ ἂν μέν , ὥσπερ εἶναι φὴς ἀδελφός , καὶ τὰ ἔργ’ ἀδελφοῦ ποιῇς , δόξεις εἶναι συγγενής , ἂν δ’ ἐπιβουλεύῃς , δικάζῃ , φθονῇς , βλασφημῇς , δόξεις εἰς ἀλλότρῑ ἐμπεσὼν ὡς οὐ προσήκουσιν οὕτω χρῆσθαι . 
ἐπεὶ ἔγωγ’ οὐδ’ εἰ τὰ μάλισθ’ ὁ πατὴρ ὄντα σ’ ἑαυτοῦ μὴ ἐποιεῖτ’ ἀδικῶ . 
οὐ γὰρ ἐμοὶ προσῆκεν εἰδέναι , τίνες εἰσὶν υἱεῖς ἐκείνου , ἀλλ’ ἐκείνῳ δεῖξαι , τίν’ ἐμοὶ νομιστέον ἔστ’ ἀδελφόν . 
ὃν μὲν τοίνυν οὐκ ἐποιεῖτό σε χρόνον , οὐδ’ ἐγὼ προσήκονθ’ ἡγούμην , ἐπειδὴ δ’ ἐποιήσατο , κἀγὼ νομίζω . 
τί τούτου σημεῖον ; 
τῶν πατρῴων ἔχεις τὸ μέρος μετὰ τὴν τοῦ πατρὸς τελευτήν · ἱερῶν , ὁσίων μετέχεις · ἀπάγει σ’ οὐδεὶς ἀπὸ τούτων . 
τί βούλει ; 
ἂν δὲ φῇ δεινὰ πάσχειν καὶ κλάῃ καὶ ὀδύρηται καὶ κατηγορῇ ἐμοῦ , ἃ μὲν ἂν λέγῃ , μὴ πιστεύετε (οὐ γὰρ δίκαιον μὴ περὶ τούτων ὄντος τοῦ λόγου νυνἴ , ἐκεῖνο δ’ ὑπολαμβάνετε , ὅτι οὐδὲν ἔστ’ αὐτῷ ἧττον δίκην λαμβάνειν Βοιωτῷ κληθέντι . 
τί οὖν φιλονικεῖς ; 
μηδαμῶς · μὴ ἔχ’ οὕτω πρὸς ἡμᾶς ἐθελέχθρως · οὐδὲ γὰρ ἐγὼ πρὸς σέ , ἐπεὶ καὶ νῦν , ἵνα μηδὲ τοῦτο λάθῃ σε , ὑπὲρ σοῦ λέγω μᾶλλον , ἀξιῶν μὴ ταὐτὸν ἔχειν ὄνομ’ ἡμᾶς . 
εἰ γὰρ μηδὲν ἄλλο , ἀνάγκη τὸν ἀκούσαντ’ ἐρέσθαι πότερος , δύ’ ἂν ὦσιν Μαντίθεοι Μαντίου . 
οὐκοῦν , ὃν ἠναγκάσθη ποιήσασθαι , σὲ ἂν λέγῃ , ἐρεῖ . 
τί οὖν ἐπιθυμεῖς τούτων ; 
ἀνάγνωθι δέ μοι λαβὼν δύο ταυτασὶ μαρτυρίας , ὡς ἐμοὶ Μαντίθεον καὶ τούτῳ Βοιωτὸν ὁ πατὴρ ὄνομ’ ἔθετο.Μαρτυρίαι λοιπὸν ἡγοῦμαι τοῦθ’ ὑμῖν ἐπιδεῖξαι , ὦ ἄνδρες Ἀθηναῖοι , ὡς οὐ μόνον εὐορκήσετε , ἂν ἁγὼ λέγω ψηφίσησθε , ἀλλὰ καὶ ὡς οὗτος [αὐτὸς] 
αὑτοῦ κατέγνω Βοιωτόν , ἀλλ’ οὐ Μαντίθεον ὄνομα δικαίως ἂν ἔχειν . 
λαχόντος γὰρ ἐμοῦ τὴν δίκην ταύτην Βοιωτῷ Μαντίου Θορικίῳ , ἐξ ἀρχῆς τ’ ἠντεδίκει καὶ ὑπώμνυθ’ ὡς ὢν Βοιωτός , καὶ τὸ τελευταῖον , ἐπεὶ οὐκέτ’ ἐνῆν αὐτῷ διακρούσασθαι , ἐρήμην ἐάσας καταδιαιτῆσαι , σκέψασθε πρὸς θεῶν τί ἐποίησεν · 
ἀντιλαγχάνει μοι τὴν μὴ οὖσαν Βοιωτὸν αὑτὸν προσαγορεύσας . 
καίτοι ἐξ ἀρχῆς τ’ ἔδει ἐᾶν αὐτὸν τελέσασθαι τὴν δίκην κατὰ Βοιωτοῦ , εἴπερ μηδὲν προσῆκεν αὐτῷ τοὐνόματος , ὕστερόν τε μὴ αὐτὸν φαίνεσθαι ἐπὶ τῷ ὀνόματι τούτῳ ἀντιλαγχάνοντα τὴν μὴ οὖσαν . 
ὃς οὖν αὐτὸς αὑτοῦ κατέγνω δικαίως <ἂν> 
εἶναι Βοιωτός , τί ὑμᾶς ἀξιώσει τοὺς ὀμωμοκότας ψηφίζεσθαι ; 
ὡς δὲ ταῦτ’ ἀληθῆ λέγω , λαβέ μοι τὴν ἀντίληξιν καὶ τὸ ἔγκλημα τουτί.ἈντίληξισἜγκλημα εἰ μὲν τοίνυν οὗτος ἔχει δεῖξαι νόμον ὃς ποιεῖ κυρίους εἶναι τοὺς παῖδας τοῦ ἑαυτῶν ὀνόματος , ἃ λέγει νῦν οὗτος ὀρθῶς ἂν ψηφίζοισθε . 
εἰ δ’ ὁ μὲν νόμος , ὃν πάντες ἐπίστασθ’ ὁμοίως ἐμοί , τοὺς γονέας ποιεῖ κυρίους οὐ μόνον θέσθαι τοὔνομ’ ἐξ ἀρχῆς , ἀλλὰ κἂν πάλιν ἐξαλεῖψαι βούλωνται καὶ ἀποκηρῦξαι , ἐπέδειξα δ’ ἐγὼ τὸν πατέρα , ὃς κύριος ἦν ἐκ τοῦ νόμου , τούτῳ μὲν Βοιωτόν , ἐμοὶ δὲ Μαντίθεον θέμενον , πῶς ὑμῖν ἔστιν ἄλλο τι πλὴν ἁγὼ λέγω ψηφίσασθαι ; 
ἀλλὰ μὴν ὧν γ’ ἂν μὴ ὦσι νόμοι , γνώμῃ τῇ δικαιοτάτῃ δικάσειν ὀμωμόκατε , ὥστ’ εἰ μηδεὶς ἦν περὶ τούτων κείμενος νόμος , κἂν οὕτω δικαίως πρὸς ἐμοῦ τὴν ψῆφον ἔθεσθε . 
τίς γάρ ἐστιν ὑμῶν ὅστις ταὐτὸν ὄνομα τοῖς αὑτοῦ παισὶν τέθειται δυοῖν ; 
τίς δ’ , ᾧ μήπω παῖδες εἰσί , θήσεται ; 
οὐδεὶς δήπου . 
οὐκοῦν ὃ δίκαιον τῇ γνώμῃ τοῖς ὑμετέροις αὐτῶν παισὶν ὑπειλήφατε , τοῦτο καὶ περὶ ἡμῶν εὐσεβὲς γνῶναι . 
ὥστε καὶ κατὰ τὴν δικαιοτάτην γνώμην καὶ κατὰ τοὺς νόμους καὶ κατὰ τοὺς ὅρκους καὶ κατὰ τὴν τούτου προσομολογίαν ἐγὼ μὲν μέτρῑ ὑμῶν , ὦ ἄνδρες Ἀθηναῖοι , δέομαι καὶ δίκαῑ ἀξιῶ , οὗτος δ’ οὐ μόνον οὐ μέτρια , ἀλλ’ οὐδ’ εἰωθότα γίγνεσθαι . 
Πρὸς Βοιωτὸν περὶ Προικὸς Μητρῴας . 
πάντων ἐστὶν ἀνιαρότατον , ὦ ἄνδρες δικασταί , ὅταν τις ὀνόματι μὲν ἀδελφὸς προσαγορευθῇ τινῶν , τῷ δ’ ἔργῳ ἐχθροὺς ἔχῃ τούτους , καὶ ἀναγκάζηται πολλὰ καὶ δεινὰ παθὼν ὑπ’ αὐτῶν εἰσιέναι εἰς δικαστήριον , ὃ νῦν ἐμοὶ συμβέβηκεν . 
οὐ γὰρ μόνον ἀτύχημά μοι ἐξ ἀρχῆς ἐγένετο , διότι Πλαγγὼν ἡ τούτων μήτηρ ἐξαπατήσασα τὸν πατέρα μου καὶ ἐπιορκήσασα φανερῶς , ἠνάγκασεν αὐτὸν ὑπομεῖναι τούτους ποιήσασθαι , καὶ διὰ τοῦτο τὰ δύο μέρη τῶν πατρῴων ἀπεστερήθην · ἀλλὰ πρὸς τούτοις ἐξελήλαμαι μὲν ἐκ τῆς πατρῴας οἰκίας ὑπὸ τούτων , ἐν ᾗ καὶ ἐγενόμην καὶ ἐτράφην , καὶ εἰς ἣν οὐχ ὁ πατὴρ αὐτοὺς ἀλλ’ ἐγὼ τελευτήσαντος ἐκείνου παρεδεξάμην , ἀποστεροῦμαι δὲ τὴν προῖκα τῆς ἐμαυτοῦ μητρός , περὶ ἧς νυνὶ δικάζομαι , αὐτὸς μὲν τούτοις δίκας ὑπὲρ ὧν ἐνεκάλουν μοι πάντων δεδωκώς , πλὴν εἴ τινα νῦν ἕνεκα τῆς δίκης ταύτης ἀντειλήχασίν μοι συκοφαντοῦντες , ὡς καὶ ὑμῖν ἔσται καταφανές , παρὰ δὲ τούτων ἐν ἕνδεκα ἔτεσιν οὐ δυνάμενος τυχεῖν τῶν μετρίων , ἀλλὰ νῦν εἰς ὑμᾶς [βοηθοὺς] 
καταπεφευγώς . 
δέομαι οὖν ἁπάντων ὑμῶν , ὦ ἄνδρες δικασταί , μετ’ εὐνοίας τέ μου ἀκοῦσαι οὕτως ὅπως ἂν δύνωμαι λέγοντος , κἂν ὑμῖν δοκῶ δεινὰ πεπονθέναι , συγγνώμην ἔχειν μοι ζητοῦντι κομίσασθαι τἀμαυτοῦ , ἄλλως τε καὶ εἰς θυγατρὸς ἔκδοσιν · συνέβη γάρ μοι δεηθέντος τοῦ πατρὸς ὀκτωκαιδεκέτη γῆμαι , καὶ διὰ τοῦτο εἶναί μοι θυγατέρα ἤδη ἐπίγαμον . 
ὥστ’ ἐμοὶ μὲν δικαίως ἂν ἀδικουμένῳ διὰ πολλὰ βοηθήσαιτε , τούτοις δὲ εἰκότως ἂν ὀργίζοισθε · οἵτινες , ὦ γῆ καὶ θεοί , ἐξὸν αὐτοῖς τὰ δίκαια ποιήσασι μὴ εἰσιέναι εἰς δικαστήριον , οὐκ αἰσχύνονται μὲν ἀναμιμνῄσκοντες ὑμᾶς εἴ τι ἢ ὁ πατὴρ ἡμῶν μὴ ὀρθῶς διεπράξατο ἢ οὗτοι εἰς ἐκεῖνον ἥμαρτον , ἀναγκάζουσι δ’ ἐμὲ δικάζεσθαι αὑτοῖς . 
ἵνα δὲ ἀκριβῶς εἰδῆτε , ὡς οὐκ ἐγὼ τούτου αἴτιός εἰμι ἀλλ’ οὗτοι , ἐξ ἀρχῆς ὑμῖν , ὡς ἂν ἐν βραχυτάτοις δύνωμαι , διηγήσομαι τὰ πραχθέντα . 
ἡ γὰρ μήτηρ ἡ ἐμή , ὦ ἄνδρες δικασταί , θυγάτηρ μὲν ἦν Πολυαράτου Χολαργέως , ἀδελφὴ δὲ Μενεξένου καὶ Βαθύλλου καὶ Περιάνδρου . 
ἐκδόντος δὲ αὐτὴν τοῦ πατρὸς Κλεομέδοντι τῷ Κλέωνος υἱεῖ , καὶ προῖκα τάλαντον ἐπιδόντος , τὸ μὲν πρῶτον τούτῳ συνῴκει · γενομένων δ’ αὐτῇ τριῶν μὲν θυγατέρων , υἱοῦ δ’ ἑνὸς Κλέωνος , καὶ μετὰ ταῦτα τοῦ ἀνδρὸς αὐτῇ τελευτήσαντος , ἀπολιποῦσα τὸν οἶκον καὶ κομισαμένη τὴν προῖκα , πάλιν ἐκδόντων αὐτὴν τῶν ἀδελφῶν Μενεξένου καὶ Βαθύλλου (ὁ γὰρ Περίανδρος ἔτι παῖς ἦν) 
καὶ τὸ τάλαντον ἐπιδόντων , συνῴκησε τῷ ἐμῷ πατρί . 
καὶ γίγνομαι αὐτοῖς ἐγώ τε καὶ ἄλλος ἀδελφὸς νεώτερος ἐμοῦ , ὃς ἔτι παῖς ὢν ἐτελεύτησεν . 
ὡς δ’ ἀληθῆ λέγω , περὶ τούτων ὑμῖν πρῶτον τοὺς μάρτυρας παρέξομαι.Μάρτυρες τὴν μὲν τοίνυν μητέρα τὴν ἐμὴν οὕτως ὁ πατήρ μου γήμας εἶχε γυναῖκα ἐν τῇ οἰκίᾳ τῇ ἑαυτοῦ , ἐμέ τε ἐπαίδευεν καὶ ἠγάπα , ὥσπερ καὶ ὑμεῖς ἅπαντες τοὺς ὑμετέρους παῖδας ἀγαπᾶτε . 
τῇ δὲ τούτων μητρὶ Πλαγγόνι ἐπλησίασεν ὅντινα δή ποτ’ οὖν τρόπον · οὐ γὰρ ἐμὸν τοῦτο λέγειν ἐστίν . 
καὶ οὕτως οὐ πάντα γε ἦν ὑπὸ τῆς ἐπιθυμίας κεκρατημένος , ὥστε οὐδὲ τῆς μητρὸς τῆς ἐμῆς ἀποθανούσης ἠξίωσεν αὐτὴν εἰς τὴν οἰκίαν παρ’ ἑαυτὸν εἰσδέξασθαι , οὐδὲ τούτους , ὡς υἱεῖς εἰσιν αὑτοῦ , πεισθῆναι · ἀλλὰ τὸν μὲν ἄλλον χρόνον οὗτοι διῆγον οὐκ ὄντες τοῦ ἐμοῦ πατρός , ὡς καὶ ὑμῶν οἱ πολλοὶ ἴσασιν , ἐπειδὴ δὲ οὗτος αὐξηθεὶς καὶ μεθ’ αὑτοῦ παρασκευασάμενος ἐργαστήριον συκοφαντῶν , ὧν ἡγεμὼν ἦν Μνησικλῆς καὶ Μενεκλῆς ἐκεῖνος ὁ τὴν Νῖνον ἑλών , μεθ’ ὧν οὗτος ἐδικάζετό μου τῷ πατρὶ φάσκων υἱὸς εἶναι ἐκείνου—συνόδων δὲ γιγνομένων πολλῶν ὑπὲρ τούτων , καὶ τοῦ πατρὸς οὐκ ἂν φάσκοντος πεισθῆναι , ὡς οὗτοι γεγόνασιν ἐξ αὑτοῦ , τελευτῶσα ἡ Πλαγγών , ὦ ἄνδρες δικασταί (πάντα γὰρ εἰρήσεται τἀληθῆ πρὸς ὑμᾶς) , μετὰ τοῦ Μενεκλέους ἐνεδρεύσασα τὸν πατέρα μου καὶ ἐξαπατήσασα ὅρκῳ , ὃς μέγιστος δοκεῖ καὶ δεινότατος παρὰ πᾶσιν ἀνθρώποις εἶναι , ὡμολόγησεν τριάκοντα μνᾶς λαβοῦσα τούτους μὲν τοῖς αὑτῆς ἀδελφοῖς εἰσποιήσειν υἱεῖς , αὐτὴ δέ , ἂν πρὸς τῷ διαιτητῇ προκαλῆται αὐτὴν ὁ πατήρ μου ὀμόσαι ἦ μὴν τοὺς παῖδας ἐξ αὑτοῦ γεγονέναι , οὐ δέξεσθαι τὴν πρόκλησιν · τούτων γὰρ γενομένων οὔτε τούτους ἀποστερήσεσθαι τῆς πολιτείας , τῷ τε πατρί μου οὐκέτι δυνήσεσθαι αὐτοὺς πράγματα παρέχειν , τῆς μητρὸς αὐτῶν οὐ δεξαμένης τὸν ὅρκον . 
συγχωρηθέντων δὲ τούτων—τί ἂν ὑμῖν μακρολογοίην ; 
ὡς γὰρ πρὸς τὸν διαιτητὴν ἀπήντησεν , παραβᾶσα πάντα τὰ ὡμολογημένα ἡ Πλαγγὼν δέχεταί τε τὴν πρόκλησιν καὶ ὄμνυσιν ἐν τῷ Δελφινίῳ ἄλλον ὅρκον ἐναντίον τῷ προτέρῳ , ὡς καὶ ὑμῶν οἱ πολλοὶ ἴσασιν · περιβόητος γὰρ ἡ πρᾶξις ἐγένετο . 
καὶ οὕτως ὁ πατήρ μου διὰ τὴν ἑαυτοῦ πρόκλησιν ἀναγκασθεὶς ἐμμεῖναι τῇ διαίτῃ , ἐπὶ μὲν τοῖς γεγενημένοις ἠγανάκτει καὶ βαρέως ἔφερεν , καὶ εἰς τὴν οἰκίαν οὐδ’ ὣς εἰσδέξασθαι τούτους ἠξίωσεν , εἰς δὲ τοὺς φράτερας ἠναγκάσθη εἰσαγαγεῖν . 
καὶ τοῦτον μὲν ἐνέγραψε Βοιωτόν , τὸν δ’ ἕτερον Πάμφιλον . 
ἐμὲ δ’ εὐθὺς ἔπειθε περὶ ὀκτωκαίδεκ’ ἔτη γεγενημένον τὴν Εὐφήμου γῆμαι θυγατέρα , βουλόμενος παῖδας ἐξ ἐμοῦ γενομένους ἐπιδεῖν . 
ἐγὼ δέ , ὦ ἄνδρες δικασταί , νομίζων δεῖν καὶ πρότερον καὶ ἐπειδὴ οὗτοι ἐλύπουν αὐτὸν δικαζόμενοι καὶ πράγματα παρέχοντε , ἐμὲ τοὐναντίον εὐφραίνειν ἅπαντα ποιοῦντα ὅσα ἐκείνῳ χαριεῖσθαι μέλλοιμι , ἐπείσθην αὐτῷ . 
γήμαντος δέ μου τὸν τρόπον τοῦτον , ἐκεῖνος μὲν τὸ θυγάτριόν μοι ἐπιδὼν γενόμενον , οὐ πολλοῖς ἔτεσιν ὕστερον ἀρρωστήσας ἐτελεύτησεν · ἐγὼ δ’ , ὦ ἄνδρες δικασταί , ζῶντος μὲν τοῦ πατρὸς οὐδὲν ᾤμην δεῖν ἐναντιοῦσθαι αὐτῷ , τελευτήσαντος δὲ ἐκείνου εἰσεδεξάμην τε τούτους εἰς τὴν οἰκίαν καὶ τῶν ὄντων ἁπάντων μετέδωκα , οὐχ ὡς ἀδελφοῖς οὖσιν (οὐδὲ γὰρ ὑμῶν τοὺς πολλοὺς λελήθασιν ὃν τρόπον οὗτοι γεγόνασιν) , νομίζων δ’ ἀναγκαῖον εἶναί μοι , ἐπειδὴ ὁ πατὴρ ἐξηπατήθη , πείθεσθαι τοῖς νόμοις τοῖς ὑμετέροις . 
καὶ οὕτως ὑπ’ ἐμοῦ εἰς τὴν οἰκίαν εἰσδεχθέντες , ὡς ἐνεμόμεθα τὰ πατρῷα , ἀξιοῦντος ἐμοῦ ἀπολαβεῖν τὴν τῆς μητρὸς προῖκα ἀντενεκάλουν καὶ οὗτοι , καὶ ἔφασαν ὀφείλεσθαι καὶ τῇ αὑτῶν μητρὶ τὴν ἴσην προῖκα . 
συμβουλευσάντων δ’ ἡμῖν τῶν παρόντων , τὰ μὲν ἄλλα πάντα ἐνειμάμεθα , τὴν δὲ οἰκίαν καὶ τοὺς παῖδας τοὺς διακόνους τοῦ πατρὸς ἐξαιρέτους ἐποιησάμεθα , ἵν’ ἐκ μὲν τῆς οἰκίας , ὁποτέροις ἂν ἡμῶν φαίνηται ὀφειλομένη ἡ προίξ , οὗτοι αὐτὴν κομίσωνται , ἐκ δὲ τῶν παίδων κοινῶν ὄντων , ἐάν τι οὗτοι τῶν πατρῴων ἐπιζητῶσιν , πυνθάνωνται , καὶ βασανίζοντες αὐτοὺς καὶ ἄλλῳ ὅτῳ ἂν τρόπῳ βούλωνται ζητοῦντες . 
ὅτι δὲ καὶ ταῦτ’ ἀληθῆ λέγω , ἐκ τούτων τῶν μαρτυριῶν εἴσεσθε.Μαρτυρίαι μετὰ ταῦτα τοίνυν οὗτοί τε ἐμοὶ δίκας ἔλαχον ὑπὲρ ὧν ἐνεκάλουν κἀγὼ τούτοις ὑπὲρ τῆς προικός . 
καὶ τὸ μὲν πρῶτον παραγραψάμενοι Σόλωνα Ἑρχιέα διαιτητὴν τούτῳ ἐπετρέψαμεν δικάσαι περὶ ὧν ἐνεκαλοῦμεν ἀλλήλοις · ὡς δ’ οὐκ ἀπήντων οὗτοι , ἀλλ’ ἐφυγοδίκουν καὶ χρόνος διετρίβετο συχνός , τῷ μὲν Σόλωνι συνέβη τελευτῆσαι τὸν βίον , οὗτοι δὲ πάλιν ἐξ ὑπαρχῆς λαγχάνουσί μοι τὰς δίκας , καὶ ἐγὼ τούτῳ , προσκαλεσάμενος αὐτὸν καὶ ἐπιγραψάμενος ἐπὶ τὸ ἔγκλημα Βοιωτόν · τοῦτο γὰρ αὐτῷ ὁ πατὴρ ἔθετο τοὔνομα . 
περὶ μὲν οὖν ὧν οὗτοί μοι ἐδικάζοντο , παρόντος τούτου καὶ ἀντιδικοῦντος καὶ οὐκ ἔχοντος ἐπιδεῖξαι οὐδὲν ὧν ἐνεκάλουν , ἀπεδιῄτησέν μου ὁ διαιτητής · καὶ οὗτος συνειδὼς αὑτῷ ἀδίκως ἐγκαλοῦντι οὔτε ἐφῆκεν εἰς τὸ δικαστήριον , οὔτε νῦν περὶ ἐκείνων εἴληχέ μοι δίκην οὐδεμίαν , ἀλλὰ περὶ ἄλλων τινῶν , λύσειν τοῖς ἐγκλήμασι τούτοις τὴν δίκην ταύτην οἰόμενος . 
ἣν δ’ ἐγὼ τοῦτον ἐδίωκον τότε περὶ τῆς προικός , ἐπιδημοῦντος τούτου ἐνθάδε καὶ οὐκ ἀπαντήσαντος πρὸς τὸν διαιτητήν , ἐρήμην κατεδιῄτησεν αὐτοῦ . 
οὑτοσὶ δέ , ὦ ἄνδρες δικασταί , οὔτε ἠντεδίκει τότε παρὼν οὔτε ἔφη με καταδιαιτήσασθαι τὴν δίκην αὑτοῦ · οὐ γὰρ εἶναι Βοιωτὸν αὑτῷ ὄνομα , ἀλλὰ Μαντίθεον , καὶ οὕτως ὀνόματι ἀμφισβητῶν ἔργῳ τὴν προῖκά με τῆς μητρὸς ἀποστερεῖ . 
ἀπορῶν δ’ ἐγὼ τί ἄν τις χρήσαιτο τῷ πράγματι , οὕτω πάλιν τὴν αὐτὴν ταύτην δίκην λαχὼν αὐτῷ Μαντιθέῳ ἑνδεκάτῳ ἔτει νῦν εἰς ὑμᾶς καταπέφευγα . 
ὡς δὲ καὶ ταῦτ’ ἀληθῆ λέγω , ἀναγνώσεται ὑμῖν <τὰς> 
περὶ τούτων μαρτυρίας.Μαρτυρίαι ὅτι μὲν τοίνυν , ὦ ἄνδρες δικασταί , ἥ τε μήτηρ μου τάλαντον ἐπενεγκαμένη προῖκα , ἐκδοθεῖσα ὑπὸ τῶν ἀδελφῶν τῶν αὑτῆς , ὥσπερ οἱ νόμοι κελεύουσιν , συνῴκησεν τῷ πατρί , καὶ ὃν τρόπον ἐγὼ τούτους εἰσεδεξάμην εἰς τὴν οἰκίαν τοῦ πατρὸς τελευτήσαντος , καὶ ὅτι ἀπέφυγον αὐτοὺς τὰς δίκας ἅς μοι ἐνεκάλουν , ταῦτα μὲν πάντα καὶ μεμαρτύρηται ὑμῖν καὶ ἐπιδέδεικται . 
ἴθι δὴ λαβὲ καὶ τὸν περὶ τῆς προικὸς νόμον τουτονί.Νόμος οὕτω τοίνυν τοῦ νόμου ἔχοντος , οἶμαι τουτονὶ Βοιωτὸν ἢ Μαντίθεον ἢ ὅ τι ποτ’ ἄλλο χαίρει προσαγορευόμενος , δικαίαν μὲν ἀπολογίαν καὶ ἀληθινὴν οὐδεμίαν ἕξειν εἰπεῖν , ἐπιχειρήσειν δὲ τῇ τόλμῃ καὶ τῇ θρασύτητι τῇ ἑαυτοῦ πιστεύοντα περιιστάναι τὰς αὑτῶν συμφορὰς εἰς ἐμέ , ἅπερ καὶ ἰδίᾳ ποιεῖν εἴωθεν , λέγων ὡς δημευθείσης τῆς [τοῦ] 
Παμφίλου οὐσίας , ὃς ἦν πατὴρ τῆς Πλαγγόνος , τὰ περιγενόμενα χρήματα ὁ πατὴρ ὁ ἐμὸς ἔλαβεν ἐκ τοῦ βουλευτηρίου , καὶ οὕτως ἀποφαίνειν πειρώμενος τὴν μὲν αὑτοῦ μητέρα ἐπενεγκαμένην προῖκα πλέον ἢ ἑκατὸν μνᾶς , τὴν δ’ ἐμὴν ἄπροικον φάσκων συνοικῆσαι . 
ταῦτα διέξεισιν , ὦ ἄνδρες δικασταί , οὔτε μαρτυρίαν οὐδεμίαν ἐμβεβλημένος ὑπὲρ τούτων οὔτ’ ἀγνοῶν ὡς οὐδὲν ὑγιὲς λέγει , ἀλλ’ ἀκριβῶς εἰδὼς ὅτι ὁμολογῶν μὲν ἀδικεῖν ἐν ὑμῖν οὐδείς πω ἀπέφυγεν , ψευδόμενος δὲ καὶ παραγωγὰς λέγων ἤδη τις δίκην οὐκ ἔδωκεν . 
ἵνα οὖν μὴ ἐξαπατηθῆτε ὑπ’ αὐτοῦ , βέλτιον εἶναί μοι δοκεῖ βραχέα καὶ περὶ τούτου πρὸς ὑμᾶς εἰπεῖν . 
ἐὰν γὰρ λέγῃ ὡς ἡ μὲν ἐμὴ μήτηρ οὐκ ἐπηνέγκατο προῖκα , ἡ δὲ τούτων ἐπηνέγκατο , ἐνθυμεῖσθε ὅτι περιφανῶς ψεύδεται . 
πρῶτον μὲν γὰρ ὁ Πάμφιλος ὁ πατὴρ τῆς τούτου μητρὸς πέντε τάλαντα τῷ δημοσίῳ ὀφείλων ἐτελεύτησεν , καὶ τοσούτου ἐδέησεν περιγενέσθαι τι τοῖς ἐκείνου παισὶν τῆς οὐσίας ἀπογραφείσης καὶ δημευθείσης , ὥστε οὐδὲ τὸ ὄφλημα πᾶν ὑπὲρ αὐτοῦ ἐκτέτεισται , ἀλλ’ ἔτι καὶ νῦν ὁ Πάμφιλος ὀφείλων τῷ δημοσίῳ ἐγγέγραπται . 
πῶς οὖν οἷόν τε τὸν ἐμὸν πατέρα χρήματα λαβεῖν ἐκ τῆς Παμφίλου οὐσίας , ἣ οὐδὲ αὐτὸ τὸ ὄφλημα ἱκανὴ ἐγένετο τῇ πόλει ἐκτεῖσαι ; 
ἔπειτα , ὦ ἄνδρες δικασταί , ἐνθυμεῖσθε ὅτι , εἰ τὰ μάλιστα περιεγένετο τὰ χρήματα ταῦτα , ὥσπερ οὗτοί φασιν , οὐκ ἂν ὁ ἐμὸς πατὴρ αὐτὰ ἔλαβεν , ἀλλ’ οἱ τοῦ Παμφίλου υἱεῖς , Βοιωτὸς καὶ Ἡδύλος καὶ Εὐθύδημος , οἳ οὐκ ἂν δήπου ἐπὶ μὲν τῷ τἀλλότρια λαμβάνειν ὅτι ἂν οὖν ἐποίουν , ὡς καὶ ὑμεῖς ἅπαντες ἴστε , τὰ δ’ αὑτῶν τὸν ἐμὸν πατέρα περιεῖδον κομισάμενον . 
ὅτι μὲν τοίνυν ἥ γε τούτων μήτηρ οὐκ ἐπηνέγκατο προῖκα , ἀλλ’ οὗτοι τοῦτο ψεύδονται , ἱκανῶς ὑμᾶς μεμαθηκέναι νομίζω · ὅτι δὲ ἡ ἐμὴ μήτηρ ἐπηνέγκατο , ῥᾳδίως ἐγὼ δείξω . 
πρῶτον μὲν γὰρ Πολυαράτου θυγάτηρ ἦν , ὃς καὶ ὑφ’ ὑμῶν ἐτιμᾶτο καὶ πολλὴν οὐσίαν ἐκέκτητο · ἔπειτα μεμαρτύρηται ὑμῖν ὡς καὶ ἡ ἀδελφὴ αὐτῆς τοσαύτην προῖκα ἐπενεγκαμένη Ἐρυξιμάχῳ συνῴκησεν , τῷ Χαβρίου κηδεστῇ . 
πρὸς δὲ τούτοις φαίνεταί μου ἡ μήτηρ τὸ πρῶτον ἐκδοθεῖσα Κλεομέδοντι , οὗ φασι τὸν πατέρα Κλέωνα τῶν ὑμετέρων προγόνων στρατηγοῦντα , Λακεδαιμονίων πολλοὺς ἐν Πύλῳ ζῶντας λαβόντα , μάλιστα πάντων ἐν τῇ πόλει εὐδοκιμῆσαι · ὥστε οὔτε τὸν ἐκείνου προσῆκεν υἱὸν ἄπροικον αὐτὴν γῆμαι , οὔτε Μενέξενον καὶ Βάθυλλον εἰκός ἐστιν , αὐτούς τε οὐσίαν πολλὴν κεκτημένους καὶ Κλεομέδοντος τελευτήσαντος κομισαμένους τὴν προῖκα , ἀποστερῆσαι τὴν ἀδελφὴν τὴν ἑαυτῶν , ἀλλὰ προσθέντας αὐτοὺς ἐκδοῦναι τῷ ἡμετέρῳ πατρί , καθάπερ καὶ αὐτοὶ πρὸς ὑμᾶς καὶ οἱ ἄλλοι μεμαρτυρήκασιν . 
χωρὶς δὲ τούτων ἐνθυμήθητε , διὰ τί ἄν ποτε ὁ πατήρ , εἴπερ ἡ μὲν ἐμὴ μήτηρ μὴ ἦν ἐγγυητὴ μηδὲ ἠνέγκατο προῖκα , ἡ δὲ τούτων ἠνέγκατο , τοὺς μὲν οὐκ ἔφη αὑτοῦ υἱεῖς εἶναι , ἐμὲ δὲ καὶ ἐποιεῖτο καὶ ἐπαίδευεν ; 
ὅτι νὴ Δία , ὡς οὗτοι φήσουσιν , ἐμοὶ χαριζόμενος καὶ τῇ ἐμῇ μητρὶ τούτους ἠτίμαζεν . 
ἀλλ’ ἐκείνη μὲν ἔτι παῖδα μικρὸν ἐμὲ καταλιποῦσα αὐτὴ τὸν βίον ἐτελεύτησεν , ἡ δὲ τούτων μήτηρ Πλαγγὼν καὶ πρότερον καὶ μετὰ ταῦτα εὐπρεπὴς τὴν ὄψιν οὖσα ἐπλησίαζεν αὐτῷ · ὥστε πολὺ μᾶλλον εἰκὸς ἦν αὐτὸν διὰ τὴν ζῶσαν γυναῖκα , ἧς ἐρῶν ἐτύγχανε , τὸν τῆς τεθνεώσης υἱὸν ἀτιμάζειν , ἢ δῑ ἐμὲ καὶ τὴν τετελευτηκυῖαν τοὺς ἐκ τῆς ζώσης καὶ πλησιαζούσης αὐτῷ παῖδας μὴ ποιεῖσθαι . 
καίτοι οὗτός γε εἰς τοῦτο τόλμης ἥκει , ὥστε φησὶ τὸν πατέρα μου δεκάτην ὑπὲρ αὑτοῦ ἑστιᾶσαι . 
καὶ περὶ τούτου μόνον Τιμοκράτους καὶ Προμάχου ἐμβέβληται μαρτυρίας , οἳ οὔτε γένει προσήκουσί μου τῷ πατρὶ οὐδὲν οὔτε φίλοι ἦσαν ἐκείνῳ . 
οὕτω δὲ φανερῶς τὰ ψευδῆ μεμαρτυρήκασιν , ὥστε ὃν πάντων ὑμῶν εἰδότων οὑτοσὶ δίκην λαχὼν ἄκοντα ἠνάγκασε ποιήσασθαι αὑτόν , τοῦτον οὗτοι , ὥσπερ κλητῆρες , δύο μόνοι ὄντες μαρτυροῦσιν δεκάτην ὑπὲρ τούτου ἑστιᾶσαι . 
οἷς τίς ἂν ὑμῶν πιστεύσειεν ; 
καὶ μὴν οὐδ’ ἐκεῖνό γε εἰπεῖν αὐτῷ ἐνδέχεται , ὡς μικρὸν μὲν ὄντα ἐποιεῖτο αὐτὸν ὁ πατήρ , μείζω δὲ γενόμενον τῇ μητρὶ ὀργισθείς τι τῇ τούτων ἠτίμαζεν · πολὺ γὰρ δήπου μᾶλλον εἰώθασιν , ὧν ἂν ἐν αὑτοῖς διενεχθῶσιν γυνὴ καὶ ἀνήρ , διαλλάττεσθαι διὰ τοὺς παῖδας ἢ διὰ τὰς πρὸς ἑαυτοὺς ὀργὰς τοὺς κοινοὺς παῖδας πρὸς μισεῖν . 
ὥστε ἐὰν μὲν ἐπιχειρῇ ταῦτα λέγειν , μὴ ἐπιτρέπετε ἀναισχυντεῖν . 
ἂν δὲ λέγῃ περὶ τῶν δικῶν ἃς ἀπεδιῄτησέν μου ὁ διαιτητής , καὶ φάσκῃ ὑπ’ ἐμοῦ ἀπαράσκευος ληφθῆναι , πρῶτον μὲν μέμνησθε ὅτι οὐκ ὀλίγος χρόνος ἐγένετο , ἐν ᾧ ἔδει παρασκευάσασθαι αὐτόν , ἀλλ’ ἔτη πολλά , ἔπειθ’ ὅτι οὗτος ἦν ὁ διώκων , ὥστε πολὺ μᾶλλον ἦν εἰκὸς ἐμὲ ὑπὸ τούτου ἀπαράσκευον ληφθῆναι ἢ τοῦτον ὑπ’ ἐμοῦ . 
ἔτι δὲ πάντες ὑμῖν οἱ πρὸς τῷ διαιτητῇ παρόντες μεμαρτυρήκασιν ὡς οὗτος παρὼν αὐτός , ὅτε ἀπεδιῄτησέ μου ὁ διαιτητής , οὔτε ἐφῆκεν εἰς τὸ δικαστήριον ἐνέμεινέ τε τῇ διαίτῃ . 
καίτοι ἄτοπον δοκεῖ μοι εἶναι , εἰ οἱ μὲν ἄλλοι , ὅταν οἴωνται ἀδικεῖσθαι , καὶ τὰς πάνυ μικρὰς δίκας εἰς ὑμᾶς ἐφιᾶσιν , οὗτος δέ μοι περὶ προικὸς δίκην ταλάντου λαχών , ταύτης , ὡς αὐτός φησιν , ἀδίκως ἀποδιαιτηθείσης ἐνέμεινεν . 
νὴ Δί’ , ἀπράγμων γάρ τις ἴσως ἐστὶν ἄνθρωπος καὶ οὐ φιλόδικος . 
ἐβουλόμην τἄν , ὦ ἄνδρες δικασταί , τοιοῦτον αὐτὸν εἶναι . 
νυνὶ δὲ ὑμεῖς μὲν οὕτως ἐστὲ κοινοὶ καὶ φιλάνθρωποι , ὥστε οὐδὲ τοὺς τῶν τριάκοντα υἱεῖς φυγαδεῦσαι ἐκ τῆς πόλεως ἠξιώσατε · οὗτος δὲ ἐμοὶ μετὰ Μενεκλέους τοῦ πάντων τούτων ἀρχιτέκτονος ἐπιβουλεύσας , καὶ ἐξ ἀντιλογίας καὶ λοιδορίας πληγὰς συναψάμενος , ἐπιτεμὼν τὴν κεφαλὴν <τὴν> 
αὑτοῦ τραύματος εἰς Ἄρειον πάγον με προσεκαλέσατο , ὡς φυγαδεύσων ἐκ τῆς πόλεως . 
καὶ εἰ μὴ Εὐθύδικος ὁ ἰατρός , πρὸς ὃν οὗτοι τὸ πρῶτον ἦλθον δεόμενοι ἐπιτεμεῖν τὴν κεφαλὴν αὐτοῦ , πρὸς τὴν ἐξ Ἀρείου πάγου βουλὴν εἶπεν τὴν ἀλήθειαν πᾶσαν , τοιαύτην ἂν δίκην οὗτος εἰλήφει παρ’ ἐμοῦ <τοῦ> 
μηδὲν ἀδικοῦντος , ἣν ὑμεῖς οὐδὲ κατὰ τῶν τὰ μέγιστ’ ἀδικούντων ὑμᾶς ἐπιχειρήσαιτ’ ἂν ποιήσασθαι . 
ἵνα δὲ μὴ δοκῶ διαβάλλειν αὐτόν , ἀνάγνωθί μοι τὰς μαρτυρίας.Μαρτυρίαι τοῦτον μὲν τοίνυν οὕτω μέγαν καὶ φοβερὸν ἀγῶνά μοι οὐχ ὡς εὐήθης ὤν , ἀλλ’ ὡς ἐπίβουλος καὶ κακοῦργος κατεσκεύασεν . 
μετὰ δὲ ταῦτα ἀντὶ τοῦ ὀνόματος οὗ ἔθετο αὐτῷ ὁ πατὴρ Βοιωτόν , ὥσπερ καὶ πρὸς ὑμᾶς μεμαρτύρηται , ἐπειδὴ ἐκεῖνος ἐτελεύτησε , Μαντίθεον ἑαυτὸν ἐγγράψας εἰς τοὺς δημότας , καὶ τοῦ αὐτοῦ ἐμοὶ καὶ πατρὸς καὶ δήμου προσαγορευόμενος , οὐ μόνον τὴν δίκην ταύτην , περὶ ἧς νυνὶ δικάζομαι , ἀνάδικον ἐποίησεν , ἀλλὰ καὶ χειροτονησάντων ὑμῶν ἐμὲ ταξίαρχον , ἧκεν αὐτὸς ἐπὶ τὸ δικαστήριον δοκιμασθησόμενος , δίκην δὲ ἐξούλης ὠφληκώς , ταύτην οὐκ αὐτὸς ὠφληκέναι φησίν , ἀλλ’ ἐμέ . 
ὡς δ’ ἐν κεφαλαίῳ εἰπεῖν , κακά μοι παρέχων ἠνάγκασέ με λαχεῖν αὑτῷ δίκην περὶ τοῦ ὀνόματος , οὐχ ἵνα χρήματα παρ’ αὐτοῦ λάβω , ὦ ἄνδρες δικασταί , ἀλλ’ ἵνα , ἐὰν ὑμῖν δοκῶ δεινὰ πάσχειν καὶ βλάπτεσθαι μεγάλα , οὑτοσὶ καλῆται Βοιωτός , ὥσπερ ὁ πατὴρ αὐτῷ ἔθετο . 
ὅτι τοίνυν ἀληθῆ καὶ ταῦτα λέγω , λαβέ μοι καὶ τὰς περὶ τούτων μαρτυρίας.Μαρτυρίαι πρὸς τούτοις τοίνυν καὶ ὅτι ἐγὼ στρατευόμενος καὶ μετὰ Ἀμεινίου ξενολογήσας , ἄλλοθέν τε χρήματα εὐπορήσας καὶ ἐκ Μυτιλήνης παρὰ τοῦ ὑμετέρου προξένου Ἀπολλωνίδου καὶ παρὰ τῶν φίλων τῆς πόλεως λαβὼν τριακοσίους στατῆρας Φωκαιᾶς , ἀνήλωσα εἰς τοὺς στρατιώτας , ἵνα πρᾶξίς τις πραχθείη καὶ ὑμῖν καὶ ἐκείνοις συμφέρουσα , περὶ τούτων μοι δικάζεται ὡς πατρικὸν κεκομισμένῳ χρέως παρὰ τῆς πόλεως τῆς Μυτιληναίων , Καμμῦ τῷ τυραννοῦντι Μυτιλήνης ὑπηρετῶν , ὃς καὶ ὑμῖν κοινῇ καὶ ἐμοὶ ἰδίᾳ ἐχθρός ἐστιν . 
ὅτι δὲ ὁ πατὴρ ἡμῶν , ἣν ἐψηφίσαντο αὐτῷ δωρεὰν οἱ Μυτιληναῖοι , εὐθὺς αὐτὸς ἐκομίσατο , καὶ ὡς οὐδὲν ὠφείλετο αὐτῷ χρέως ἐν Μυτιλήνῃ , τῶν ὑμετέρων φίλων παρέξομαι μαρτυρίαν.Μαρτυρία ἔχων τοίνυν , ὦ ἄνδρες δικασταί , καὶ ἄλλα πολλὰ καὶ δεινὰ λέγειν , ἃ οὗτος καὶ εἰς ἐμὲ καὶ εἰς ὑμῶν ἐνίους ἡμάρτηκεν , ἀναγκάζομαι διὰ τὸ ὀλίγον εἶναί μοι τὸ ὕδωρ παραλιπεῖν . 
νομίζω δὲ καὶ ἐκ τούτων ὑμῖν ἱκανῶς ἐπιδεδεῖχθαι , ὡς οὐ τοῦ αὐτοῦ ἀνθρώπου ἐστίν , ἀγῶνα μέν μοι περὶ φυγῆς κατασκευάζειν καὶ δίκας οὐδὲν προσηκούσας δικάζεσθαι , πρὸς δὲ τὸν διαιτητὴν ἀπαντᾶν ἀπαράσκευον . 
ὥστε περὶ μὲν τούτων ἂν ἐπιχειρῇ λέγειν , οὐκ οἴομαι ὑμᾶς ἀποδέξεσθαι . 
ἂν δὲ λέγῃ ὡς ἀξιοῦντος αὐτοῦ ἐπιτρέψαι Κόνωνι τῷ Τιμοθέου περὶ ἁπάντων ἐγὼ οὐκ ἐβουλόμην ἐπιτρέπειν , ἐνθυμεῖσθε ὡς ἐξαπατᾶν ὑμᾶς ἐπιχειρήσει . 
ἐγὼ γὰρ περὶ μὲν ὧν αἱ δίκαι οὔπω τέλος εἶχον , ἕτοιμος ἦν ἐπιτρέπειν καὶ Κόνωνι καὶ ἄλλῳ διαιτητῇ ἴσῳ , ὅτῳ οὗτος βούλοιτο · περὶ δὲ ὧν τρὶς πρὸς τὸν διαιτητὴν ἀπαντήσαντος τούτου καὶ ἀντιδικοῦντος ὁ μὲν διαιτητὴς ἀπέγνω μου , οὗτος δὲ [ἐν] 
τοῖς γνωσθεῖσιν ἐνέμεινεν , ὡς καὶ ὑμῖν μεμαρτύρηται , οὐκ ᾤμην δίκαιον εἶναι ταῦτα πάλιν ἀνάδικα γίγνεσθαι · 
τί γὰρ ἂν ἦν πέρας ἡμῖν τοῦ διαλυθῆναι , εἰ τὰ κατὰ τοὺς νόμους διαιτηθέντα λύσας ἑτέρῳ διαιτητῇ ἐπέτρεψα περὶ τῶν αὐτῶν ἐγκλημάτων , ἄλλως τε καὶ ἀκριβῶς εἰδὼς ὅτι , εἰ καὶ πρὸς τοὺς ἄλλους μὴ ἐπιεικές ἐστιν ταῖς διαίταις ἰσχυρίζεσθαι , πρός γε τοῦτον ἁπάντων δικαιότατον ἦν οὕτως προσφέρεσθαι . 
φέρε γάρ , εἴ τις αὐτὸν ξενίας γράψαιτο λέγων ὡς διομνύμενος ὁ πατὴρ οὐκ ἔφη τοῦτον υἱὸν αὑτοῦ εἶναι , ἔσθ’ ὅτῳ ἂν ἄλλῳ ἰσχυρίζοιτο πρὸς ταῦτα ἢ διότι τῆς μητρὸς αὐτῶν ὀμοσάσης καὶ τοῦ διαιτητοῦ καταγνόντος ἠναγκάσθη ὁ πατὴρ ἡμῶν ἐμμεῖναι τῇ διαίτῃ ; 
οὐκοῦν δεινόν , εἰ οὗτος αὐτὸς κατὰ γνῶσιν διαιτητοῦ ὑμέτερος πολίτης γεγενημένος καὶ πρὸς ἐμὲ τὴν οὐσίαν νειμάμενος καὶ τυχὼν τῶν μετρίων ἁπάντων , ἃς ἐγὼ δίκας τοῦτον ἀπέφυγον παρόντα καὶ ἀντιδικοῦντα καὶ τοῖς γνωσθεῖσιν ἐμμένοντα , ταύτας ἀναδίκους ἀξιῶν γίγνεσθαι δίκαιόν τι δοκοίη λέγειν ὑμῖν , ὥσπερ , ὅταν μὲν τούτῳ συμφέρῃ , δέον εἶναι κυρίας τὰς διαίτας , ὅταν δὲ μὴ συμφέρῃ , προσῆκον τὴν τούτου γνώμην κυριωτέραν γενέσθαι τῶν κατὰ τοὺς ὑμετέρους νόμους γνωσθέντων . 
ὃς οὕτως ἐπίβουλός ἐστιν , ὥστε καὶ τὴν δίαιταν ταύτην ἐπιτρέπειν με προὐκαλεῖτο , οὐχ ὅπως ἀπαλλαγῇ πρός με , ἀλλ’ ἵνα , ὥσπερ καὶ πρότερον ἕνδεκα ἔτη διήγαγε κακουργῶν , οὕτως καὶ νῦν τὰ ἀποδιαιτηθέντα μου λύσας ἐξ ἀρχῆς με συκοφαντῇ καὶ τὴν δίκην ταύτην ἐκκρούῃ . 
τεκμήριον δὲ τούτου μέγιστον · οὔτε γὰρ τὴν πρόκλησιν ἐδέχετο , ἣν ἐγὼ κατὰ τοὺς νόμους προὐκαλούμην αὐτόν , πρότερόν τε Ξενίππῳ , ὃν οὗτος προὐβάλετο διαιτητήν , ἐπιτρέψαντός μου περὶ τῆς τοῦ ὀνόματος δίκης , ἀπηγόρευσεν αὑτῷ μὴ διαιτᾶν . 
ὅτι δὲ καὶ ταῦτ’ ἀληθῆ λέγω , ἐκ τῆς μαρτυρίας καὶ τῆς προκλήσεως εἴσεσθε.ΜαρτυρίαΠρόκλησις ταύτην τοίνυν τὴν πρόκλησιν οὐ δεξάμενος , ἀλλ’ ἐνεδρεύων με καὶ τὴν δίκην ὅτι πλεῖστον χρόνον ἐκκρούειν βουλόμενος , κατηγορήσει , ὡς ἐγὼ πυνθάνομαι , οὐ μόνον ἐμοῦ , ἀλλὰ καὶ τοῦ πατρός , λέγων ὡς ἐκεῖνος ἐμοὶ χαριζόμενος πολλὰ τοῦτον ἠδίκησεν . 
ὑμεῖς δ’ , ὦ ἄνδρες δικασταί , μάλιστα μέν , ὥσπερ αὐτοὶ οὐκ ἂν ἀξιώσαιτε κακῶς ἀκούειν ὑπὸ τῶν ὑμετέρων παίδων , οὕτω μηδὲ τούτῳ ἐπιτρέπετε περὶ τοῦ πατρὸς βλασφημεῖν · 
καὶ γὰρ ἂν εἴη δεινόν , εἰ αὐτοὶ μὲν πρὸς τοὺς ἐπὶ τῆς ὀλιγαρχίας πολλοὺς τῶν πολιτῶν ἀκρίτους ἀποκτείναντας διαλλαγέντες ἐμμένετε ταῖς ὁμολογίαις , ὥσπερ χρὴ τοὺς καλοὺς κἀγαθοὺς ἄνδρας , τούτῳ δὲ πρὸς τὸν πατέρα ζῶντα καὶ διαλυθέντι καὶ πολλὰ παρὰ τὸ δίκαιον πλεονεκτήσαντι νῦν μνησικακεῖν ἐπιτρέψετε καὶ κακῶς λέγειν ἐκεῖνον . 
μηδαμῶς , ὦ ἄνδρες δικασταί , ἀλλὰ μάλιστα μὲν κωλύετε αὐτὸν ταῦτα ποιεῖν , ἂν δ’ ἄρα βιάζηται ὑμᾶς καὶ λοιδορῆται , ἐνθυμεῖσθε ὅτι αὐτὸς ἑαυτοῦ καταμαρτυρεῖ μὴ ἐξ ἐκείνου γεγενῆσθαι . 
οἱ μὲν γὰρ φύσει παῖδες ὄντες , κἂν πρὸς ζῶντας τοὺς πατέρας διενεχθῶσιν , ἀλλ’ οὖν τελευτήσαντας αὐτοὺς ἐπαινοῦσιν · οἱ δὲ νομιζόμενοι μὲν υἱεῖς , μὴ ὄντες δὲ γένει ἐξ ἐκείνων , ῥᾳδίως μὲν αὐτοῖς διαφέρονται ζῶσιν , οὐδὲν δὲ φροντίζουσι περὶ τεθνεώτων αὐτῶν βλασφημοῦντες . 
χωρὶς δὲ τούτων ἐνθυμεῖσθε ὡς ἄτοπόν ἐστιν , εἰ οὗτος τὸν πατέρα ὡς ἁμαρτόντα εἰς αὑτὸν λοιδορήσει , διὰ τὰ ἐκείνου ἁμαρτήματα ὑμέτερος πολίτης γεγενημένος . 
κἀγὼ μὲν διὰ τὴν τούτων μητέρα τὰ δύο μέρη τῆς οὐσίας ἀφαιρεθείς , ὅμως ὑμᾶς αἰσχύνομαι λέγειν περὶ ἐκείνης τι φλαῦρον · 
οὗτος δ’ , ὃν ἠνάγκασεν αὑτῷ πατέρα γενέσθαι , τοῦτον οὐκ αἰσχύνεται ψέγων ἐναντίον ὑμῶν , ἀλλ’ εἰς τοῦτο ἀμαθίας ἥκει , ὥστε τῶν νόμων ἀπαγορευόντων μηδὲ τοὺς τῶν ἄλλων πατέρας κακῶς λέγειν τεθνεῶτας , οὗτος , οὗ φησιν υἱὸς εἶναι , τοῦτον λοιδορήσει , ᾧ προσῆκεν καὶ εἴ τις ἄλλος ἐβλασφήμει περὶ αὐτοῦ ἀγανακτεῖν . 
οἴομαι δ’ αὐτόν , ὦ ἄνδρες δικασταί , ἐπειδὰν τῶν ἄλλων ἀπορῇ , κακῶς τέ με ἐπιχειρήσειν λέγειν καὶ διαβάλλειν πειράσεσθαι , διεξιόνθ’ ὡς ἐγὼ μὲν καὶ ἐτράφην καὶ ἐπαιδεύθην καὶ ἔγημα ἐν τῇ τοῦ πατρὸς οἰκίᾳ , αὐτὸς δὲ οὐδενὸς τούτων μετέσχεν . 
ὑμεῖς δ’ ἐνθυμεῖσθ’ ὅτι ἐμὲ μὲν ἡ μήτηρ παῖδα καταλιποῦσα ἐτελεύτησεν , ὥστε μοι ἱκανὸν ἦν ἀπὸ τοῦ τόκου τῆς προικὸς καὶ τρέφεσθαι καὶ παιδεύεσθαι · 
ἡ δὲ τούτων μήτηρ Πλαγγών , τρέφουσα μεθ’ αὑτῆς τούτους καὶ θεραπαίνας συχνὰς καὶ αὐτὴ πολυτελῶς ζῶσα , καὶ εἰς ταῦτα τὸν πατέρα τὸν ἐμὸν χορηγὸν ἑαυτῇ ὑπὸ τῆς ἐπιθυμίας ἔχουσα καὶ πολλὰ δαπανᾶν ἀναγκάζουσα , οὐκ ἴσα δήπου τῆς ἐκείνου οὐσίας ἐμοὶ ἀνήλωκεν , ὥστε πολὺ μᾶλλον προσήκει ἐμὲ τούτοις ἐγκαλεῖν ἢ αὐτὸν ἐγκλήματ’ ἔχειν ὑπὸ τούτων . 
ὃς πρὸς τοῖς ἄλλοις εἴκοσι μὲν μνᾶς δανεισάμενος μετὰ τοῦ πατρὸς παρὰ Βλεπαίου τοῦ τραπεζίτου εἰς ὠνήν τινα μετάλλων , ἐπειδὴ ὁ πατὴρ ἐτελεύτησεν , τὰ μὲν μέταλλα πρὸς τούτους ἐνειμάμην , τὸ δάνειον δ’ αὐτὸς εἰσεπράχθην , ἑτέρας δὲ χιλίας εἰς τὴν τοῦ πατρὸς ταφὴν παρὰ Λυσιστράτου Θορικίου δανεισάμενος ἰδίᾳ ἐκτέτεικα . 
ὡς δ’ ἀληθῆ καὶ ταῦτα λέγω , ἐκ τούτων τῶν μαρτυριῶν εἴσεσθε.Μαρτυρίαι τοσαῦτα τοίνυν ἐμοῦ ἐλαττουμένου φανερῶς , οὑτοσὶ νῦν σχετλιάζων καὶ δεινοπαθῶν καὶ τὴν προῖκά με τῆς μητρὸς ἀποστερήσει ; 
ἀλλ’ ὑμεῖς , ὦ ἄνδρες δικασταί , πρὸς Διὸς καὶ θεῶν , μὴ καταπλαγῆτε ὑπὸ τῆς κραυγῆς τῆς τούτου · πολὺς γάρ , πολὺς καὶ τολμηρός ἐστιν ἅνθρωπος , καὶ οὕτως κακοῦργος , ὥστε περὶ ὧν ἂν μὴ ἔχῃ μαρτυρίας παρασχέσθαι , ταῦτα φήσει ὑμᾶς εἰδέναι , ὦ ἄνδρες δικασταί , ὃ πάντες ποιοῦσιν οἱ μηδὲν ὑγιὲς λέγοντες . 
ὑμεῖς οὖν , ἐάν τι τοιοῦτον τεχνάζῃ , μὴ ἐπιτρέπετε αὐτῷ , ἀλλ’ ἐξελέγχετε , καὶ ὅ τι ἂν μὴ ἕκαστος ὑμῶν εἰδῇ , μηδὲ τὸν πλησίον δοκιμαζέτω εἰδέναι , ἀλλ’ ἀξιούτω τοῦτον ἀποδεικνύναι σαφῶς ὑπὲρ ὧν ἂν λέγῃ , καὶ μὴ ὑμᾶς φάσκοντα εἰδέναι , περὶ ὧν αὐτὸς οὐδὲν ἕξει εἰπεῖν δίκαιον , ἀποδιδράσκειν τὴν ἀλήθειαν , ἐπεὶ καὶ ἐγώ , ὦ ἄνδρες δικασταί , πάντων ὑμῶν εἰδότων ὃν τρόπον ἀναγκασθεὶς ὁ πατήρ μου ἐποιήσατο τούτους , οὐδὲν ἧττον δικάζομαι νῦν αὐτοῖς καὶ μάρτυρας ὑποδίκους παρέσχημαι . 
καίτοι οὐκ ἴσος γ’ ἡμῖν ἐστιν ὁ κίνδυνος , ἀλλ’ ἐμοὶ μέν , ἐὰν ὑμεῖς νυνὶ ὑπὸ τούτων ἐξαπατηθῆτε , οὐκ ἐξέσται ἔτι δικάσασθαι περὶ τῆς προικός · τούτοις δ’ , εἰ φασὶν ἀδίκως ἀποδιαιτῆσαί μου τὸν διαιτητὴν τὰς δίκας , καὶ τότ’ ἐξῆν εἰς ὑμᾶς ἐφεῖναι καὶ νῦν ἐγγενήσεται πάλιν , ἐὰν βούλωνται , παρ’ ἐμοῦ λαβεῖν ἐν ὑμῖν τὸ δίκαιον . 
καὶ ἐγὼ μέν , ἐάν , ὃ μὴ γένοιτο , ὑμεῖς με ἐγκαταλίπητε , οὐχ ἕξω ὁπόθεν προῖκα ἐπιδῶ τῇ θυγατρί , ἧς τῇ μὲν φύσει πατήρ εἰμι , τὴν δ’ ἡλικίαν αὐτῆς εἰ ἴδοιτε , οὐκ ἂν θυγατέρα μου ἀλλ’ ἀδελφὴν εἶναι αὐτὴν νομίσαιτε · οὗτοι δέ , ἐὰν ὑμεῖς μοι βοηθήσητε , οὐδὲν ἐκ τῶν ἰδίων ἀποτείσουσιν , ἀλλ’ ἐκ τῆς οἰκίας τὰ ἐμὰ ἐμοὶ ἀποδώσουσιν , ἣν ἐξειλόμεθα μὲν κοινῇ πάντες εἰς τὴν ἔκτεισιν τῆς προικός , οἰκοῦντες δὲ αὐτὴν οὗτοι μόνοι διατελοῦσιν . 
οὔτε γὰρ ἁρμόττει μοι θυγατέρα ἐπίγαμον ἔχοντι οἰκεῖν μετὰ τοιούτων , οἳ οὐ μόνον αὐτοὶ ἀσελγῶς ζῶσιν , ἀλλὰ καὶ ὁμοίους αὑτοῖς ἑτέρους πολλοὺς εἰς τὴν οἰκίαν εἰσάγουσιν , οὔτε μὰ τὸν Δία ἀσφαλὲς εἶναί μοι νομίζω συζῆν τούτοις ἐν τῷ αὐτῷ · ὅπου γὰρ οὕτω φανερῶς μοι ἐπιβουλεύσαντες εἰς Ἄρειον πάγον ἀγῶνα κατεσκεύασαν , τίνος ἂν οὗτοι ἢ φαρμακείας ἢ ἄλλης κακουργίας τοιαύτης ὑμῖν ἀποσχέσθαι δοκοῦσιν ; 
οἵ γε πρὸς τοῖς ἄλλοις (ἀρτίως γὰρ καὶ τοῦτο ἀνεμνήσθην) 
εἰς τοσαύτην ὑπερβολὴν τόλμης ἥκουσιν , ὥστε καὶ Κρίτωνος μαρτυρίαν ἐνεβάλοντο , ὡς ἐώνηται τὸ τρίτον παρ’ ἐμοῦ μέρος τῆς οἰκίας · ἥν , ὅτι ψευδής ἐστι , ῥᾳδίως εἴσεσθε . 
πρῶτον μὲν γὰρ οὐχ οὕτω μετρίως ζῇ Κρίτων ὥστε παρ’ ἑτέρου οἰκίαν ὠνεῖσθαι , ἀλλ’ οὕτως πολυτελῶς καὶ ἀσώτως ὥστε πρὸς τοῖς ἑαυτοῦ καὶ τὰ τῶν ἄλλων ἀναλίσκειν · ἔπειτα οὐ μαρτυρεῖ τούτῳ νῦν , ἀλλ’ ἐμοὶ ἀντιδικεῖ · τίς γὰρ ὑμῶν οὐκ οἶδεν ὅτι μάρτυρες μέν εἰσιν οὗτοι , οἷς μὴ μέτεστι τοῦ πράγματος περὶ οὗ ἡ δίκη ἐστίν , ἀντίδικοι δ’ οἱ κοινωνοῦντες τῶν πραγμάτων περὶ ὧν ἂν δικάζηταί τις αὐτοῖς ; 
ὃ Κρίτωνι συμβέβηκεν . 
ἔτι δὲ τοσούτων ὑμῶν ὄντων , ὦ ἄνδρες δικασταί , καὶ τῶν ἄλλων Ἀθηναίων [πολλῶν] , ἄλλος μὲν οὐδεὶς αὐτῷ παραγενέσθαι μεμαρτύρηκε , Τιμοκράτης δὲ μόνος , ὥσπερ ἀπὸ μηχανῆς , μαρτυρεῖ μὲν δεκάτην ἑστιᾶσαι τούτῳ τὸν ἐμὸν πατέρα , ἡλικιώτης ὢν τοῦ νυνὶ φεύγοντος τὴν δίκην , φησὶν δὲ πάντα ἁπλῶς εἰδέναι ἃ δὴ τούτοις συμφέρει , μαρτυρεῖ δὲ νυνὶ μόνος Κρίτωνι παρεῖναι , ὅτε παρ’ ἐμοῦ τὴν οἰκίαν ἐωνεῖτο . 
ὃ τίς ἂν ὑμῶν πιστεύσειεν ; 
ἄλλως τε καὶ ὅτι οὐ περὶ τῆς οἰκίας , πότερα ἐώνηται Κρίτων αὐτὴν ἢ μή , νυνὶ δικάζομαι , ἀλλὰ περὶ προικός , ἣν ἐνεγκαμένης τῆς μητρὸς οἱ νόμοι κελεύουσιν ἐμὲ κομίζεσθαι . 
ὥστε καθάπερ ὑμῖν ἐγὼ καὶ ἐκ μαρτύρων πολλῶν καὶ ἐκ τεκμηρίων ἐπέδειξα , ἐπενεγκαμένην μὲν τὴν μητέρα μου τάλαντον προῖκα , οὐ κομισάμενον δὲ τοῦτ’ ἐμὲ ἐκ τῆς πατρῴας οὐσίας , ἐξαίρετον δ’ ἡμῖν γενομένην τὴν οἰκίαν εἰς ταῦτα , οὕτω κελεύετε καὶ τοῦτον ἐπιδεικνύναι ὑμῖν , ἢ ὡς οὐκ ἀληθῆ λέγω , ἢ ὡς οὐ προσήκει μοι κομίσασθαι τὴν προῖκα · περὶ τούτων γὰρ ὑμεῖς νυνὶ τὴν ψῆφον οἴσετε . 
ἐὰν δὲ μὴ ἔχων περὶ ὧν φεύγει τὴν δίκην μήτε μάρτυρας ἀξιόχρεως παρασχέσθαι μήτ’ ἄλλο πιστὸν μηδέν , ἑτέρους παρεμβάλλῃ λόγους κακουργῶν , καὶ βοᾷ καὶ σχετλιάζῃ μηδὲν πρὸς τὸ πρᾶγμα , πρὸς Διὸς καὶ θεῶν μὴ ἐπιτρέπετε αὐτῷ , ἀλλὰ βοηθεῖτέ μοι τὰ δίκαια , ἐξ ἁπάντων τῶν εἰρημένων ἐνθυμούμενοι , ὅτι πολὺ δικαιότερόν ἐστι τὴν τῆς ἐμῆς μητρὸς προῖκα τῇ ἐμῇ θυγατρὶ εἰς ἔκδοσιν ὑμᾶς ψηφίσασθαι , ἢ Πλαγγόνα καὶ τούτους πρὸς τοῖς ἄλλοις καὶ τὴν οἰκίαν τὴν εἰς τὴν προῖκα ἐξαίρετον γενομένην ἀφελέσθαι ἡμᾶς παρὰ πάντα τὰ δίκαια .
