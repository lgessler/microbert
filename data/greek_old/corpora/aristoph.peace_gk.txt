Οἰκέτης Α αἶρ’ αἶρε μᾶζαν ὡς τάχιστα κανθάρῳ . 
Οἰκέτης Β ἰδού . 
δὸς αὐτῷ , τῷ κάκιστ’ ἀπολουμένῳ καὶ μήποτ’ αὐτῆς μᾶζαν ἡδίω φάγοι . 
Οἰκέτης Α δὸς μᾶζαν ἑτέραν , ἐξ ὀνίδων πεπλασμένην . 
Οἰκέτης Β ἰδοὺ μάλ’ αὖφις . 
ποῦ γὰρ ἣν νῦν δὴ ’φερες ; 
κατέφαγεν ; 
Οἰκέτης Α οὐ μὰ τὸν Δί’ ἀλλ’ ἐξαρπάσας ὅλην ἐνέκαψε περικυλίσας τοῖν ποδοῖν . 
ἀλλ’ ὡς τάχιστα τρῖβε πολλὰς καὶ πυκνάς . 
Οἰκέτης Β ἄνδρες κοπρολόγοι προσλάβεσθε πρὸς θεῶν , εἰ μή με βούλεσθ’ ἀποπνιγέντα περιιδεῖν . 
Οἰκέτης Α ἑτέραν ἑτέραν δός , παιδὸς ἡταιρηκότος · 
τετριμμένης γάρ φησιν ἐπιθυμεῖν . 
Οἰκέτης Β ἰδού . 
ἑνὸς μὲν ὦνδρες ἀπολελύσθαι μοι δοκῶ · 
οὐδεὶς γὰρ ἂν φαίη με μάττοντ’ ἐσθίειν . 
Οἰκέτης Α αἰβοῖ , φέρ’ ἄλλην χἀτέραν μοι χἀτέραν , καὶ τρῖβ’ <ἔθ’> 
ἑτέρας . 
Οἰκέτης Β μὰ τὸν Ἀπόλλω ’γὼ μὲν οὔ · 
οὐ γὰρ ἔθ’ οἶός τ’ εἴμ’ ὑπερέχειν τῆς ἀντλίας . 
Οἰκέτης Α αὐτὴν ἄρ’ οἴσω συλλαβὼν τὴν ἀντλίαν . 
Οἰκέτης Β νὴ τὸν Δί’ ἐς κόρακάς γε καὶ σαυτόν γε πρός . 
ὑμῶν δέ γ’ εἴ τις οἶδ’ ἐμοὶ κατειπάτω , πόθεν ἂν πριαίμην ῥῖνα μὴ τετρημένην . 
οὐδὲν γὰρ ἔργον ἦν ἄρ’ ἀθλιώτερον ἢ κανθάρῳ μάττοντα παρέχειν ἐσθίειν . 
ὗς μὲν γάρ , ὥσπερ ἂν χέσῃ τις , ἢ κύων φαύλως ἐρείδει · τοῦτο δ’ ὑπὸ φρονήματος βρενθύεταί τε καὶ φαγεῖν οὐκ ἀξιοῖ , ἢν μὴ παραθῶ τρίψας δῑ ἡμέρας ὅλης ὥσπερ γυναικὶ γογγύλην μεμαγμένην . 
ἀλλ’ εἰ πέπαυται τῆς ἐδωδῆς σκέψομαι τῃδὶ παροίξας τῆς θύρας , ἵνα μή μ’ ἴδῃ . 
ἔρειδε , μὴ παύσαιο μηδέποτ’ ἐσθίων τέως ἕως σαυτὸν λάθοις διαρραγείς . 
οἷον δὲ κύψας ὁ κατάρατος ἐσθίει , ὥσπερ παλαιστής , παραβαλὼν τοὺς γομφίους , καὶ ταῦτα τὴν κεφαλήν τε καὶ τὼ χεῖρέ πως ὡδὶ περιάγων , ὥσπερ οἱ τὰ σχοινία τὰ παχέα συμβάλλοντες ἐς τὰς ὁλκάδας . 
μιαρὸν τὸ χρῆμα καὶ κάκοσμον καὶ βορόν · 
χὤτου ποτ’ ἐστὶ δαιμόνων ἡ προσβολὴ οὐκ οἶδ’ . 
Ἀφροδίτης μὲν γὰρ οὔ μοι φαίνεται , οὐ μὴν Χαρίτων γε . 
Οἰκέτης Α τοῦ γάρ ἐστ’ ; 
Οἰκέτης Β οὐκ ἔσθ’ ὅπως τοῦτ’ ἔστι τὸ τέρας οὐ Διὸς καταιβάτου . 
Οἰκέτης Α οὐκοῦν ἂν ἤδη τῶν θεατῶν τις λέγοι νεανίας δοκησίσοφος , ‘τὸ δὲ πρᾶγμα τί ; 
ὁ κάνθαρος δὲ πρὸς τί ; 
’ 
κᾆτ’ αὐτῷ γ’ ἀνὴρ 
Ἰωνικός τίς φησι παρακαθήμενος · 
‘δοκέω μέν , ἐς Κλέωνα τοῦτ’ αἰνίσσεται , ὡς κεῖνος ἀναιδέως τὴν σπατίλην ἐσθίει.’ 
Οἰκέτης Β ἀλλ’ εἰσιὼν τῷ κανθάρῳ δώσω πιεῖν . 
Οἰκέτης Α ἐγὼ δὲ τὸν λόγον γε τοῖσι παιδίοις καὶ τοῖσιν ἀνδρίοισι καὶ τοῖς ἀνδράσιν καὶ τοῖς ὑπερτάτοισιν ἀνδράσιν φράσω καὶ τοῖς ὑπερηνορέουσιν ἔτι τούτοις μάλα . 
ὁ δεσπότης μου μαίνεται καινὸν τρόπον , οὐχ ὅνπερ ὑμεῖς , ἀλλ’ ἕτερον καινὸν πάνυ . 
δῑ ἡμέρας γὰρ ἐς τὸν οὐρανὸν βλέπων ὡδὶ κεχηνὼς λοιδορεῖται τῷ Διὶ καί φησιν , ‘ὦ Ζεῦ τί ποτε βουλεύει ποιεῖν ; 
κατάθου τὸ κόρημα · μὴ ’κκόρει τὴν Ἑλλάδα.’ ἔα ἔα . 
σιγήσαθ’ , ὡς φωνῆς ἀκούειν μοι δοκῶ . 
Τρυγαῖος ὦ Ζεῦ τί δρασείεις ποθ’ ἡμῶν τὸν λεών ; 
λήσεις σεαυτὸν τὰς πόλεις ἐκκοκκίσας . 
Οἰκέτης Α τοῦτ’ ἔστι τουτὶ τὸ κακὸν αὔθ’ οὑγὼ ’λεγον . 
τὸ γὰρ παράδειγμα τῶν μανιῶν ἀκούετε · 
ἃ δ’ εἶπε πρῶτον ἡνίκ’ ἤρχεθ’ ἡ χολή , πεύσεσθ’ . 
ἔφασκε γὰρ πρὸς αὑτὸν ἐνθαδί · 
‘πῶς ἄν ποτ’ ἀφικοίμην ἂν εὐθὺ τοῦ Διός ; ’ ἔπειτα λεπτὰ κλιμάκια ποιούμενος , πρὸς ταῦτ’ ἀνηρριχᾶτ’ ἂν ἐς τὸν οὐρανόν , ἕως ξυνετρίβη τῆς κεφαλῆς καταρρυείς . 
ἐχθὲς δὲ μετὰ ταῦτ’ ἐκφθαρεὶς οὐκ οἶδ’ ὅποι εἰσήγαγ’ Αἰτναῖον μέγιστον κάνθαρον , κἄπειτα τοῦτον ἱπποκομεῖν μ’ ἠνάγκασεν , καὐτὸς καταψῶν αὐτὸν ὥσπερ πωλίον , 
‘ὦ Πηγάσειον , ’ 
φησί , ‘γενναῖον πτερόν , ὅπως πετήσει μ’ εὐθὺ τοῦ Διὸς λαβών.’ ἀλλ’ ὅ τι ποιεῖ τῃδὶ διακύψας ὄψομαι . 
οἴμοι τάλας · ἴτε δεῦρο δεῦρ ὦ γείτονες · 
ὁ δεσπότης γάρ μου μετέωρος αἴρεται ἱππηδὸν ἐς τὸν ἀέρ’ ἐπὶ τοῦ κανθάρου . 
Τρυγαῖος ἥσυχος ἥσυχος , ἠρέμα , κάνθων · 
μή μοι σοβαρῶς χώρει λίαν εὐθὺς ἀπ’ ἀρχῆς ῥώμῃ πίσυνος , πρὶν ἂν ἰδίῃς καὶ διαλύσῃς ἄρθρων ἶνας πτερύγων ῥύμῃ . 
καὶ μὴ πνεῖ μοι κακόν , ἀντιβολῶ σ’ · 
εἰ δὲ ποιήσεις τοῦτο , κατ’ οἴκους αὐτοῦ μεῖνον τοὺς ἡμετέρους . 
Οἰκέτης Α ὦ δέσποτ’ ἄναξ ὡς παραπαίεις . 
Τρυγαῖος σίγα σίγα . 
Οἰκέτης Α ποῖ δῆτ’ ἄλλως μετεωροκοπεῖς ; 
Τρυγαῖος ὑπὲρ Ἑλλήνων πάντων πέτομαι τόλμημα νέον παλαμησάμενος . 
Οἰκέτης Α τί πέτει ; 
τί μάτην οὐχ ὑγιαίνεις ; 
Τρυγαῖος εὐφημεῖν χρὴ καὶ μὴ φλαῦρον μηδὲν γρύζειν ἀλλ’ ὀλολύζειν · 
τοῖς τ’ ἀνθρώποισι φράσον σιγᾶν , τοὺς τε κοπρῶνας καὶ τὰς λαύρας καιναῖς πλίνθοισιν ἀνοικοδομεῖν καὶ τοὺς πρωκτοὺς ἐπικλῄειν . 
Οἰκέτης Α οὐκ ἔσθ’ ὅπως σιγήσομ’ , ἢν μή μοι φράσῃς ὅποι πέτεσθαι διανοεῖ . 
Τρυγαῖος τί δ’ ἄλλο γ’ ἢ ὡς τὸν Δί’ ἐς τὸν οὐρανόν ; 
Οἰκέτης Α τίνα νοῦν ἔχων ; 
Τρυγαῖος ἐρησόμενος ἐκεῖνον Ἑλλήνων πέρι ἁπαξαπάντων ὅ τι ποιεῖν βουλεύεται . 
Οἰκέτης Α ἐὰν δὲ μή σοι καταγορεύῃ ; 
Τρυγαῖος γράψομαι 
Μήδοισιν αὐτὸν προδιδόναι τὴν Ἑλλάδα . 
Οἰκέτης Α μὰ τὸν Διόνυσον οὐδέποτε ζῶντός γ’ ἐμοῦ . 
Τρυγαῖος οὐκ ἔστι παρὰ ταῦτ’ ἄλλ’ . 
Οἰκέτης Α ἰοὺ ἰοὺ ἰού · 
ὦ παιδί’ ὁ πατὴρ ἀπολιπὼν ἀπέρχεται ὑμᾶς ἐρήμους ἐς τὸν οὐρανὸν λάθρᾳ . 
ἀλλ’ ἀντιβολεῖτε τὸν πατέρ ὦ κακοδαίμονα . 
Παιδίον ὦ πάτερ ὦ πάτερ ἆρ’ ἔτυμός γε δώμασιν ἡμετέροις φάτις ἥκει , ὡς σὺ μετ’ ὀρνίθων προλιρὼν ἐμὲ ἐς κόρακας βαδιεῖ μεταμώνιος ; 
ἔστι τι τῶνδ’ ἐτύμως ; 
εἴπ’ ὦ πάτερ , εἴ τι φιλεῖς με . 
Τρυγαῖος δοξάσαι ἔστι κόραι , τὸ δ’ ἐτήτυμον ἄχθομαι ὑμῖν , ἡνίκ’ ἂν αἰτίζητ’ ἄρτον πάππαν με καλοῦσαι , ἔνδον δ’ ἀργυρίου μηδὲ ψακὰς ᾖ πάνυ πάμπαν . 
ἢν δ’ ἐγὼ εὖ πράξας ἔλθω πάλιν , ἕξετ’ ἐν ὥρᾳ κολλύραν μεγάλην καὶ κόνδυλον ὄψον ἐρ’ αὐτῇ . 
Παιδίον καὶ τίς πόρος σοι τῆς ὁδοῦ γενήσεται ; 
ναῦς μὲν γὰρ οὐκ ἄξει σε ταύτην τὴν ὁδόν . 
Τρυγαῖος πτηνὸς πορεύσει πῶλος · οὐ ναυσθλώσομαι . 
Παιδίον τίς δ’ ἡ ’πίνοιά σοὐστὶν ὥστε κάνθαρον ζεύξαντ’ ἐλαύνειν ἐς θεοὺς ὦ παππία ; 
Τρυγαῖος ἐν τοῖσιν Αἰσώπου λόγοις ἐξηυρέθη μόνος πετεινῶν ἐς θεοὺς ἀφιγμένος . 
Παιδίον ἄπιστον εἶπας μῦθον ὦ πάτερ πάτερ , ὅπως κάκοσμον ζῷον ἦλθεν ἐς θεούς . 
Τρυγαῖος ἦλθεν κατ’ ἔχθραν αἰετοῦ πάλαι ποτέ , ᾤ’ ἐκκυλίνδων κἀντιτιμωρούμενος . 
Παιδίον οὐκοῦν ἐχρῆν σε Πηγάσου ζεῦξαι πτερόν , ὅπως ἐφαίνου τοῖς θεοῖς τραγικώτερος . 
Τρυγαῖος ἀλλ’ ὦ μέλ’ ἄν μοι σιτίων διπλῶν ἔδει · 
νῦν δ’ ἃττ’ ἂν αὐτὸς καταφάγω τὰ σιτία , τούτοισι τοῖς αὐτοῖσι τοῦτον χορτάσω . 
Παιδίον τί δ’ ἢν ἐς ὑγρὸν πόντιον πέσῃ βάθος ; 
πῶς ἐξολισθεῖν πτηνὸς ὢν δυνήσεται ; 
Τρυγαῖος ἐπίτηδες εἶχον πηδάλιον , ᾧ χρήσομαι · 
τὸ δὲ πλοῖον ἔσται Ναξιουργὴς κάνθαρος . 
Παιδίον λιμὴν δὲ τίς σε δέξεται φορούμενον ; 
Τρυγαῖος ἐν Πειραιεῖ δήπου ’στὶ Κανθάρου λιμήν . 
Παιδίον ἐκεῖνο τήρει , μὴ σφαλεὶς καταρρυῇς ἐντεῦθεν , εἶτα χωλὸς ὢν Εὐριπίδῃ λόγον παράσχῃς καὶ τραγῳδία γένῃ . 
Τρυγαῖος ἐμοὶ μελήσει ταῦτά γ’ . 
ἀλλὰ χαίρετε . 
ὑμεῖς δέ γ’ , ὑπὲρ ὧν τοὺς πόνους ἐγὼ πονῶ , μὴ βδεῖτε μηδὲ χέζεθ’ ἡμερῶν τριῶν · 
ὡς εἰ μετέωρος οὗτος ὢν ὀσφρήσεται , κατωκάρα ῥίψας με βουκολήσεται . 
Τρυγαῖος ἀλλ’ ἄγε Πήγασε χώρει χαίρων , χρυσοχάλινον πάταγον ψαλίων διακινήσας φαιδροῖς ὠσίν . 
τί ποιεῖς ; 
τί ποιεῖς ; 
ποῖ παρακλίνεις τοὺς μυκτῆρας ; 
πρὸς τὰς λαύρας . 
ἵει σαυτὸν θαρρῶν ἀπὸ γῆς , κᾆτα δρομαίαν πτέρυγ’ ἐκτείνων ὀρθὸς χώρει Διὸς εἰς αὐλάς , ἀπὸ μὲν κάκκης τὴν ῥῖν’ ἀπέχων , ἀπὸ δ’ ἡμερίων σίτων πάντων . 
ἄνθρωπε τί δρᾷς , οὗτος ὁ χέζων ἐν Πειραιεῖ παρὰ ταῖς πόρναις ; 
ἀπολεῖς μ’ ἀπολεῖς . 
οὐ κατορύξεις κἀπιφορήσεις τῆς γῆς πολλήν , κἀπιφυτεύσεις ἕρπυλλον ἄνω καὶ μύρον ἐπιχεῖς ; 
ὡς ἤν τι πεσὼν ἐνθένδε πάθω , τοὐμοῦ θανάτου πέντε τάλανθ’ ἡ πόλις ἡ Χίων διὰ τὸν σὸν πρωκτὸν ὀφλήσει . 
Τρυγαῖος οἴμ’ ὡς δέδοικα , κοὐκέτι σκώπτων λέγω . 
ὦ μηχανοποιὲ πρόσεχε τὸν νοῦν ὡς ἐμέ · 
ἤδη στρέφει τι πνεῦμα περὶ τὸν ὀμφαλόν , κεἰ μὴ φυλάξει , χορτάσω τὸν κάνθαρον . 
ἀτὰρ ἐγγὺς εἶναι τῶν θεῶν ἐμοὶ δοκῶ , καὶ δὴ καθορῶ τὴν οἰκίαν τὴν τοῦ Διός . 
τίς ἐν Διὸς θύραισιν ; 
οὐκ ἀνοίξετε ; 
Ἑρμῆς πόθεν βροτοῦ με προσέβαλ’ ; 
ὦναξ Ἡράκλεις τουτὶ τί ἐστι τὸ κακόν ; 
Τρυγαῖος ἱπποκάνθαρος . 
Ἑρμῆς ὦ βδελυρὲ καὶ τολμηρὲ κἀναίσχυντε σὺ καὶ μιαρὲ καὶ παμμίαρε καὶ μιαρώτατε , πῶς δεῦρ’ ἀνῆλθες ὦ μιαρῶν μιαρώτατε ; 
τί σοί ποτ’ ἔστ’ ὄνομ’ ; 
οὐκ ἐρεῖς ; 
Τρυγαῖος μιαρώτατος . 
Ἑρμῆς ποδαπὸς τὸ γένος δ’ εἶ ; 
φράζε μοι . 
Τρυγαῖος μιαρώτατος . 
Ἑρμῆς πατὴρ δέ σοι τίς ἐστ’ ; 
Τρυγαῖος ἐμοί ; 
μιαρώτατος . 
Ἑρμῆς οὔτοι μὰ τὴν γῆν ἔσθ’ ὅπως οὐκ ἀποθανεῖ , εἰ μὴ κατερεῖς μοι τοὔνομ’ ὅ τι ποτ’ ἔστι σοι . 
Τρυγαῖος 
Τρυγαῖος Ἀθμονεύς , ἀμπελουργὸς δεξιός , οὐ συκοφάντης οὐδ’ ἐραστὴς πραγμάτων . 
Ἑρμῆς ἥκεις δὲ κατὰ τί ; 
Τρυγαῖος τὰ κρέα ταυτί σοι φέρων . 
Ἑρμῆς ὦ δειλακρίων πῶς ἦλθες ; 
Τρυγαῖος ὦ γλίσχρων ὁρᾷς ὡς οὐκέτ’ εἶναί σοι δοκῶ μιαρώτατος ; 
ἴθι νυν κάλεσόν μοι τὸν Δί’ . 
Ἑρμῆς ἰὴ ἰὴ ἰή , ὅτι οὐδὲ μέλλεις ἐγγὺς εἶναι τῶν θεῶν · 
φροῦδοι γὰρ ἐχθές εἰσιν ἐξῳκισμένοι . 
Τρυγαῖος ποῖ γῆς ; 
Ἑρμῆς ἰδοὺ γῆς . 
Τρυγαῖος ἀλλὰ ποῖ ; 
Ἑρμῆς πόρρω πάνυ ; 
ὑπ’ αὐτὸν ἀτεχνῶς τοὐρανοῦ τὸν κύτταρον . 
Τρυγαῖος πῶς οὖν σὺ δῆτ’ ἐνταῦθα κατελείφθης μόνος ; 
Ἑρμῆς τὰ λοιπὰ τηρῶ σκευάρια τὰ τῶν θεῶν , χυτρίδια καὶ σανίδια κἀμφορείδια . 
Τρυγαῖος ἐξῳκίσαντο δ’ οἱ θεοὶ τίνος οὕνεκα ; 
Ἑρμῆς 
Ἕλλησιν ὀργισθέντες . 
εἶτ’ ἐνταῦθα μὲν ἵν’ ἦσαν αὐτοὶ τὸν Πόλεμον κατῴκισαν , ὑμᾶς παραδόντες δρᾶν ἀτεχνῶς ὅ τι βούλεται · 
αὐτοὶ δ’ ἀνῳκίσανθ’ ὅπως ἀνωτάτω , ἵνα μὴ βλέποιεν μαχομένους ὑμᾶς ἔτι μηδ’ ἀντιβολούντων μηδὲν αἰσθανοίατο . 
Τρυγαῖος τοῦ δ’ οὕνεχ’ ἡμᾶς ταῦτ’ ἔδρασαν ; 
εἰπέ μοι . 
Ἑρμῆς ὁτιὴ πολεμεῖν ᾑρεῖσθ’ ἐκείνων πολλάκις σπονδὰς ποιούντων · κεἰ μὲν οἱ Λακωνικοὶ ὑπερβάλοιντο μικρόν , ἔλεγον ἂν ταδί · 
‘ναὶ τὼ σιὼ νῦν ὡττικίων δωσεῖ δίκαν.’ εἰ δ’ αὖ τι πράξαιτ’ ἀγαθὸν ἁττικωνικοί κἄλθοιεν οἱ Λάκωνες εἰρήνης πέρι , ἐλέγετ’ ἂν ὑμεῖς εὐθύς · ‘ἐξαπατώμεθα νὴ τὴν Ἀθηνᾶν , νὴ Δί’ , οὐχὶ πειστέον · 
ἥξουσι καὖθις , ἢν ἔχωμεν τὴν Πύλον.’ 
Τρυγαῖος ὁ γοῦν χαρακτὴρ ἡμεδαπὸς τῶν ῥημάτων . 
Ἑρμῆς ὧν οὕνεκ’ οὐκ οἶδ’ εἴ ποτ’ Εἰρήνην ἔτι τὸ λοιπὸν ὄψεσθ’ . 
Τρυγαῖος ἀλλὰ ποῖ γὰρ οἴχεται ; 
Ἑρμῆς ὁ Πόλεμος αὐτὴν ἐνέβαλ’ εἰς ἄντρον βαθύ . 
Τρυγαῖος ἐς ποῖον ; 
Ἑρμῆς ἐς τουτὶ τὸ κάτω , κἄπειθ’ ὁρᾷς ὅσους ἄνωθεν ἐπεφόρησε τῶν λίθων , ἵνα μὴ λάβητε μηδέποτ’ αὐτήν . 
Τρυγαῖος εἰπέ μοι , ἡμᾶς δὲ δὴ τί δρᾶν παρασκευάζεται ; 
Ἑρμῆς οὐκ οἶδα πλὴν ἕν , ὅτι θυείαν ἑσπέρας ὑπερφυᾶ τὸ μέγεθος εἰσηνέγκατο . 
Τρυγαῖος τί δῆτα ταύτῃ τῇ θυείᾳ χρήσεται ; 
Ἑρμῆς τρίβειν ἐν αὐτῇ τὰς πόλεις βουλεύεται . 
ἀλλ’ εἶμι · καὶ γὰρ ἐξιέναι γνώμην ἐμὴν μέλλει · θορυβεῖ γοῦν ἔνδον . 
Τρυγαῖος οἴμοι δείλαιος . 
φέρ’ αὐτὸν ἀποδρῶ · καὶ γὰρ ὥσπερ ᾐσθόμην καὐτὸς θυείας φθέγμα πολεμιστηρίας . 
Πόλεμος ἰὼ βροτοὶ βροτοὶ βροτοὶ πολυτλήμονες , ὡς αὐτίκα μάλα τὰς γνάθους ἀλγήσετε . 
Τρυγαῖος ὦναξ Ἄπολλον τῆς θυείας τοῦ πλάτους , ὅσον κακόν , καὶ τοῦ Πολέμου τοῦ βλέμματος . 
ἆρ’ οὗτός ἐστ’ ἐκεῖνος ὃν καὶ φεύγομεν , ὁ δεινός , ὁ ταλαύρινος , ὁ κατὰ τοῖν σκελοῖν ; 
Πόλεμος ἰὼ Πρασιαὶ τρὶς ἄθλιαι καὶ πεντάκις καὶ πολλοδεκάκις , ὡς ἀπολεῖσθε τήμερον . 
Τρυγαῖος τουτὶ μὲν ἄνδρες οὐδὲν ἡμῖν πρᾶγμά πω · 
τὸ γὰρ κακὸν τοῦτ’ ἐστὶ τῆς Λακωνικῆς . 
Πόλεμος ὦ Μέγαρα Μέγαρ’ ὡς ἐπιτετρίψεσθ’ αὐτίκα ἁπαξάπαντα καταμεμυττωτευμένα . 
Τρυγαῖος βαβαὶ βαβαιὰξ ὡς μεγάλα καὶ δριμέα τοῖσι Μεγαρεῦσιν ἐνέβαλεν τὰ κλαύματα . 
Πόλεμος ἰὼ Σικελία καὶ σὺ δ’ ὡς ἀπόλλυσαι . 
Τρυγαῖος οἵα πόλις τάλαινα διακναισθήσεται . 
Πόλεμος φέρ’ ἐπιχέω καὶ τὸ μέλι τουτὶ τἀττικόν . 
Τρυγαῖος οὗτος παραινῶ σοι μέλιτι χρῆσθἀτέρῳ . 
τετρώβολον τοῦτ’ ἐστί · φείδου τἀττικοῦ . 
Πόλεμος παῖ παῖ Κυδοιμέ . 
Κύδοιμος τί με καλεῖς ; 
Πόλεμος κλαύσει μακρά . 
ἕστηκας ἀργός ; 
οὑτοσί σοι κόνδυλος . 
Κύδοιμος ὡς δριμύς . 
οἴμοι μοι τάλας ὦ δέσποτα . 
μῶν τῶν σκορόδων ἐνέβαλες ἐς τὸν κόνδυλον ; 
Πόλεμος οἴσεις ἀλετρίβανον τρέχων ; 
Κύδοιμος ἀλλ’ ὦ μέλε οὐκ ἔστιν ἡμῖν · ἐχθὲς εἰσῳκίσμεθα . 
Πόλεμος οὔκουν παρ’ Ἀθηναίων μεταθρέξει ταχὺ <πάνυ> ; 
Κύδοιμος ἔγωγε νὴ Δί’ · εἰ δὲ μή γε , κλαύσομαι . 
Τρυγαῖος ἄγε δὴ τί δρῶμεν ὦ πόνηρ’ ἀνθρώπια ; 
ὁρᾶτε τὸν κίνδυνον ἡμῖν ὡς μέγας · 
εἴπερ γὰρ ἥξει τὸν ἀλετρίβανον φέρων , τούτῳ ταράξει τὰς πόλεις καθήμενος . 
ἀλλ’ ὦ Διόνυσ’ ἀπόλοιτο καὶ μὴ ’λθοι φέρων . 
Πόλεμος οὗτος . 
Κύδοιμος τί ἔστιν ; 
Πόλεμος οὐ φέρεις ; 
Κύδοιμος τὸ δεῖνα γὰρ ἀπόλωλ’ Ἀθηναίοισιν ἁλετρίβανος , ὁ βυρσοπώλης , ὃς ἐκύκα τὴν Ἑλλάδα . 
Τρυγαῖος εὖ γ’ ὦ πότνια δέσποιν’ Ἀθηναία ποιῶν ἀπόλωλ’ ἐκεῖνος κἀν δέοντι τῇ πόλει , ἢ πρίν γε τὸν μυττωτὸν ἡμῖν ἐγχέαι . 
Πόλεμος οὔκουν ἕτερον δῆτ’ ἐκ Λακεδαίμονος μέτει ἀνύσας τι ; 
Κύδοιμος ταῦτ’ ὦ δέσποθ’ . 
Πόλεμος ἧκέ νυν ταχύ . 
Τρυγαῖος ὦνδρες τί πεισόμεσθα ; 
νῦν ἀγὼν μέγας . 
ἀλλ’ εἴ τις ὑμῶν ἐν Σαμοθρᾴκῃ τυγχάνει μεμυημένος , νῦν ἐστιν εὔξασθαι καλὸν ἀποστραφῆναι τοῦ μετιόντος τὼ πόδε . 
Κύδοιμος οἴμοι τάλας , οἴμοι γε κἄτ’ οἴμοι μάλα . 
Πόλεμος τί ἔστι ; 
μῶν οὐκ αὖ φέρεις ; 
Κύδοιμος ἀπόλωλε γὰρ καὶ τοῖς Λακεδαιμονίοισιν ἁλετρίβανος . 
Πόλεμος πῶς ὦ πανοῦργ’ ; 
Κύδοιμος ἐς τἀπὶ Θρᾴκης χωρία χρήσαντες ἑτέροις αὐτὸν εἶτ’ ἀπώλεσαν . 
Τρυγαῖος εὖ γ’ εὖ γε ποιήσαντες ὦ Διοσκόρω . 
ἴσως ἂν εὖ γένοιτο · θαρρεῖτ’ ὦ βροτοί . 
Πόλεμος ἀπόφερε τὰ σκεύη λαβὼν ταυτὶ πάλιν · 
ἐγὼ δὲ δοίδυκ’ εἰσιὼν ποιήσομαι . 
Τρυγαῖος νῦν τοῦτ’ ἐκεῖν’ ἥκει τὸ Δάτιδος μέλος , ὃ δεφόμενός ποτ’ ᾖδε τῆς μεσημβρίας , 
‘ὡς ἥδομαι καὶ χαίρομαι κεὐφραίνομαι.’ νῦν ἐστιν ἡμῖν ὦνδρες Ἕλληνες καλὸν ἀπαλλαγεῖσι πραγμάτων τε καὶ μαχῶν ἐξελκύσαι τὴν πᾶσιν Εἰρήνην φίλην , πρὶν ἕτερον αὖ δοίδυκα κωλῦσαί τινα . 
ἀλλ’ ὦ γεωργοὶ κἄμποροι καὶ τέκτονες καὶ δημιουργοὶ καὶ μέτοικοι καὶ ξένοι καὶ νησιῶται , δεῦρ’ ἴτ’ ὦ πάντες λεῴ , ὡς τάχιστ’ ἄμας λαβόντες καὶ μοχλοὺς καὶ σχοινία · 
νῦν γὰρ ἡμῖν ἁρπάσαι πάρεστιν ἀγαθοῦ δαίμονος . 
Χορός δεῦρο πᾶς χώρει προθύμως εὐθὺ τῆς σωτηρίας . 
ὦ Πανέλληνες βοηθήσωμεν , εἴπερ πώποτε , τάξεων ἀπαλλαγέντες καὶ κακῶν φοινικικῶν · 
ἡμέρα γὰρ ἐξέλαμψεν ἥδε μισολάμαχος . 
πρὸς τάδ’ ἡμῖν , εἴ τι χρὴ δρᾶν , φράζε κἀρχιτεκτόνει · 
οὐ γὰρ ἔσθ’ ὅπως ἀπειπεῖν ἂν δοκῶ μοι τήμερον , πρὶν μοχλοῖς καὶ μηχαναῖσιν ἐς τὸ φῶς ἀνελκύσαι τὴν θεῶν πασῶν μεγίστην καὶ φιλαμπελωτάτην . 
Τρυγαῖος οὐ σιωπήσεσθ’ , ὅπως μὴ περιχαρεῖς τῷ πράγματι τὸν Πόλεμον ἐκζωπυρήσετ’ ἔνδοθεν κεκραγότες ; 
Χορός ἀλλ’ ἀκούσαντες τοιούτου χαίρομεν κηρύγματος . 
οὐ γὰρ ἦν ἔχοντας ἥκειν σιτί’ ἡμερῶν τριῶν . 
Τρυγαῖος εὐλαβεῖσθέ νυν ἐκεῖνον τὸν κάτωθεν Κέρβερον , μὴ παφλάζων καὶ κεκραγὼς ὥσπερ ἡνίκ’ ἐνθάδ’ ἦν , ἐμποδὼν ἡμῖν γένηται τὴν θεὸν μὴ ’ξελκύσαι . 
Χορός οὔτι καὶ νῦν ἔστιν αὐτὴν ὅστις ἐξαιρήσεται , ἢν ἅπαξ ἐς χεῖρας ἔλθῃ τὰς ἐμάς . 
ἰοῦ ἰοῦ . 
Τρυγαῖος ἐξολεῖτέ μ’ ὦνδρες , εἰ μὴ τῆς βοῆς ἀνήσετε · 
ἐκδραμὼν γὰρ πάντα ταυτὶ συνταράξει τοῖν ποδοῖν . 
Χορός ὡς κυκάτω καὶ πατείτω πάντα καὶ ταραττέτω , οὐ γὰρ ἂν χαίροντες ἡμεῖς τήμερον παυσαίμεθ’ ἄν . 
Τρυγαῖος τί τὸ κακόν ; 
τί πάσχετ’ ὦνδρες ; 
μηδαμῶς πρὸς τῶν θεῶν πρᾶγμα κάλλιστον διαφθείρητε διὰ τὰ σχήματα . 
Χορός ἀλλ’ ἔγωγ’ οὐ σχηματίζειν βούλομ’ , ἀλλ’ ὑφ’ ἡδονῆς οὐκ ἐμοῦ κινοῦντος αὐτὼ τὼ σκέλει χορεύετον . 
Τρυγαῖος μή τι καὶ νυνί γ’ ἔτ’ , ἀλλὰ παῦε παῦ’ ὀρχούμενος . 
Χορός ἢν ἰδοὺ καὶ δὴ πέπαυμαι . 
Τρυγαῖος φῄς γε , παύει δ’ οὐδέπω . 
Χορός ἓν μὲν οὖν τουτί μ’ ἔασον ἑλκύσαι , καὶ μηκέτι . 
Τρυγαῖος τοῦτό νυν , καὶ μηκέτ’ ἄλλο μηδὲν ὀρχήσησθ’ ἔτι . 
Χορός οὐκ ἂν ὀρχησαίμεθ’ , εἴπερ ὠφελήσαιμέν τί σε . 
Τρυγαῖος ἀλλ’ ὁρᾶτ’ οὔπω πέπαυσθε . 
Χορός τουτογὶ νὴ τὸν Δία τὸ σκέλος ῥίψαντες ἤδη λήγομεν τὸ δεξιόν . 
Τρυγαῖος ἐπιδίδωμι τοῦτό γ’ ὑμῖν ὥστε μὴ λυπεῖν ἔτι . 
Χορός ἀλλὰ καὶ τἀριστερόν τοί μ’ ἐστ’ ἀναγκαίως ἔχον . 
ἥδομαι γὰρ καὶ γέγηθα καὶ πέπορδα καὶ γελῶ μᾶλλον ἢ τὸ γῆρας ἐκδὺς ἐκφυγὼν τὴν ἀσπίδα . 
Τρυγαῖος μή τι καὶ νυνί γε χαίρετ’ · οὐ γὰρ ἴστε πω σαφῶς · 
ἀλλ’ ὅταν λάβωμεν αὐτήν , τηνικαῦτα χαίρετε καὶ βοᾶτε καὶ γελᾶτ’ · ἤδη γὰρ ἐξέσται τόθ’ ὑμῖν πλεῖν μένειν βινεῖν καθεύδειν , ἐς πανηγύρεις θεωρεῖν , ἑστιᾶσθαι κοτταβίζειν , 
†συβαρίζειν† ἰοῦ ἰοῦ κεκραγέναι . 
Χορός εἰ γὰρ ἐκγένοιτ’ ἰδεῖν ταύτην με τὴν ἡμέραν [ποτέ] . 
πολλὰ γὰρ ἀνεσχόμην πράγματά τε καὶ στιβάδας , ἃς ἔλαχε Φορμίων · 
κοὐκέτ’ ἄν μ’ εὕροις δικαστὴν δριμὺν οὐδὲ δύσκολον , οὐδὲ τοὺς τρόπους γε δήπου σκληρὸν ὥσπερ καὶ πρὸ τοῦ , ἀλλ’ ἁπαλὸν ἄν μ’ ἴδοις καὶ πολὺ νεώτερον , ἀπαλλαγέντα πραγμάτων . 
καὶ γὰρ ἱκανὸν χρόνον ἀπολλύμεθα καὶ κατατετρίμμεθα πλανώμενοι ἐς Λύκειον κἀκ Λυκείου ξὺν δορὶ ξὺν ἀσπίδι . 
ἀλλ’ ὅ τι μάλιστα χαριούμεθα ποιοῦντες , ἄγε φράζε · σὲ γὰρ αὐτοκράτορ’ εἵλετ’ ἀγαθή τις ἡμῖν τύχη . 
Τρυγαῖος φέρε δὴ κατίδω ποῖ τοὺς λίθους ἀφέλξομεν . 
Ἑρμῆς ὦ μιαρὲ καὶ τολμηρὲ τί ποιεῖν διανοεῖ ; 
Τρυγαῖος οὐδὲν πονηρόν , ἀλλ’ ὅπερ καὶ Κιλλικῶν . 
Ἑρμῆς ἀπόλωλας ὦ κακόδαιμον . 
Τρυγαῖος οὐκοῦν ἢν λάχω . 
Ἑρμῆς γὰρ ὢν κλήρῳ ποιήσεις οἶδ’ ὅτι . 
Ἑρμῆς ἀπόλωλας , ἐξόλωλας . 
Τρυγαῖος ἐς τίν’ ἡμέραν ; 
Ἑρμῆς εἰς αὐτίκα μάλ’ . 
Τρυγαῖος ἀλλ’ οὐδὲν ἠμπόληκά πω , οὔτ’ ἄλφιτ’ οὔτε τυρόν , ὡς ἀπολούμενος . 
Ἑρμῆς καὶ μὴν ἐπιτέτριψαί γε . 
Τρυγαῖος κᾆτα τῷ τρόπῳ οὐκ ᾐσθόμην ἀγαθὸν τοσουτονὶ λαβών ; 
Ἑρμῆς ἆρ’ οἶσθα θάνατον ὅτι προεῖφ’ ὁ Ζεὺς ὃς ἂν ταύτην ἀνορύττων εὑρεθῇ ; 
Τρυγαῖος νῦν ἆρά με ἅπασ’ ἀνάγκη ’στ’ ἀποθανεῖν ; 
Ἑρμῆς εὖ ἴσθ’ ὅτι . 
Τρυγαῖος ἐς χοιρίδιόν μοί νυν δάνεισον τρεῖς δραχμάς · 
δεῖ γὰρ μυηθῆναί με πρὶν τεθνηκέναι . 
Ἑρμῆς ὦ Ζεῦ κεραυνοβρόντα . 
Τρυγαῖος μὴ πρὸς τῶν θεῶν ἡμῶν κατείπῃς , ἀντιβολῶ σε δέσποτα . 
Ἑρμῆς οὐκ ἂν σιωπήσαιμι . 
Τρυγαῖος ναὶ πρὸς τῶν κρεῶν , ἁγὼ προθύμως σοι φέρων ἀφικόμην . 
Ἑρμῆς ἀλλ’ ὦ μέλ’ ὑπὸ τοῦ Διὸς ἀμαλδυνθήσομαι , εἰ μὴ τετορήσω ταῦτα καὶ λακήσομαι . 
Τρυγαῖος μή νυν λακήσῃς , λίσσομαί σ’ ὦρμῄδιον . 
εἰπέ μοι , τί πάσχετ’ ὦνδρες ; 
ἕστατ’ ἐκπεπληγμένοι . 
ὦ πόνηροι μὴ σιωπᾶτ’ · εἰ δὲ μή , λακήσεται . 
Χορός μηδαμῶς ὦ δέσποθ’ Ἑρμῆ , μηδαμῶς , μηδαμῶς , εἴ τι κεχαρισμένον χοιρίδιον οἶσθα παρ’ ἐμοῦ γε κατεδηδοκώς , τοῦτο μὴ φαῦλον νόμιζ’ ἐν τῷδε τῷ <νῦν> 
πράγματι . 
Τρυγαῖος οὐκ ἀκούεις οἷα θωπεύουσί σ’ ὦναξ δέσποτα ; 
Χορός 
†μὴ γένῃ παλίγκοτος ἀντιβολοῦσιν ἡμῖν , † ὥστε τήνδε μὴ λαβεῖν · 
ἀλλὰ χάρισ’ ὦ φιλανθρωπότατε καὶ μεγαλοδωρότατε δαιμόνων , εἴ τι Πεισάνδρου βδελύττει τοὺς λόφους καὶ τὰς ὀφρῦς . 
καί σε θυσίαισιν ἱεραῖσι προσόδοις τε μεγάλαισι διὰ παντὸς ὦ δέσποτ’ ἀγαλοῦμεν ἡμεῖς ἀεί . 
Τρυγαῖος ἴθ’ , ἀντιβολῶ σ’ , ἐλέησον αὐτῶν τὴν ὄπα , ἐπεί σε καὶ τιμῶσι μᾶλλον ἢ πρὸ τοῦ . 
κλέπται γάρ εἰσι νῦν γε μᾶλλον ἢ πρὸ τοῦ . 
καί σοι φράσω τι πρᾶγμα δεινὸν καὶ μέγα , ὃ τοῖς θεοῖς ἅπασιν ἐπιβουλεύεται . 
Ἑρμῆς ἴθι δὴ κάτειπ’ · ἴσως γὰρ ἂν πείσαις ἐμέ . 
Τρυγαῖος ἡ γὰρ Σελήνη χὠ πανοῦργος Ἥλιος ὑμῖν ἐπιβουλεύοντε πολὺν ἤδη χρόνον τοῖς βαρβάροισι προδίδοτον τὴν Ἑλλάδα . 
Ἑρμῆς ἵνα δὴ τί τοῦτο δρᾶτον ; 
Τρυγαῖος ὁτιὴ νὴ Δία ἡμεῖς μὲν ὑμῖν θύομεν , τούτοισι δὲ οἱ βάρβαροι θύουσι . 
διὰ τοῦτ’ εἰκότως βούλοιντ’ ἂν ἡμᾶς πάντας ἐξολωλέναι , ἵνα τὰς τελετὰς λάβοιεν αὐτοὶ τῶν θεῶν . 
Ἑρμῆς ταῦτ’ ἄρα πάλαι τῶν ἡμερῶν παρεκλεπτέτην καὶ τοῦ κύκλου παρέτρωγον ὑφ’ ἁμαρτωλίας . 
Τρυγαῖος ναὶ μὰ Δία . 
πρὸς ταῦτ’ ὦ φίλ’ Ἑρμῆ ξύλλαβε ἡμῖν προθύμως τήνδε καὶ ξυνέλκυσον . 
καί σοι τὰ μεγάλ’ ἡμεῖς Παναθήναῑ ἄξομεν πάσας τε τὰς ἄλλας τελετὰς τὰς τῶν θεῶν , μυστήρῑ Ἑρμῇ , Διιπόλεῑ , Ἀδώνια · 
ἄλλαι τέ σοι πόλεις πεπαυμέναι κακῶν ἀλεξικάκῳ θύσουσιν Ἑρμῇ πανταχοῦ . 
χἄτερ’ ἔτι πόλλ’ ἕξεις ἀγαθά . 
πρῶτον δέ σοι δῶρον δίδωμι τήνδ’ , ἵνα σπένδειν ἔχῃς . 
Ἑρμῆς οἴμ’ ὡς ἐλεήμων εἴμ’ ἀεὶ τῶν χρυσίδων . 
Ἑρμῆς ὑμέτερον ἐντεῦθεν ἔργον ὦνδρες . 
ἀλλὰ ταῖς ἄμαις εἰσιόντες ὡς τάχιστα τοὺς λίθους ἀφέλκετε . 
Χορός ταῦτα δράσομεν · σὺ δ’ ἡμῖν ὦ θεῶν σοφώτατε ἅττα χρὴ ποιεῖν ἐφεστὼς φράζε δημιουργικῶς · 
τἄλλα δ’ εὑρήσεις ὑπουργεῖν ὄντας ἡμᾶς οὐ κακούς . 
Τρυγαῖος ἄγε δὴ σὺ ταχέως ὕπεχε τὴν φιάλην , ὅπως ἔργῳ ’φιαλοῦμεν εὐξάμενοι τοῖσιν θεοῖς . 
Ἑρμῆς σπονδὴ σπονδή · 
εὐφημεῖτε εὐφημεῖτε . 
Τρυγαῖος σπένδοντες εὐχόμεσθα τὴν νῦν ἡμέραν 
Ἕλλησιν ἄρξαι πᾶσι πολλῶν κἀγαθῶν , χὤστις προθύμως ξυλλάβοι τῶν σχοινίων , τοῦτον τὸν ἄνδρα μὴ λαβεῖν ποτ’ ἀσπίδα . 
Χορός μὰ Δί’ ἀλλ’ ἐν εἰρήνῃ διαγαγεῖν τὸν βίον , ἔχονθ’ ἑταίραν καὶ σκαλεύοντ’ ἄνθρακας . 
Τρυγαῖος ὅστις δὲ πόλεμον μᾶλλον εἶναι βούλεται 
Χορός μηδέποτε παύσασθ’ αὐτὸν ὦ Διόνυσ’ ἄναξ ἐκ τῶν ὀλεκράνων ἀκίδας ἐξαιρούμενον . 
Τρυγαῖος κεἴ τις ἐπιθυμῶν ταξιαρχεῖν σοὶ φθονεῖ ἐς φῶς ἀνελθεῖν ὦ πότνῑ , ἐν ταῖσιν μάχαις 
Χορός πάσχοι γε τοιαῦθ’ οἷάπερ Κλεώνυμος . 
Τρυγαῖος κεἴ τις δορυξὸς ἢ κάπηλος ἀσπίδων , ἵν’ ἐμπολᾷ βέλτιον , ἐπιθυμεῖ μαχῶν 
Χορός ληφθεὶς ὑπὸ λῃστῶν ἐσθίοι κριθὰς μόνας . 
Τρυγαῖος κεἴ τις στρατηγεῖν βουλόμενος μὴ ξυλλάβοι , ἢ δοῦλος αὐτομολεῖν παρεσκευασμένος 
Χορός ἐπὶ τοῦ τροχοῦ γ’ ἕλκοιτο μαστιγούμενος . 
Τρυγαῖος ἡμῖν δ’ ἀγαθὰ γένοιτ’ . 
ἰὴ παιὼν ἰή . 
Χορός ἄφελε τὸ παίειν ἀλλ’ ἰὴ μόνον λέγε . 
Τρυγαῖος ἰὴ ἰὴ τοίνυν , ἰὴ μόνον λέγω . 
Ἑρμῇ Χάρισιν Ὥραισιν Ἀφροδίτῃ Πόθῳ . 
Ἄρει δέ ; 
Χορός μὴ μή . 
Τρυγαῖος μηδ’ Ἐνυαλίῳ γε ; 
Χορός μή . 
Τρυγαῖος ὑπότεινε δὴ πᾶς καὶ κάταγε τοῖσιν κάλῳς . 
Ἑρμῆς ὦ εἶα . 
Χορός εἶα μάλα . 
Ἑρμῆς ὦ εἶα . 
Χορός εἶα ἔτι μάλα . 
Ἑρμῆς ὦ εἶα , ὦ εἶα . 
Τρυγαῖος ἀλλ’ οὐχ ἕλκουσ’ ἅνδρες ὁμοίως . 
οὐ ξυλλήψεσθ’ ; 
οἷ’ ὀγκύλλεσθ’ · 
οἰμώξεσθ’ οἱ Βοιωτοί . 
Ἑρμῆς εἶά νυν . 
Τρυγαῖος εἶα ὦ . 
Χορός 
<ἀλλ’> 
ἄγετε ξυνανέλκετε καὶ σφώ . 
Τρυγαῖος οὔκουν ἕλκω κἀξαρτῶμαι κἀπεμπίπτω καὶ σπουδάζω ; 
Χορός πῶς οὖν οὐ χωρεῖ τοὔργον ; 
Τρυγαῖος ὦ Λάμαχ’ ἀδικεῖς ἐμποδὼν καθήμενος . 
οὐδὲν δεόμεθ’ ὦνθρωπε τῆς σῆς μορμόνος . 
Ἑρμῆς οὐδ’ οἵδε γ’ εἷλκον οὐδὲν ἁργεῖοι πάλαι ἀλλ’ ἢ κατεγέλων τῶν ταλαιπωρουμένων , καὶ ταῦτα διχόθεν μισθοφοροῦντες ἄλφιτα . 
Τρυγαῖος ἀλλ’ οἱ Λάκωνες ὦγάθ’ ἕλκουσ’ ἀνδρικῶς . 
Χορός ἆρ’ οἶσθ’ ὅσοι γ’ αὐτῶν ἔχονται τοῦ ξύλου , μόνοι προθυμοῦντ’ · ἀλλ’ ὁ χαλκεὺς οὐκ ἐᾷ . 
Ἑρμῆς οὐδ’ οἱ Μεγαρῆς δρῶσ’ οὐδέν · ἕλκουσιν δ’ ὅμως γλισχρότατα σαρκάζοντες ὥσπερ κυνίδια , ὑπὸ τοῦ γε λιμοῦ νὴ Δί’ ἐξολωλότες . 
Τρυγαῖος οὐδὲν ποιοῦμεν ὦνδρες · ἀλλ ὁμοθυμαδὸν ἅπασιν ἡμῖν αὖθις ἀντιληπτέον . 
Ἑρμῆς ὦ εἶα . 
Τρυγαῖος εἶα μάλα . 
Ἑρμῆς ὦ εἶα . 
Τρυγαῖος εἶα νὴ Δία . 
Χορός μικρόν γε κινοῦμεν . 
Τρυγαῖος οὔκουν δεινὸν . . . 
τοὺς μὲν τείνειν τοὺς δ’ ἀντισπᾶν ; 
πληγὰς λήψεσθ’ ὦργεῖοι . 
Ἑρμῆς εἶά νυν . 
Τρυγαῖος εἶα ὦ . 
Χορός ὡς κακόνοι τινές εἰσιν ἐν ἡμῖν . 
Τρυγαῖος ὑμεῖς μὲν γοῦν οἱ κιττῶντες τῆς εἰρήνης σπᾶτ’ ἀνδρείως . 
Χορός ἀλλ’ εἴσ’ οἳ κωλύουσιν . 
Ἑρμῆς ἄνδρες Μεγαρῆς οὐκ ἐς κόρακας ἐρρήσετε ; 
μισεῖ γὰρ ὑμᾶς ἡ θεὸς μεμνημένη · 
πρῶτοι γὰρ αὐτὴν τοῖς σκορόδοις ἠλείψατε . 
καὶ τοῖς Ἀθηναίοισι παύσασθαι λέγω ἐντεῦθεν ἐχομένοις ὅθεν νῦν ἕλκετε · 
οὐδὲν γὰρ ἄλλο δρᾶτε πλὴν δικάζετε . 
ἀλλ’ εἴπερ ἐπιθυμεῖτε τήνδ’ ἐξελκύσαι , πρὸς τὴν θάλατταν ὀλίγον ὑποχωρήσατε . 
Χορός ἄγ’ ὦνδρες αὐτοὶ δὴ μόνοι λαβώμεθ’ οἱ γεωργοί . 
Ἑρμῆς χωρεῖ γέ τοι τὸ πρᾶγμα πολλῷ μᾶλλον ὦνδρες ὑμῖν . 
Χορός χωρεῖν τὸ πρᾶγμά φησιν · ἀλλὰ πᾶς ἀνὴρ προθυμοῦ . 
Τρυγαῖος οἵ τοι γεωργοὶ τοὔργον ἐξέλκουσι κἄλλος οὐδείς . 
Χορός ἄγε νυν ἄγε πᾶς . 
Ἑρμῆς καὶ μὴν ὁμοῦ ’στιν ἤδη . 
Χορός μή νυν ἀνῶμεν ἀλλ’ ἐπεντείνωμεν ἀνδρικώτερον . 
Ἑρμῆς ἤδη ’στὶ τοῦτ’ ἐκεῖνο . 
Χορός ὦ εἶα νῦν , ὦ εἶα πᾶς . 
ὦ εἶα εἶα εἶα εἶα εἶα εἶα . 
ὦ εἶα εἶα εἶα εἶα εἶα πᾶς . 
Τρυγαῖος ὦ πότνια βοτρυόδωρε τί προσείπω σ’ ἔπος ; 
πόθεν ἂν λάβοιμι ῥῆμα μυριάμφορον ὅτῳ προσείπω σ’ ; 
οὐ γὰρ εἶχον οἴκοθεν . 
ὦ χαῖρ’ Ὀπώρα , καὶ σὺ δ’ ὦ Θεωρία . 
οἷον δ’ ἔχεις τὸ πρόσωπον ὦ Θεωρία , οἷον δὲ πνεῖς , ὡς ἡδὺ κατὰ τῆς καρδίας , γλυκύτατον ὥσπερ ἀστρατείας καὶ μύρου . 
Ἑρμῆς μῶν οὖν ὅμοιον καὶ γυλιοῦ στρατιωτικοῦ ; 
Τρυγαῖος ἀπέπτυσ’ ἐχθροῦ φωτὸς ἔχθιστον πλέκος . 
τοῦ μὲν γὰρ ὄζει κρομμυοξυρεγμίας , ταύτης δ’ ὀπώρας , ὑποδοχῆς , Διονυσίων , αὐλῶν , τραγῳδῶν , Σοφοκλέους μελῶν , κιχλῶν , ἐπυλλίων Εὐριπίδου— 
Ἑρμῆς κλαύσἄρα σὺ ταύτης καταψευδόμενος · οὐ γὰρ ἥδεται αὕτη ποιητῇ ῥηματίων δικανικῶν . 
Τρυγαῖος κιττοῦ , τρυγοίπου , προβατίων βληχωμένων , 
† 
κόλπου † 
γυναικῶν διατρεχουσῶν εἰς ἀγρόν , δούλης μεθυούσης , ἀνατετραμμένου χοῶς , ἄλλων τε πολλῶν κἀγαθῶν— 
Ἑρμῆς ἴθι νυν ἄθρει οἷον πρὸς ἀλλήλας λαλοῦσιν αἱ πόλεις διαλλαγεῖσαι καὶ γελῶσιν ἄσμεναι , καὶ ταῦτα δαιμονίως ὑπωπιασμέναι ἁπαξάπασαι καὶ κυάθους προσκείμεναι . 
Τρυγαῖος καὶ τῶνδε τοίνυν τῶν θεωμένων σκόπει τὰ πρόσωφ’ , ἵνα γνῷς τὰς τέχνας . 
Ἑρμῆς αἰβοῖ τάλας , 
Τρυγαῖος ἐκεινονὶ γοῦν τὸν λοφοποιὸν οὐχ ὁρᾷς τίλλονθ’ ἑαυτόν ; 
Ἑρμῆς ὁ δέ γε τὰς σμινύας ποιῶν κατέπαρδεν ἄρτι τοῦ ξιφουργοῦ ’κεινουί . 
Τρυγαῖος ὁ δὲ δρεπανουργὸς οὐχ ὁρᾷς ὡς ἥδεται , καὶ τὸν δορυξὸν οἷον ἐσκιμάλισεν ; 
Ἑρμῆς ἴθι νυν ἄνειπε τοὺς γεωργοὺς ἀπιέναι . 
Τρυγαῖος ἀκούετε λεῴ · τοὺς γεωργοὺς ἀπιέναι τὰ γεωργικὰ σκεύη λαβόντας εἰς ἀγρὸν ὡς τάχιστ’ ἄνευ δορατίου καὶ ξίφους κἀκοντίου · 
ὡς ἅπαντ’ ἤδη ’στὶ μεστὰ τἀνθάδ’ εἰρήνης σαπρᾶς . 
ἀλλὰ πᾶς χώρει πρὸς ἔργον εἰς ἀγρὸν παιωνίσας . 
Χορός ὦ ποθεινὴ τοῖς δικαίοις καὶ γεωργοῖς ἡμέρα , ἄσμενός σ’ ἰδὼν προσειπεῖν βούλομαι τὰς ἀμπέλους , τάς τε συκᾶς , ἃς ἐγὼ ’φύτευον ὢν νεώτερος , ἀσπάσασθαι θυμὸς ἡμῖν ἐστι πολλοστῷ χρόνῳ . 
Τρυγαῖος νῦν μὲν οὖν ὦνδρες προσευξώμεσθα πρῶτον τῇ θεῷ , ἥπερ ἡμῶν τοὺς λόφους ἀφεῖλε καὶ τὰς Γοργόνας · 
εἶθ’ ὅπως Λιταργιοῦμεν οἴκαδ’ ἐς τὰ χωρία , ἐμπολήσαντές τι χρηστὸν εἰς ἀγρὸν ταρίχιον . 
Ἑρμῆς ὦ Πόσειδον ὡς καλὸν τὸ στῖφος αὐτῶν φαίνεται καὶ πυκνὸν καὶ γοργὸν ὥσπερ μᾶζα καὶ πανδαισία . 
Τρυγαῖος νὴ Δί’ ἡ γὰρ σφῦρα λαμπρὸν ἦν ἄρ’ ἐξωπλισμένη , αἵ τε θρίνακες διαστίλβουσι πρὸς τὸν ἥλιον . 
ἦ καλῶς αὐτῶν ἀπαλλάξειεν ἂν μετόρχιον . 
ὥστ’ ἔγωγ’ ἤδη ’πιθυμῶ καὐτὸς ἐλθεῖν εἰς ἀγρὸν καὶ τριαινοῦν τῇ δικέλλῃ διὰ χρόνου τὸ γῄδιον . 
Τρυγαῖος ἀλλ’ ἀναμνησθέντες ὦνδρες τῆς διαίτης τῆς παλαιᾶς , ἣν παρεῖχ’ αὕτη ποθ’ ἡμῖν , τῶν τε παλασίων ἐκείνων τῶν τε σύκων τῶν τε μύρτων , τῆς τρυγός τε τῆς γλυκείας τῆς ἰωνιᾶς τε τῆς πρὸς τῷ φρέατι τῶν τ’ ἐλαῶν ὧν ποθοῦμεν , ἀντὶ τούτων τήνδε νυνὶ τὴν θεὸν προσείπατε . 
Χορός χαῖρε χαῖρ’ , ὡς ἀσμένοισιν ἦλθες , ὦ φιλτάτη . 
σῷ γὰρ ἐδάμην πόθῳ , δαιμόνια βουλόμενος εἰς ἀγρὸν ἀνερπύσαι ἦσθα γὰρ μέγιστον ἡμῖν κέρδος ὦ ποθουμένη πᾶσιν ὁπόσοι γεωργὸν βίον ἐτρίβομεν . 
μόνη γὰρ ἡμᾶς ὠφέλεις . 
πολλὰ γὰρ ἐπάσχομεν πρίν ποτ’ ἐπὶ σοῦ γλυκέα κἀδάπανα καὶ φίλα . 
τοῖς ἀγροίκοισιν γὰρ ἦσθα χῖδρα καὶ σωτηρία . 
ὥστε σὲ τά τ’ ἀμπέλια καὶ τὰ νέα συκίδια τἄλλα θ’ ὁπόσ’ ἔστι φυτὰ προσγελάσεται λαβόντ’ ἄσμενα . 
Χορός ἀλλὰ ποῦ ποτ’ ἦν ἀφ’ ἡμῶν τὸν πολὺν τοῦτον χρόνον ἥδε ; 
τοῦθ’ ἡμᾶς δίδαξον ὦ θεῶν εὐνούστατε . 
Ἑρμῆς ὦ σοφώτατοι γεωργοί , τἀμὰ δὴ ξυνίετε ῥήματ’ , εἰ βούλεσθ’ ἀκοῦσαι τήνδ’ ὅπως ἀπώλετο . 
πρῶτα μὲν γὰρ †αὐτῆς ἦρξεν† 
Φειδίας πράξας κακῶς · 
εἶτα Περικλέης φοβηθεὶς μὴ μετάσχοι τῆς τύχης , τὰς φύσεις ὑμῶν δεδοικὼς καὶ τὸν αὐτοδὰξ τρόπον , πρὶν παθεῖν τι δεινὸν αὐτός , ἐξέφλεξε τὴν πόλιν . 
ἐμβαλὼν σπινθῆρα μικρὸν Μεγαρικοῦ ψηφίσματος , ἐξεφύσησεν τοσοῦτον πόλεμον ὥστε τῷ καπνῷ πάντας Ἕλληνας δακρῦσαι , τούς τ’ ἐκεῖ τούς τ’ ἐνθάδε . 
ὡς δ’ ἅπαξ †τὸ πρῶτον ἄκουσ’† 
ἐψόφησεν ἄμπελος καὶ πίθος πληγεὶς ὑπ’ ὀργῆς ἀντελάκτισεν πίθῳ , οὐκέτ’ ἦν οὐδεὶς ὁ παύσων , ἥδε δ’ ἠφανίζετο . 
Τρυγαῖος ταῦτα τοίνυν μὰ τὸν Ἀπόλλω ’γὼ ’πεπύσμην οὐδενός , οὐδ’ ὅπως αὐτῇ προσήκοι Φειδίας ἠκηκόη . 
Χορός οὐδ’ ἔγωγε πλήν γε νυνί . 
ταῦτ’ ἄρ’ εὐπρόσωπος ἦν , οὖσα συγγενὴς ἐκείνου . 
πολλά γ’ ἡμᾶς λανθάνει . 
Ἑρμῆς κᾆτ’ ἐπειδὴ ’γνωσαν ὑμᾶς αἱ πόλεις ὧν ἤρχετε ἠγριωμένους ἐπ’ ἀλλήλοισι καὶ σεσηρότας , πάντ’ ἐμηχανῶντ’ ἐφ’ ὑμῖν τοὺς φόρους φοβούμεναι , κἀνέπειθον τῶν Λακώνων τοὺς μεγίστους χρήμασιν . 
οἱ δ’ ἅτ’ ὄντες αἰσχροκερδεῖς καὶ διειρωνόξενοι τήνδ’ ἀπορρίψαντες αἰσχρῶς τὸν πόλεμον ἀνήρπασαν · 
κᾆτα τἀκείνων γε κέρδη τοῖς γεωργοῖς ἦν κακά · 
αἱ γὰρ ἐνθένδ’ αὖ τριήρεις ἀντιτιμωρούμεναι οὐδὲν αἰτίων ἂν ἀνδρῶν τὰς κράδας κατήσθιον . 
Τρυγαῖος ἐν δίκῃ μὲν οὖν , ἐπεί τοι τὴν κορώνεών γέ μου ἐξέκοψαν , ἣν ἐγὼ ’φύτευσα κἀξεθρεψάμην . 
Χορός νὴ Δί’ ὦ μέλ’ ἐνδίκως <γε> 
δῆτ’ , ἐπεὶ κἀμοῦ λίθον ἐμβαλόντες ἑξμέδιμνον κυψέλην ἀπώλεσαν . 
Ἑρμῆς κᾆτα δ’ ὡς ἐκ τῶν ἀγρῶν ξυνῆλθεν οὑργάτης λεώς , τὸν τρόπον πωλούμενος τὸν αὐτὸν οὐκ ἐμάνθανεν , ἀλλ’ ἅτ’ ὢν ἄνευ γιγάρτων καὶ φιλῶν τὰς ἰσχάδας ἔβλεπεν πρὸς τοὺς λέγοντας · οἱ δὲ γιγνώσκοντες εὖ τοὺς πένητας ἀσθενοῦντας κἀποροῦντας ἀλφίτων , τήνδε μὲν δικροῖς ἐώθουν τὴν θεὸν κεκράγμασιν , πολλάκις φανεῖσαν αὐτὴν τῆσδε τῆς χώρας πόθῳ , τῶν δὲ συμμάχων ἔσειον τοὺς παχεῖς καὶ πλουσίους , αἰτίας ἂν προστιθέντες , ὡς φρονεῖ τὰ Βρασίδου . 
εἶτ’ ἂν ὑμεῖς τοῦτον ὥσπερ κυνίδῑ ἐσπαράττετε · 
ἡ πόλις γὰρ ὠχριῶσα κἀν φόβῳ καθημένη , ἅττα διαβάλοι τις αὐτῇ , ταῦτ’ ἂν ἥδιστ’ ἤσθιεν . 
οἳ δὲ τὰς πληγὰς ὁρῶντες ἃς ἐτύπτονθ’ οἱ ξένοι χρυσίῳ τῶν ταῦτα ποιούντων ἐβύνουν τὸ στόμα , ὥστ’ ἐκείνους μὲν ποιῆσαι πλουσίους , ἡ δ’ Ἑλλὰς ἂν ἐξερημωθεῖσ’ ἂν ὑμᾶς ἔλαθε . 
ταῦτα δ’ ἦν ὁ δρῶν βυρσοπώλης . 
Τρυγαῖος παῦε παῦ’ ὦ δέσποθ’ Ἑρμῆ , μὴ λέγε , ἀλλ’ ἔα τὸν ἄνδρ’ ἐκεῖνον οὗπερ ἔστ’ εἶναι κάτω · 
οὐ γὰρ ἡμέτερος ἔτ’ ἔστ’ ἐκεῖνος ἁνὴρ ἀλλὰ σός . 
Τρυγαῖος ἅττ’ ἂν οὖν λέγῃς ἐκεῖνον , κεἰ πανοῦργος ἦν , ὅτ’ ἔζη , καὶ λάλος καὶ συκοφάντης καὶ κύκηθρον καὶ τάρακτρον , ταῦθ’ ἁπαξάπαντα νυνὶ τοὺς σεαυτοῦ λοιδορεῖς . 
Τρυγαῖος ἀλλ’ ὅ τι σιωπᾷς ὦ πότνια κάτειπέ μοι . 
Ἑρμῆς ἀλλ’ οὐκ ἂν εἴποι πρός γε τοὺς θεωμένους · 
ὀργὴν γὰρ αὐτοῖς ὧν ἔπαθε πολλὴν ἔχει . 
Τρυγαῖος ἡ δ’ ἀλλὰ πρὸς σὲ μικρὸν εἰπάτω μόνον . 
Ἑρμῆς εἴφ’ ὅ τι νοεῖς αὐτοῖσι πρὸς ἔμ’ ὦ φιλτάτη . 
ἴθ’ ὦ γυναικῶν μισοπορπακιστάτη . 
εἶεν , ἀκούω . 
ταῦτ’ ἐπικαλεῖς ; 
μανθάνω . 
ἀκούσαθ’ ὑμεῖς ὧν ἕνεκα μομφὴν ἔχει . 
ἐλθοῦσά φησιν αὐτομάτη μετὰ τἀν Πύλῳ σπονδῶν φέρουσα τῇ πόλει κίστην πλέαν ἀποχειροτονηθῆναι τρὶς ἐν τἠκκλησίᾳ . 
Τρυγαῖος ἡμάρτομεν ταῦτ’ · ἀλλὰ συγγνώμην ἔχε · 
ὁ νοῦς γὰρ ἡμῶν ἦν τότ’ ἐν τοῖς σκύτεσιν . 
Ἑρμῆς ἴθι νυν ἄκουσον οἷον ἄρτι μ’ ἤρετο , ὅστις κακόνους αὐτῇ μάλιστ’ ἦν ἐνθάδε , χὤστις φίλος κἄσπευδεν εἶναι μὴ μάχας . 
Τρυγαῖος εὐνούστατος μὲν ἦν μακρῷ Κλεώνυμος . 
Ἑρμῆς ποῖός τις οὖν εἶναι δοκεῖ τὰ πολεμικὰ ὁ Κλεώνυμος ; 
Τρυγαῖος ψυχήν γ’ ἄριστος πλήν γ’ ὅτι οὐκ ἦν ἄρ’ οὗπέρ φησιν εἶναι τοῦ πατρός . 
εἰ γάρ ποτ’ ἐξέλθοι στρατιώτης , εὐθέως ἀποβολιμαῖος τῶν ὅπλων ἐγίγνετο . 
Ἑρμῆς ἔτι νῦν ἄκουσον οἷον ἄρτι μ’ ἤρετο , ὅστις κρατεῖ νῦν τοῦ λίθου τοῦ ’ν τῇ πυκνί . 
Τρυγαῖος 
Ὑπέρβολος νῦν τοῦτ’ ἔχει τὸ χωρίον . 
αὕτη τί ποιεῖς ; 
τὴν κεφαλὴν ποῖ περιάγεις ; 
Ἑρμῆς ἀποστρέφεται τὸν δῆμον ἀχθεσθεῖσ’ ὅτι αὑτῷ πονηρὸν προστάτην ἐπεγράψατο . 
Τρυγαῖος ἀλλ’ οὐκέτ’ αὐτῷ χρησόμεθ’ οὐδέν , ἀλλὰ νῦν ἀπορῶν ὁ δῆμος ἐπιτρόπου καὶ γυμνὸς ὢν τοῦτον τέως τὸν ἄνδρα περιεζώσατο . 
Ἑρμῆς πῶς οὖν ξυνοίσει ταῦτ’ ἐρωτᾷ τῇ πόλει . 
Τρυγαῖος εὐβουλότεροι γενησόμεθα . 
Ἑρμῆς τρόπῳ τίνι ; 
Τρυγαῖος ὅτι τυγχάνει λυχνοποιὸς ὤν . 
πρὸ τοῦ μὲν οὖν ἐψηλαφῶμεν ἐν σκότῳ τὰ πράγματα , νυνὶ δ’ ἅπαντα πρὸς λύχνον βουλεύσομεν . 
Ἑρμῆς ὢ ὤ , οἷά μ’ ἐκέλευσεν ἀναπυθέσθαι σου . 
Τρυγαῖος τὰ τί ; 
Ἑρμῆς πάμπολλα καὶ τἀρχαῖ’ ἃ κατέλιπεν τότε · 
πρῶτον δ’ ὅ τι πράττει Σοφοκλέης ἀνήρετο . 
Τρυγαῖος εὐδαιμονεῖ , πάσχει δὲ θαυμαστόν . 
Ἑρμῆς τὸ τί ; 
Τρυγαῖος ἐκ τοῦ Σοφοκλέους γίγνεται Σιμωνίδης . 
Ἑρμῆς 
Σιμωνίδης ; 
πῶς ; 
Τρυγαῖος ὅτι γέρων ὢν καὶ σαπρὸς κέρδους ἕκατι κἂν ἐπὶ ῥιπὸς πλέοι . 
Ἑρμῆς τί δαί ; 
Κρατῖνος ὁ σοφὸς ἔστιν ; 
Τρυγαῖος ἀπέθανεν ὅθ’ οἱ Λάκωνες ἐνέβαλον . 
Ἑρμῆς τί παθών ; 
Τρυγαῖος ὅ τι ; 
ὼρακιάσας · οὐ γὰρ ἐξηνέσχετο ἰδὼν πίθον καταγνύμενον οἴνου πλέων . 
χἄτερα πόσ’ ἄττ’ οἴει γεγενῆσθ’ ἐν τῇ πόλει ; 
ὥστ’ οὐδέποτ’ ὦ δέσποιν’ ἀφησόμεσθά σου . 
Ἑρμῆς ἴθι νυν ἐπὶ τούτοις τὴν Ὀπώραν λάμβανε γυναῖκα σαυτῷ τήνδε · κᾆτ’ ἐν τοῖς ἀγροῖς ταύτῃ ξυνοικῶν ἐκποιοῦ σαυτῷ βότρυς . 
Τρυγαῖος ὦ φιλτάτη δεῦρ’ ἐλθὲ καὶ δός μοι κύσαι . 
ἆρ’ ἂν βλαβῆναι διὰ χρόνου τί σοι δοκῶ ὦ δέσποθ’ Ἑρμῆ τῆς Ὀπώρας κατελάσας ; 
Ἑρμῆς οὐκ εἴ γε κυκεῶν’ ἐπιπίοις βληχωνίαν . 
ἀλλ’ ὡς τάχιστα τήνδε τὴν Θεωρίαν ἀπάγαγε τῇ βουλῇ λαβών , ἧσπέρ ποτ’ ἦν . 
Τρυγαῖος ὦ μακαρία βουλὴ σὺ τῆς Θεωρίας , ὅσον ῥοφήσει ζωμὸν ἡμερῶν τριῶν , ὅσας δὲ κατέδει ξόλικας ἑφθὰς καὶ κρέα . 
ἀλλ’ ὦ φίλ’ Ἑρμῆ χαῖρε πολλά . 
Ἑρμῆς 
 · καὶ σύ γε ὦνθρωπε χαίρων ἄπιθι καὶ μέμνησό μου . 
Τρυγαῖος ὦ κάνθαρ’ οἴκαδ’ οἴκαδ’ ἀποπετώμεθα . 
Ἑρμῆς οὐκ ἐνθάδ’ ὦ τᾶν ἔστι . 
Τρυγαῖος ποῖ γὰρ οἴχεται ; 
Ἑρμῆς ὑφ’ ἅρματ’ ἐλθὼν Ζηνὸς ἀστραπηφορεῖ . 
Τρυγαῖος πόθεν οὖν ὁ τλήμων ἐνθάδ’ ἕξει σιτία ; 
Ἑρμῆς τὴν τοῦ Γανυμήδους ἀμβροσίαν σιτήσεται . 
Τρυγαῖος πῶς δῆτ’ ἐγὼ καταβήσομαι ; 
Ἑρμῆς θάρρει , καλῶς · 
τῃδὶ παρ’ αὐτὴν τὴν θεόν . 
Τρυγαῖος δεῦρ’ ὦ κόραι ἕπεσθον ἅμ’ ἐμοὶ θᾶττον , ὡς πολλοὶ πάνυ ποθοῦντες ὑμᾶς ἀναμένουσ’ ἐστυκότες . 
Χορός ἀλλ’ ἴθι χαίρων · ἡμεῖς δὲ τέως τάδε τὰ σκεύη παραδόντες τοῖς ἀκολούθοις δῶμεν σῴζειν , ὡς εἰώθασι μάλιστα περὶ τὰς σκηνὰς πλεῖστοι κλέπται κυπτάζειν καὶ κακοποιεῖν . 
ἀλλὰ φυλάττετε ταῦτ’ ἀνδρείως · ἡμεῖς δ’ αὖ τοῖσι θεαταῖς ἣν ἔχομεν ὁδὸν λόγων εἴπωμεν ὅσα τε νοῦς ἔχει . 
Χορός χρῆν μὲν τύπτειν τοὺς ῥαβδούχους , εἴ τις κωμῳδοποιητὴς αὑτὸν ἐπῄνει πρὸς τὸ θέατρον παραβὰς ἐν τοῖς ἀναπαίστοις · 
εἰ δ’ οὖν εἰκός τινα τιμῆσαι , θύγατερ Διός , ὅστις ἄριστος κωμῳδοδιδάσκαλος ἀνθρώπων καὶ κλεινότατος γεγένηται , ἄξιος εἶναί φησ’ εὐλογίας μεγάλης ὁ διδάσκαλος ἡμῶν . 
πρῶτον μὲν γὰρ τοὺς ἀντιπάλους μόνος ἀνθρώπων κατέπαυσεν ἐς τὰ ῥάκια σκώπτοντας ἀεὶ καὶ τοῖς φθειρσὶν πολεμοῦντας , τούς θ’ Ἡρακλέας τοὺς μάττοντας καὶ τοὺς πεινῶντας ἐκείνους ἐξήλασ’ ἀτιμώσας πρῶτος , καὶ τοὺς δούλους παρέλυσεν τοὺς φεύγοντας κἀξαπατῶντας καὶ τυπτομένους ἐπίτηδες , οὓς ἐξῆγον κλάοντας ἀεί , καὶ τούτους οὕνεκα τουδί , ἵν’ ὁ σύνδουλος σκώψας αὐτοῦ τὰς πληγὰς εἶτ’ ἀνέροιτο , 
‘ὦ κακόδαιμον τί τὸ δέρμ’ ἔπαθες ; 
μῶν ὑστριχὶς εἰσέβαλέν σοι ἐς τὰς πλευρὰς πολλῇ στρατιᾷ κἀδενδροτόμησε τὸ νῶτον ; ’ τοιαῦτ’ ἀφελὼν κακὰ καὶ φόρτον καὶ βωμολοχεύματ’ ἀγεννῆ ἐποίησε τέχνην μεγάλην ἡμῖν κἀπύργωσ’ οἰκοδομήσας ἔπεσιν μεγάλοις καὶ διανοίαις καὶ σκώμμασιν οὐκ ἀγοραίοις , οὐκ ἰδιώτας ἀνθρωπίσκους κωμῳδῶν οὐδὲ γυναῖκας , ἀλλ’ Ἡρακλέους ὀργήν τιν’ ἔχων τοῖσι μεγίστοις ἐπεχείρει , διαβὰς βυρσῶν ὀσμὰς δεινὰς κἀπειλὰς βορβοροθύμους , καὶ πρῶτον μὲν μάχομαι πάντων αὐτῷ τῷ καρχαρόδοντι , οὗ δεινόταται μὲν ἀπ’ ὀφθαλμῶν Κύννης ἀκτῖνες ἔλαμπον , ἑκατὸν δὲ κύκλῳ κεφαλαὶ κολάκων οἰμωξομένων ἐλιχμῶντο περὶ τὴν κεφαλήν , φωνὴν δ’ εἶχεν χαράδρας ὄλεθρον τετοκυίας , φώκης δ’ ὀσμήν , Λαμίας ὄρχεις ἀπλύτους , πρωκτὸν δὲ καμήλου . 
τοιοῦτον ἰδὼν τέρας οὐ κατέδεισ’ , ἀλλ’ ὑπὲρ ὑμῶν πολεμίζων ἀντεῖχον ἀεὶ καὶ τῶν ἄλλων νήσων . 
ὧν οὕνεκα νυνὶ ἀποδοῦναί μοι τὴν χάριν ὑμᾶς εἰκὸς καὶ μνήμονας εἶναι . 
καὶ γὰρ πρότερον πράξας κατὰ νοῦν οὐχὶ παλαίστρας περινοστῶν παῖδας ἐπείρων , ἀλλ’ ἀράμενος τὴν σκευὴν εὐθὺς ἐχώρουν , παῦρ’ ἀνιάσας , πόλλ’ εὐφράνας , πάντα παρασχὼν τὰ δέοντα . 
Χορός πρὸς ταῦτα χρεὼν εἶναι μετ’ ἐμοῦ καὶ τοὺς ἄνδρας καὶ τοὺς παῖδας · 
καὶ τοῖς φαλακροῖσι παραινοῦμεν ξυσπουδάζειν περὶ τῆς νίκης . 
πᾶς γάρ τις ἐρεῖ νικῶντος ἐμοῦ κἀπὶ τραπέζῃ καὶ ξυμποσίοις , 
‘φέρε τῷ φαλακρῷ , δὸς τῷ φαλακρῷ τῶν τρωγαλίων , καὶ μἀφαίρει γενναιοτάτου τῶν ποιητῶν ἀνδρὸς τὸ μέτωπον ἔχοντος.’ 
Χορός 
Μοῦσα σὺ μὲν πολέμους ἀπωσαμένη μετ’ ἐμοῦ τοῦ φίλου χόρευσον , κλείουσα θεῶν τε γάμους ἀνδρῶν τε δαῖτας καὶ θαλίας μακάρων · σοὶ γὰρ τάδ’ ἐξ ἀρχῆς μέλει . 
ἢν δέ σε Καρκίνος ἐλθὼν ἀντιβολῇ μετὰ τῶν παίδων χορεῦσαι , μήθ’ ὑπάκουε μήτ’ ἔλθῃς συνέριθος αὐτοῖς , ἀλλὰ νόμιζε πάντας ὄρτυγας οἰκογενεῖς γυλιαύχενας ὀρχηστὰς ναννοφυεῖς σφυράδων ἀποκνίσματα μηχανοδίφας . 
καὶ γὰρ ἔφασχ’ ὁ πατὴρ ὃ παρ’ ἐλπίδας εἶχε τὸ δρᾶμα γαλῆν τῆς ἑσπέρας ἀπάγξαι . 
Χορός τοιάδε χρὴ Χαρίτων δαμώματα καλλικόμων τὸν σοφὸν ποιητὴν ὑμνεῖν , ὅταν ἠρινὰ μὲν φωνῇ χελιδὼν ἑζομένη κελαδῇ , χορὸν δὲ μὴ ’χῃ Μόρσιμος μηδὲ Μελάνθιος , οὗ δὴ πικροτάτην ὄπα γηρύσαντος ἤκουσ’ ἡνίκα τῶν τραγῳδῶν τὸν χορὸν εἶχον ἁδελφός τε και αὐτός , ἄμφω 
Γοργόνες ὀψοφάγοι βατιδοσκόποι Ἅρπυιαι , γραοσόβαι μιαροὶ τραγομάσχαλοι ἰχθυολῦμαι · 
ὧν καταχρεμψαμένη μέγα καὶ πλατὺ 
Μοῦσα θεὰ μετ’ ἐμοῦ ξύμπαιζε τὴν ἑορτήν . 
Τρυγαῖος ὡς χαλεπὸν ἐλθεῖν ἦν ἄρ’ εὐθὺ τῶν θεῶν . 
ἔγωγέ τοι πεπόνηκα κομιδῇ τὼ σκέλει . 
μικροὶ δ’ ὁρᾶν ἄνωθεν ἦστ’ . 
ἔμοιγέ τοι ἀπὸ τοὐρανοῦ ’φαίνεσθε κακοήθεις πάνυ , ἐντευθενὶ δὲ πολύ τι κακοηθέστεροι . 
Οἰκέτης ὦ δέσποθ’ ἥκεις ; 
Τρυγαῖος ὡς ἐγὼ ’πυθόμην τινός . 
Οἰκέτης τί δ’ ἔπαθες ; 
Τρυγαῖος ἤλγουν τὼ σκέλει μακρὰν ὁδὸν διεληλυθώς . 
Οἰκέτης ἴθι νυν κάτειπέ μοι— 
Τρυγαῖος τὸ τί ; 
Οἰκέτης ἄλλον τιν’ εἶδες ἄνδρα κατὰ τὸν ἀέρα πλανώμενον πλὴν σαυτόν ; 
Τρυγαῖος οὔκ , εἰ μή γέ που 
ψυχὰς δύ’ ἢ τρεῖς διθυραμβοδιδασκάλων . 
Οἰκέτης τί δ’ ἔδρων ; 
Τρυγαῖος ξυνελέγοντ’ ἀναβολὰς ποτώμεναι τὰς ἐνδιαεριαυερινηχέτους τινάς . 
Οἰκέτης οὐκ ἦν ἄρ’ οὐδ’ ἃ λέγουσι , κατὰ τὸν ἀέρα ὡς ἀστέρες γιγνόμεθ’ , ὅταν τις ἀποθάνῃ ; 
Τρυγαῖος μάλιστα . 
Οἰκέτης καὶ τίς ἐστιν ἀστὴρ νῦν ἐκεῖ ; 
Τρυγαῖος 
Ἴων ὁ Χῖος , ὅσπερ ἐποίησεν πάλαι ἐνθάδε τὸν ἀοῖόν ποθ’ · ὡς δ’ ἦλθ’ , εὐθέως ἀοῖον αὐτὸν πάντες ἐκάλουν ἀστέρα . 
Οἰκέτης τίνες γάρ εἰσ’ οἱ διατρέχοντες ἀστέρες , οἳ καόμενοι θέουσιν ; 
Τρυγαῖος ἀπὸ δείπνου τινὲς τῶν πλουσίων οὗτοι βαδίζουσ’ ἀστέρων , ἰπνοὺς ἔχοντες , ἐν δὲ τοῖς ἰπνοῖσι πῦρ . 
ἀλλ’ εἴσαγ’ ὡς τάχιστα ταυτηνὶ λαβών , καὶ τὴν πύελον κατάκλυζε καὶ θέρμαιν’ ὕδωρ , στόρνυ τ’ ἐμοὶ καὶ τῇδε κουρίδιον λέχος . 
καὶ ταῦτα δράσας ἧκε δεῦρ’ αὖθις πάλιν · 
ἐγὼ δ’ ἀποδώσω τήνδε τῇ βουλῇ τέως . 
Οἰκέτης πόθεν δ’ ἔλαβες ταύτας ; 
Τρυγαῖος ὁπόθεν ; 
ἐκ τοὐρανοῦ . 
Οἰκέτης οὐκ ἂν ἔτι δοίην τῶν θεῶν τριώβολον , εἰ πορνοβοσκοῦσ’ ὥσπερ ἡμεῖς οἱ βροτοί . 
Τρυγαῖος οὔκ , ἀλλὰ κἀκεῖ ζῶσιν ἀπὸ τούτων τινές . 
ἄγε νυν ἴωμεν . 
Οἰκέτης εἰπέ μοι , δῶ καταφαγεῖν ταύτῃ τι ; 
Τρυγαῖος μηδέν · οὐ γὰρ ἐθελήσει θαγεῖν οὔτ’ ἄρτον οὔτε μᾶζαν , εἰωθυῖ’ ἀεὶ παρὰ τοῖς θεοῖσιν ἀμβροσίαν λείχειν ἄνω . 
Οἰκέτης λείχειν ἄρ’ αὐτῇ κἀνθάδε σκευαστέον . 
Χορός εὐδαιμονικῶς γ’ ὁ πρεσβύτης , ὅσα γ’ ὧδ’ ἰδεῖν , τὰ νῦν τάδε πράττει . 
Τρυγαῖος τί δῆτ’ ἐπειδὰν νυμφίον μ’ ὁρᾶτε λαμπρὸν ὄντα ; 
Χορός ζηλωτὸς ἔσει , γέρον , αὖθις νέος ὢν πάλιν , μύρῳ κατάλειπτος . 
Τρυγαῖος οἶμαι . 
τί δῆθ’ ὅταν ξυνὼν τῶν τιτθίων ἔχωμαι ; 
Χορός εὐδαιμονέστερος φανεῖ τῶν Καρκίνου στροβίλων . 
Τρυγαῖος οὔκουν δικαίως ; 
ὅστις εἰς ὄχημα κανθάρου ’πιβὰς ἔσωσα τοὺς Ἕλληνας , ὥστ’ ἐν τοῖς ἀγροῖσιν αὐτοὺς ἅπαντας ὄντας ἀσφαλῶς βινεῖν τε καὶ καθεύδειν . 
Οἰκέτης ἡ παῖς λέλουται καὶ τὰ τῆς πυγῆς καλά · 
ὁ πλακοῦς πέπεπται , σησαμῆ ξυμπλάττεται . 
καὶ τἄλλ’ ἁπαξάπαντα · τοῦ πέους δὲ δεῖ . 
Τρυγαῖος ἴθι νυν ἀποδῶμεν τήνδε τὴν Θεωρίαν ἀνύσαντε τῇ βουλῇ . 
Οἰκέτης τίς αὑτηί ; 
Τρυγαῖος τί φῄς ; 
αὕτη Θεωρία ’στίν . 
Οἰκέτης ἣν ἡμεῖς ποτε ἐπαίομεν Βραυρωνάδ’ ὑποπεπωκότες ; 
Τρυγαῖος σάφ’ ἴσθι , κἀλήφθη γε μόλις . 
Οἰκέτης ὦ δέσποτα ὅσην ἔχει τὴν πρωκτοπεντετηρίδα . 
Τρυγαῖος εἶεν , τίς ἐσθ’ ὑμῶν δίκαιος , τίς ποτε ; 
τίς διαφυλάξει τήνδε τῇ βουλῇ λαβών ; 
οὗτος τί περιγράφεις ; 
Οἰκέτης τὸ δεῖν’ εἰς Ἴσθμια σκηνὴν ἐμαυτοῦ τῷ πέει καταλαμβάνω . 
Τρυγαῖος οὔπω λέγεθ’ ὑμεῖς τίς ὁ φυλάξων . 
δεῦρο σύ · 
καταθήσομαι γὰρ αὐτὸς ἐς μέσους ἄγων . 
Οἰκέτης ἐκεινοσὶ νεύει . 
Τρυγαῖος τίς ; 
Οἰκέτης ὅστις ; 
Ἀριφράδης , ἄγειν παρ’ αὑτὸν ἀντιβολῶν . 
Τρυγαῖος ἀλλ’ ὦ μέλε τὸν ζωμὸν αὐτῆς προσπεσὼν ἐκλάψεται . 
ἄγε δὴ σὺ κατάθου πρῶτα τὰ σκεύη χαμαί . 
βουλή , πρυτάνεις , ὁρᾶτε τὴν Θεωρίαν . 
σκέψασθ’ ὅσ’ ὑμῖν ἀγαθὰ παραδώσω φέρων , ὥστ’ εὐθέως ἄραντας ὑμᾶς τὼ σκέλει ταύτης μετέωρα καταγαγεῖν ἀνάρρυσιν . 
τουτὶ δ’ ὁρᾶτ’ ὀπτάνιον ἡμῖν ὡς καλόν . 
Οἰκέτης διὰ ταῦτα καὶ κεκάπνικ’ ἄρ’ · ἐνταυθοῖ γὰρ <οὖν> πρὸ τοῦ πολέμου τὰ λάσανα τῇ βουλῇ ποτ’ ἦν . 
Τρυγαῖος ἔπειτ’ ἀγῶνά γ’ εὐθὺς ἐξέσται ποιεῖν ταύτην ἔχουσιν αὔριον καλὸν πάνυ , ἐπὶ γῆς παλαίειν , τετραποδηδὸν ἑστάναι , πλαγίαν καταβάλλειν , ἐς γόνατα κύβδ’ ἑστάναι , καὶ παγκράτιόν γ’ ὑπαλειψαμένοις νεανικῶς παίειν ὀρύττειν πὺξ ὁμοῦ καὶ τῷ πέει · 
τρίτῃ δὲ μετὰ ταῦθ’ ἱπποδρομίαν ἄξετε , ἵνα δὴ κέλης κέλητα παρακελητιεῖ , ἅρματα δ’ ἐπ’ ἀλλήλοισιν ἀνατετραμμένα φυσῶντα καὶ πνέοντα προσκινήσεται · 
ἕτεροι δὲ κείσονταί γ’ ἀπεψωλημένοι περὶ ταῖσι καμπαῖς ἡνίοχοι πεπτωκότες . 
ἀλλ’ ὦ πρυτάνεις δέχεσθε τὴν Θεωρίαν . 
θέασ’ ὡς προθύμως ὁ πρύτανις παρεδέξατο . 
ἀλλ’ οὐκ ἂν εἴ τι προῖκα προσαγαγεῖν σ’ ἔδει , ἀλλ’ ηὗρον ἄν σ’ ὑπέχοντα τὴν ἐκεχειρίαν . 
Χορός ἦ χρηστὸς ἀνὴρ πολίτης ἐστὶν ἅπασιν ὅστις γ’ ἐστὶ τοιοῦτος . 
Τρυγαῖος ὅταν τρυγᾶτ’ , εἴσεσθε πολλῷ μᾶλλον οἷός εἰμι . 
Χορός καὶ νῦν σύ γε δῆλος εἶ · 
σωτὴρ γὰρ ἅπασιν ἀνθρώποις γεγένησαι . 
Τρυγαῖος φήσεις ἐπειδὰν ἐκπίῃς οἴνου νέου λεπαστήν . 
Χορός καὶ πλήν γε τῶν θεῶν ἀεί σ’ ἡγησόμεσθα πρῶτον . 
Τρυγαῖος πολλῶν γὰρ ὑμῖν ἄξιος 
Τρυγαῖος ἁθμονεὺς ἐγώ , δεινῶν ἀπαλλάξας πόνων τὸν δημότην ὅμιλον , καὶ τὸν γεωργικὸν λεὼν 
Ὑπέρβολόν τε παύσας . 
Οἰκέτης ἄγε δὴ τί νῷν ἐντευθενὶ ποιητέον ; 
Τρυγαῖος τί δ’ ἄλλο γ’ ἢ ταύτην χύτραις ἱδρυτέον ; 
Χορός χύτραισιν , ὥσπερ μεμφόμενον Ἑρμῄδιον ; 
Τρυγαῖος τί δαὶ δοκεῖ ; 
βούλεσθε λαρινῷ βοΐ ; 
Χορός βοΐ ; 
μηδαμῶς , ἵνα μὴ βοηθεῖν ποι δέῃ . 
Τρυγαῖος ἀλλ’ ὑὶ παχείᾳ καὶ μεγάλῃ ; 
Χορός μὴ μή . 
Τρυγαῖος τιή ; 
Χορός ἵνα μὴ γένηται Θεογένους ὑηνία . 
Τρυγαῖος τῷ δὴ δοκεῖ σοι δῆτα τῶν λοιπῶν ; 
Χορός ὀί . 
Τρυγαῖος ὀί ; 
Χορός ναὶ μὰ Δί’ . 
Τρυγαῖος ἀλλὰ τοῦτό γ’ ἔστ’ Ἰωνικὸν τὸ ῥῆμ’ . 
Χορός ἐπίτηδές γ’ , ἵν’ <ὅταν> 
ἐν τἠκκλησίᾳ ὡς χρὴ πολεμεῖν λέγῃ τις , οἱ καθήμενοι ὑπὸ τοῦ δέους λέγωσ’ Ἰωνικῶς ὀὶ— 
Τρυγαῖος εὖ τοι λέγεις . 
Χορός καὶ τἄλλα γ’ ὦσιν ἤπιοι . 
ὥστ’ ἐσόμεθ’ ἀλλήλοισιν ἀμνοὶ τοὺς τρόπους καὶ τοῖσι συμμάχοισι πρᾳότεροι πολύ . 
Τρυγαῖος ἴθι νυν ἄγ’ ὡς τάχιστα τὸ πρόβατον λαβών · 
ἐγὼ δὲ ποριῶ βωμὸν ἐφ’ ὅτου θύσομεν . 
Χορός ὡς πάνθ’ ὅσ’ ἂν θεὸς θέλῃ χἠ τύχη κατορθοῖ , χωρεῖ κατὰ νοῦν , ἕτερον δ’ ἑτέρῳ τούτων κατὰ καιρὸν ἀπαντᾷ . 
Τρυγαῖος ὡς ταῦτα δῆλά γ’ ἔσθ’ · ὁ γὰρ βωμὸς θύρασι καὶ δή . 
Χορός ἐπείγετέ νυν ἐν ὅσῳ σοβαρὰ θεόθεν κατέχει πολέμου μετάτροπος αὔρα . 
νῦν γὰρ δαίμων φανερῶς εἰς ἀγαθὰ μεταβιβάζει . 
Τρυγαῖος τὸ κανοῦν πάρεστ’ ὀλὰς ἔχον καὶ στέμμα καὶ μάχαιραν , καὶ πῦρ γε τουτί , κοὐδὲν ἴσχει πλὴν τὸ πρόβατον ὑμᾶς . 
Χορός οὔκουν ἁμιλλήσεσθον ; 
ὡς ἢν Χαῖρις ὑμᾶς ἴδῃ , πρόσεισιν αὐλήσων ἄκλητος , κᾆτα τοῦτ’ εὖ οἶδ’ ὅτι φυσῶντι καὶ πονουμένῳ προσδώσετε δήπου . 
Τρυγαῖος ἄγε δὴ τὸ κανοῦν λαβὼν σὺ καὶ τὴν χέρνιβα περίιθι τὸν βωμὸν ταχέως ἐπιδέξια . 
Οἰκέτης ἰδού · λεγοις ἂν ἄλλο · περιελήλυθα . 
Τρυγαῖος φέρε δὴ τὸ δαλίον τόδ’ ἐμβάψω λαβών , σείου σὺ ταχέως · σὺ δὲ πρότεινε τῶν ὀλῶν , καὐτός γε χερνίπτου παραδοὺς ταύτην ἐμοί , καὶ τοῖς θεαταῖς ῥῖπτε τῶν κριθῶν . 
Οἰκέτης ἰδού . 
Τρυγαῖος ἔδωκας ἤδη ; 
Οἰκέτης νὴ τὸν Ἑρμῆν ὥστε γε τούτων ὅσοιπέρ εἰσι τῶν θεωμένων οὐκ ἔστιν οὐδεὶς ὅστις οὐ κριθὴν ἔχει . 
Τρυγαῖος οὐχ αἱ γυναῖκές γ’ ἔλαβον . 
Οἰκέτης ἀλλ’ εἰς ἑσπέραν δώσουσιν αὐταῖς ἅνδρες . 
Τρυγαῖος ἀλλ’ εὐχώμεθα . 
τίς τῇδε ; 
ποῦ ποτ’ εἰσὶ πολλοὶ κἀγαθοί ; 
Οἰκέτης τοισδὶ φέρε δῶ · πολλοὶ γάρ εἰσι κἀγαθοί . 
Τρυγαῖος τούτους ἀγαθοὺς ἐνόμισας ; 
Οἰκέτης οὐ γάρ , οἵτινες ἡμῶν καταχεόντων ὕδωρ τοσουτονὶ ἐς ταὐτὸ τοῦθ’ ἑστᾶσ’ ἰόντες χωρίον ; 
Τρυγαῖος ἀλλ’ ὡς τάχιστ’ εὐχώμεθ’ . 
Χορός εὐχώμεσθα δή . 
Τρυγαῖος ὦ σεμνοτάτη βασίλεια θεὰ πότνῑ Εἰρήνη , δέσποινα χορῶν , δέσποινα γάμων , δέξαι θυσίαν τὴν ἡμετέραν . 
Χορός δέξαι δῆτ’ ὦ πολυτιμήτη νὴ Δία , καὶ μὴ ποίει γ’ ἅπερ αἱ μοιχευόμεναι δρῶσι γυναῖκες . 
καὶ γὰρ ἐκεῖναι παρακλίνασαι τῆς αὐλείας παρακύπτουσιν , κἄν τις προσέχῃ τὸν νοῦν αὐταῖς ἀναχωροῦσιν , κᾆτ’ ἢν ἀπίῃ παρακύπτουσιν . 
τούτων σὺ ποίει μηδὲν ἔθ’ ἡμᾶς . 
Τρυγαῖος μὰ Δί’ ἀλλ’ ἀπόφηνον ὅλην σαυτὴν γενναιοπρεπῶς τοῖσιν ἐρασταῖς ἡμῖν , οἵ σου τρυχόμεθ’ ἤδη τρία καὶ δέκ’ ἔτη , λῦσον δὲ μάχας καὶ κορκορυγάς , ἵνα Λυσιμάχην σε καλῶμεν . 
παῦσον δ’ ἡμῶν τὰς ὑπονοίας τὰς περικόμψους , αἷς στωμυλλόμεθ’ εἰς ἀλλήλους · 
μεῖξον δ’ ἡμᾶς τοὺς Ἕλληνας πάλιν ἐξ ἀρχῆς φιλίας χυλῷ καὶ συγγνώμῃ τινὶ πρᾳοτέρᾳ κέρασον τὸν νοῦν · 
καὶ τὴν ἀγορὰν ἡμῖν ἀγαθῶν ἐμπλησθῆναι , μεγάλων σκορόδων , σικύων πρῴων , μήλων , ῥοιῶν . 
δούλοισι χλανισκιδίων μικρῶν · 
κἀκ Βοιωτῶν γε φέροντας ἰδεῖν χῆνας νήττας φάττας τροχίλους · 
καὶ Κωπᾴδων ἐλθεῖν σπυρίδας , καὶ περὶ ταύτας ἡμᾶς ἁθρόους ὀψωνοῦντας τυρβάζεσθαι 
Μορύχῳ Τελέᾳ Γλαυκέτῃ , ἄλλοις τένθαις πολλοῖς · κᾆτα Μελάνθιον ἥκειν ὕστερον ἐς τὴν ἀγοράν , τὰς δὲ πεπρᾶσθαι , τὸν δ’ ὀτοτύζειν , εἶτα μονῳδεῖν ἐκ Μηδείας , 
‘ὀλόμαν ὀλόμαν , ἀποχηρωθεὶς τᾶς ἐν τεύτλοισι λοχευομένας · ’ τοὺς δ’ ἀνθρώπους ἐπιχαίρειν . 
Τρυγαῖος ταῦτ’ ὦ πολυτίμητ’ εὐχομένοις ἡμῖν δίδου . 
Οἰκέτης λαβὲ τὴν μάχαιραν · εἶθ’ ὅπως μαγειρικῶς σφάξεις τὸν οἶν . 
Τρυγαῖος ἀλλ’ οὐ θέμις . 
Οἰκέτης τιὴ τί δή ; 
Τρυγαῖος οὐχ ἥδεται δήπουθεν Εἰρήνη σφαγαῖς , οὐδ’ αἱματοῦται βωμός . 
ἀλλ’ εἴσω φέρων θύσας τὰ μηρἴ ἐξελὼν δεῦρ’ ἔκφερε , χοὔτω τὸ πρόβατον τῷ χορηγῷ σῴζεται . 
Χορός σέ τοι θύρασι χρὴ . . . μένοντα τοίνυν σχίζας δευρὶ τιθέναι ταχέως τά τε πρόσφορα πάντ’ ἐπὶ τούτοις . 
Τρυγαῖος οὔκουν δοκῶ σοι μαντικῶς τὸ φρύγανον τίθεσθαι ; 
Χορός πῶς δ’ οὐχί ; 
τί γάρ σε πέφευγ’ ὅσα χρὴ σοφὸν ἄνδρα ; 
τί δ’ οὐ σὺ φρονεῖς ὁπόσα χρεών ἐστιν τόν γε σοφῇ δόκιμον φρενὶ πορίμῳ τε τόλμῃ ; 
Τρυγαῖος ἡ σχίζα γοῦν ἐνημμένη τὸν Στιλβίδην πιέζει , καὶ τὴν τράπεζαν οἴσομαι , καὶ παιδὸς οὐ δεήσει . 
Χορός τίς οὖν ἂν οὐκ ἐπαινέσειεν ἄνδρα τοιοῦτον , ὅστις πόλλ’ ἀνατλὰς ἔσωσε τὴν ἱερὰν πόλιν ; 
ὥστ’ οὐχὶ μὴ παύσῃ ποτ’ ὢν ζηλωτὸς ἅπασιν . 
Οἰκέτης ταυτὶ δέδραται . 
τίθεσο τὼ μηρὼ λαβών . 
ἐγὼ δ’ ἐπὶ σπλάγχν’ εἶμι καὶ θυλήματα . 
Τρυγαῖος ἐμοὶ μελήσει ταῦτά γ’ · ἀλλ’ ἥκειν ἐχρῆν . 
Οἰκέτης ἰδοὺ πάρειμι . 
μῶν ἐπισχεῖν σοι δοκῶ ; 
Τρυγαῖος ὄπτα καλῶς νυν αὐτά · καὶ γὰρ οὑτοσὶ προσέρχεται δάφνῃ τις ἐστεφανωμένος . 
τίς ἄρα ποτ’ ἐστίν ; 
Οἰκέτης ὡς ἀλαζὼν φαίνεται · 
μάντις τίς ἐστιν . 
Τρυγαῖος οὐ μὰ Δί’ ἀλλ’ Ἱεροκλέης οὗτός γέ πού ’σθ’ ὁ χρησμολόγος οὑξ Ὠρεοῦ . 
Οἰκέτης τί ποτ’ ἄρα λέξει ; 
Τρυγαῖος δῆλός ἐσθ’ οὗτός γ’ ὅτι ἐναντιώσεταί τι ταῖς διαλλαγαῖς . 
Οἰκέτης οὔκ , ἀλλὰ κατὰ τὴν κνῖσαν εἰσελήλυθεν . 
Τρυγαῖος μή νυν ὁρᾶν δοκῶμεν αὐτόν . 
Οἰκέτης εὖ λέγεις . 
Ἱεροκλῆς τίς ἡ θυσία ποθ’ αὑτηὶ καὶ τῷ θεῶν ; 
Τρυγαῖος ὀπτα σὺ σιγῇ κἄπαγ’ ἀπὸ τῆς ὀσφύος . 
Ἱεροκλῆς ὅτῳ δὲ θύετ’ οὐ φράσεθ’ ; 
Τρυγαῖος ἡ κέρκος ποιεῖ καλῶς ; 
Οἰκέτης καλῶς δῆτ’ ὦ πότνῑ Εἰρήνη φίλη . 
Ἱεροκλῆς ἄγε νυν ἀπάρχου κᾆτα δὸς τἀπάργματα . 
Τρυγαῖος ὀπτᾶν ἄμεινον πρῶτον . 
Ἱεροκλῆς ἀλλὰ ταυταγὶ ἤδη ’στὶν ὀπτά . 
Τρυγαῖος πολλὰ πράττεις , ὅστις εἶ . 
κατάτεμνε . 
ποῦ τράπεζα ; 
τὴν σπονδὴν φέρε . 
Ἱεροκλῆς ἡ γλῶττα χωρὶς τέμνεται . 
Τρυγαῖος μεμνήμεθα . 
ἀλλ’ οἶσθ’ ὃ δρᾶσον ; 
Ἱεροκλῆς ἢν φράσῃς . 
Τρυγαῖος μὴ διαλέγου νῷν μηδέν · Εἰρήνῃ γὰρ ἱερὰ θύομεν . 
Ἱεροκλῆς ὦ μέλεοι θνητοὶ καὶ νήπιοι , 
Τρυγαῖος ἐς κεφαλὴν σοί . 
Ἱεροκλῆς οἵτινες ἀφραδίῃσι θεῶν νόον οὐκ ἀίοντες συνθήκας πεποίησθ’ ἄνδρες χαροποῖσι πιθήκοις , 
Τρυγαῖος αἰβοιβοῖ . 
Ἱεροκλῆς τί γελᾷς ; 
Τρυγαῖος ἥσθην χαροποῖσι πιθήκοις . 
Ἱεροκλῆς καὶ κέπφοι τρήρωνες ἀλωπεκιδεῦσι πέπεισθε , ὧν δόλιαι ψυχαί , δόλιαι φρένες . 
Τρυγαῖος εἴθε σου εἶναι ὤφελεν ὦλαζὼν οὑτωσὶ θερμὸς ὁ πλεύμων . 
Ἱεροκλῆς εἰ γὰρ μὴ νύμφαι γε θεαὶ Βάκιν ἐξαπάτασκον , μηδὲ Βάκις θνητούς , μηδ’ αὖ νύμφαι Βάκιν αὐτὸν— 
Τρυγαῖος ἐξώλης ἀπόλοῑ , εἰ μὴ παύσαιο βακίζων . 
Ἱεροκλῆς οὔπω θέσφατον ἦν Εἰρήνης δέσμ’ ἀναλῦσαι , ἀλλὰ τόδε πρότερον— 
Τρυγαῖος τοῖσδ’ ἁλσί γε παστέα ταυτί . 
Ἱεροκλῆς οὐ γάρ πω τοῦτ’ ἐστὶ φίλον μακάρεσσι θεοῖσιν , φυλόπιδος λῆξαι , πρίν κεν λύκος οἶν ὑμεναιοῖ . 
Τρυγαῖος καὶ πῶς ὦ κατάρατε λύκος ποτ’ ἂν οἶν ὑμεναιοῖ ; 
Ἱεροκλῆς ὡς ἡ σφονδύλη φεύγουσα πονηρότατον βδεῖ , 
†χἠ κώδων† 
ἀκαλανθὶς ἐπειγομένη τυφλὰ τίκτει , τουτάκις οὔπω χρῆν τὴν εἰρήνην πεποιῆσθαι . 
Τρυγαῖος ἀλλὰ τί χρῆν ἡμᾶς ; 
οὐ παύσασθαι πολεμοῦντας , ἢ διακαυνιάσαι πότεροι κλαυσούμεθα μεῖζον , ἐξὸν σπεισαμένοις κοινῇ τῆς Ἑλλάδος ἄρχειν ; 
Ἱεροκλῆς οὔποτε ποιήσεις τὸν καρκίνον ὀρθὰ βαδίζειν . 
Τρυγαῖος οὔποτε δειπνήσεις ἔτι τοῦ λοιποῦ ν’ πρυτανείῳ , οὐδ’ ἐπὶ τῷ πραχθέντι ποιήσεις ὕστερον οὐδέν . 
Ἱεροκλῆς οὐδέποτ’ ἂν θείης λεῖον τὸν τραχὺν ἐχῖνον . 
Τρυγαῖος ἆρα φενακίζων ποτ’ Ἀθηναίους ἔτι παύσει ; 
Ἱεροκλῆς ποῖον γὰρ κατὰ χρησμὸν ἐκαύσατε μῆρα θεοῖσιν ; 
Τρυγαῖος ὅνπερ κάλλιστον δήπου πεποίηκεν Ὅμηρος · 
‘ὣς οἱ μὲν νέφος ἐχθρὸν ἀπωσάμενοι πολέμοιο 
Εἰρήνην εἵλοντο καὶ ἱδρύσανθ’ ἱερείῳ . 
αὐτὰρ ἐπεὶ κατὰ μῆρ’ ἐκάη καὶ σπλάγχν’ ἐπάσαντο , ἔσπενδον δεπάεσσιν · ἐγὼ δ’ ὁδὸν ἡγεμόνευον · ’ χρησμολόγῳ δ’ οὐδεὶς ἐδίδου κώθωνα φαεινόν . 
Ἱεροκλῆς οὐ μετέχω τούτων · οὐ γὰρ ταῦτ’ εἶπε Σίβυλλα . 
Τρυγαῖος ἀλλ’ ὁ σοφός τοι νὴ Δί’ Ὅμηρος δεξιὸν εἶπεν · 
‘ἀφρήτωρ ἀθέμιστος ἀνέστιός ἐστιν ἐκεῖνος , ὃς πολέμου ἔραται ἐπιδημίου ὀκρυόεντος.’ 
Ἱεροκλῆς φράζεο δὴ μή πώς σε δόλῳ φρένας ἐξαπατήσας ἰκτῖνος μάρψῃ . 
Τρυγαῖος τουτὶ μέντοι σὺ φυλάττου , ὡς οὗτος φοβερὸς τοῖς σπλάγχνοις ἐστὶν ὁ χρησμός . 
ἔγχει δὴ σπονδὴν καὶ τῶν σπλάγχνων φέρε δευρί . 
Ἱεροκλῆς ἀλλ’ εἰ ταῦτα δοκεῖ , κἀγὼ ’μαυτῷ βαλανεύσω . 
Τρυγαῖος σπονδὴ σπονδή . 
Ἱεροκλῆς ἔγχει δὴ κἀμοὶ καὶ σπλάγχνων μοῖραν ὄρεξον . 
Τρυγαῖος ἀλλ’ οὔπω τοῦτ’ ἐστὶ φίλον μακάρεσσι θεοῖσιν · 
ἀλλὰ τόδε πρότερον , σπένδειν ἡμᾶς , σὲ δ’ ἀπελθεῖν . 
ὦ πότνῑ Εἰρήνη παράμεινον τὸν βίον ἡμῖν . 
Ἱεροκλῆς πρόσφερε τὴν γλῶτταν . 
Τρυγαῖος σὺ δὲ τὴν σαυτοῦ γ’ ἀπένεγκε . 
Ἱεροκλῆς σπονδή . 
Τρυγαῖος καὶ ταυτὶ μετὰ τῆς σπονδῆς λαβὲ θᾶττον . 
Ἱεροκλῆς οὐδεὶς προσδώσει τῶν σπλάγχνων ; 
Τρυγαῖος οὐ γὰρ οἷόν τε ἡμῖν προσδιδόναι , πρίν κεν λύκος οἶν ὑμεναιοῖ . 
Ἱεροκλῆς ναὶ πρὸς τῶν γονάτων . 
Τρυγαῖος ἄλλως ὦ τᾶν ἱκετεύεις · 
οὐ γὰρ ποιήσεις λεῖον τὸν τραχὺν ἐχῖνον . 
ἄγε δὴ θεαταὶ δεῦρο συσπλαγχνεύετε μετὰ νῷν . 
Ἱεροκλῆς τί δὴ ’γώ ; 
Τρυγαῖος τὴν Σίβυλλαν ἔσθιε . 
Ἱεροκλῆς οὔτοι μὰ τὴν γῆν ταῦτα κατέδεσθον μόνω , ἀλλ’ ἁρπάσομαι σφῷν αὐτά · κεῖται δ’ ἐν μέσῳ . 
Τρυγαῖος ὦ παῖε τὸν Βάκιν . 
Ἱεροκλῆς μαρτύρομαι . 
Τρυγαῖος κἄγωγ’ ὅτι τένθης εἶ σὺ κἀλαζὼν ἀνήρ . 
παἶ αὐτὸν ἐπέχων τῷ ξύλῳ τὸν ἀλαζόνα . 
Οἰκέτης σὺ μὲν οὖν · ἐγὼ δὲ τουτονὶ τῶν κῳδίων , ἁλάμβαν’ αὐτὸς ἐξαπατῶν , ἐκβολβιῶ . 
οὐ καταβαλεῖς τὰ κῴδῑ ὦ θυηπόλε ; 
ἤκουσας ; 
ὁ κόραξ οἷος ἦλθ’ ἐξ Ὠρεοῦ . 
οὐκ ἀποπετήσει θᾶττον εἰς Ἐλύμνιον ; 
Χορός ἥδομαί γ’ ἥδομαι κράνους ἀπηλλαγμένος τυροῦ τε καὶ κρομμύων . 
οὐ γὰρ φιληδῶ μάχαις , ἀλλὰ πρὸς πῦρ διέλκων μετ’ ἀνδρῶν ἑταίρων φίλων , ἐκκέας τῶν ξύλων ἅττ’ ἂν ᾖ δανότατα τοῦ θέρους 
†ἐκπεπρισμένα† , κἀνθρακίζων τοὐρεβίνθου τήν τε φηγὸν ἐμπυρεύων , χἄμα τὴν Θρᾷτταν κυνῶν τῆς γυναικὸς λουμένης . 
Χορός οὐ γὰρ ἔσθ’ ἥδιον ἢ τυχεῖν μὲν ἤδη ’σπαρμένα , τὸν θεὸν δ’ ἐπιψακάζειν , καὶ τιν’ εἰπεῖν γείτονα , εἰπέ μοι τί τηνικαῦτα δρῶμεν ὦ Κωμαρχίδη ; 
ἐμπιεῖν ἔμοιγ’ ἀρέσκει τοῦ θεοῦ δρῶντος καλῶς . 
ἀλλ’ ἄφευε τῶν φασήλων ὦ γύναι τρεῖς χοίνικας , τῶν τε πυρῶν μεῖξον αὐτοῖς , τῶν τε σύκων ἔξελε , τόν τε Μανῆν ἡ Σύρα βωστρησάτω κ’ τοῦ χωρίου . 
οὐ γὰρ οἷόν τ’ ἐστὶ πάντως οἰναρίζειν τήμερον οὐδὲ τυντλάζειν , ἐπειδὴ παρδακὸν τὸ χωρίον . 
κἀξ ἐμοῦ δ’ ἐνεγκάτω τις τὴν κίχλην καὶ τὼ σπίνω · 
ἦν δὲ καὶ πυός τις ἔνδον καὶ λαγῷα τέτταρα , εἴ τι μὴ ’ξήνεγκεν αὐτῶν ἡ γαλῆ τῆς ἑσπέρας · 
ἐψόφει γοῦν ἔνδον οὐκ οἶδ’ ἅττα κἀκυδοιδόπα · 
ὧν ἔνεγκ’ ὦ παῖ τρἴ ἡμῖν , ἓν δὲ δοῦναι τῷ πατρί · 
μυρρίνας τ’ αἴτησον ἐξ Αἰσχινάδου τῶν καρπίμων · 
χἄμα τῆς αὐτῆς ὁδοῦ Χαρινάδην τις βωσάτω , 
Χορός ὡς ἂν ἐμπίῃ μεθ’ ἡμῶν , εὖ ποιοῦντος κὠφελοῦντος τοῦ φεοῦ τἀρώματα . 
Χορός ἡνίκ’ ἂν δ’ ἀχέτας ᾄδῃ τὸν ἡδὺν νόμον , διασκοπῶν ἥδομαι τὰς Λημυνίας ἀμπέλους , εἰ πεπαίνουσιν ἤ‐ δη (τὸ γὰρ φῖτυ πρῷον φύσεἰ , τόν τε φήληχ’ ὁρῶν οἰδάνοντ’ · 
εἶθ’ ὁπόταν ᾖ πέπων , ἐσθίω κἀπέχω χἄμα φήμ’ , ‘ὧραι φίλαι · ’ 
καὶ τοῦ θύμου τρίβων κυκῶμαι · 
κᾆτα γίγνομαι παχὺς τηνικαῦτα τοῦ θέρους 
Χορός μᾶλλον ἢ θεοῖσιν ἐχθρὸν ταξίαρχον προσβλέπων τρεῖς λόφους ἔχοντα καὶ φοινικίδ’ ὀξεῖαν πάνυ , ἣν ἐκεῖνός φησιν εἶναι βάμμα Σαρδιανικόν · 
ἢν δέ που δέῃ μάχεσθ’ ἔχοντα τὴν φοινικίδα , τηνικαῦτ’ αὐτὸς βέβαπται βάμμα Κυζικηνικόν · 
κᾆτα φεύγει πρῶτος ὥσπερ ξουθὸς ἱππαλεκτρυὼν τοὺς λόφους σείων · ἐγὼ δ’ ἕστηκα †λινοπτώμενος.† ἡνίκ’ ἂν δ’ οἴκοι γένωνται , δρῶσιν οὐκ ἀνασχετά , τοὺς μὲν ἐγγράφοντες ἡμῶν τοὺς δ’ ἄνω τε καὶ κάτω ἐξαλείφοντες δὶς ἢ τρίς . 
αὔριον δ’ ἔσθ’ ἡ ’ξοδος · 
τῷ δὲ σιτί’ οὐκ ἐώνητ’ · οὐ γὰρ ᾔδειν ἐξιών · 
εἶτα προστὰς πρὸς τὸν ἀνδριάντα τὸν Πανδίονος εἶδεν αὑτόν , κἀπορῶν θεῖ τῷ κακῷ βλέπων ὀπόν . 
ταῦτα δ’ ἡμᾶς τοὺς ἀγροίκους δρῶσι , τοὺς δ’ ἐξ ἄστεως ἧττον , οἱ θεοῖσιν οὗτοι κἀνδράσιν ῥιψάσπιδες . 
ὧν ἔτ’ εὐθύνας ἐμοὶ δώσουσιν , ἢν θεὸς θέλῃ . 
Χορός πολλὰ γὰρ δή μ’ ἠδίκησαν , ὄντες οἴκοι μὲν λέοντες ἐν μάχῃ δ’ ἀλώπεκες . 
Τρυγαῖος ἰοὺ ἰού . 
ὅσον τὸ χρῆμ’ ἐπὶ δεῖπνον ἦλθ’ ἐς τοὺς γάμους . 
ἔχ’ ἀποκάθαιρε τὰς τραπέζας ταυτῃί · 
πάντως γὰρ οὐδὲν ὄφελός ἐστ’ αὐτῆς ἔτι . 
ἔπειτ’ ἐπιφόρει τοὺς ἀμύλους καὶ τὰς κίχλας καὶ τῶν λαγῴων πολλὰ καὶ τοὺς κολλάβους . 
Δρεπανουργός ποῦ ποῦ Τρυγαῖός ἐστιν ; 
Τρυγαῖος ἀναβράττω κίχλας . 
Δρεπανουργός ὦ φίλτατ’ ὦ Τρυγαἶ ὅσ’ ἡμᾶς τἀγαθὰ δέδρακας εἰρήνην ποιήσας · ὡς πρὸ τοῦ οὐδεὶς ἐπρίατ’ ἂν δρέπανον οὐδὲ κολλύβου , νυνὶ δὲ πεντήκοντα δραχμῶν ἐμπολῶ · 
ὁδὶ δὲ τριδράχμους τοὺς κάδους ἐς τοὺς ἀγρούς . 
ἀλλ’ ὦ Τρυγαῖε τῶν δρεπάνων τε λάμβανε καὶ τῶνδ’ ὅ τι βούλει προῖκα · καὶ ταυτὶ δέχου · 
ἀφ’ ὧν γὰρ ἀπεδόμεσθα κἀκερδήναμεν τὰ δῶρα ταυτί σοι φέρομεν ἐς τοὺς γάμους . 
Τρυγαῖος ἴθι νυν καταθέμενοι παρ’ ἐμοὶ ταῦτ’ εἴσιτε ἐπὶ δεῖπνον ὡς τάχιστα · καὶ γὰρ οὑτοσὶ ὅπλων κάπηλος ἀχθόμενος προσέρχεται . 
Λοφοποιός οἴμ’ ὡς προθέλυμνόν μ’ ὦ Τρυγαἶ ἀπώλεσας . 
Τρυγαῖος τί δ’ ἔστιν ὦ κακόδαιμον ; 
οὔτι που λοφᾷς ; 
Λοφοποιός ἀπώλεσάς μου τὴν τέχνην καὶ τὸν βίον , καὶ τουτουὶ καὶ τοῦ δορυξοῦ ’κεινονί . 
Τρυγαῖος τί δῆτα τουτοινὶ καταθῶ σοι τοῖν λόφοιν ; 
Λοφοποιός αὐτὸς σὺ τί δίδως ; 
Τρυγαῖος ὅ τι δίδωμ’ ; 
αἰσχύνομαι . 
ὅμως δ’ ὅτι τὸ σφήκωμ’ ἔχει πόνον πολύν , δοίην ἂν αὐτοῖν ἰσχάδων τρεῖς χοίνικας . 
ἵν’ ἀποκαθαίρω τὴν τράπεζαν τουτῳί . 
Λοφοποιός ἔνεγκε τοίνυν εἰσιὼν τὰς ἰσχάδας · 
κρεῖττον γὰρ ὦ τᾶν ἐστιν ἢ μηδὲν λαβεῖν . 
Τρυγαῖος ἀπόφερ’ ἀπόφερ’ ἐς κόρακας ἀπὸ τῆς οἰκίας . 
τριχορρυεῖτον , οὐδέν ἐστον τὼ λόφω . 
οὐκ ἂν πριαίμην οὐδ’ ἂν ἰσχάδος μιᾶς . 
Θωρακόπωλης τί δαὶ δεκάμνῳ τῷδε θώρηκος κύτει ἐνημμένῳ κάλλιστα χρήσομαι τάλας ; 
Τρυγαῖος οὗτος μὲν οὐ μή σοι ποιήσει ζημίαν . 
ἀλλ’ αἶρέ μοι τοῦτόν γε τῆς ἰσωνίας · 
ἐναποπατεῖν γάρ ἐστ’ ἐπιτήδειος πάνυ— 
Θωρακοπώλης παῦσαί μ’ ὑβρίζων τοῖς ἐμοῖσι χρήμασιν . 
Τρυγαῖος ὡδὶ παραθέντι τρεῖς λίθους . 
οὐ δεξιῶς ; 
Θωρακοπώλης ποίᾳ δ’ ἀποψήσει ποτ’ ὦμαθέστατε ; 
Τρυγαῖος τῃδὶ διεὶς τὴν χεῖρα διὰ τῆς θαλαμιᾶς καὶ τῇδ’ . 
Θωρακοπώλης ἅμ’ ἀμφοῖν δῆτ’ ; 
Τρυγαῖος ἔγωγε νὴ Δία , ἵνα μή γ’ ἁλῶ τρύπημα κλέπτων τῆς νεώς . 
Θωρακοπώλης ἔπειτ’ ἐπὶ δεκάμνῳ χεσεῖ καθήμενος ; 
Τρυγαῖος ἔγωγε νὴ Δί’ ὦπίτριπτ’ . 
οἴει γὰρ ἂν τὸν πρωκτὸν ἀποδόσθαι με χιλιῶν δραχμῶν ; 
Θωρακοπώλης ἴθι δὴ ’ξένεγκε τἀργύριον . 
Τρυγαῖος ἀλλ’ ὦγαθὲ θλίβει τὸν ὄρρον . 
ἀπόφερ’ , οὐκ ὠνήσομαι . 
Σαλπιγγοποιός τί δ’ ἆρα τῇ σάλπιγγι τῇδε χρήσομαι , ἣν ἐπριάμην δραχμῶν ποθ’ ἑξήκοντ’ ἐγώ ; 
Τρυγαῖος μόλυβδον ἐς τουτὶ τὸ κοῖλον ἐγχέας ἔπειτ’ ἄνωθεν ῥάβδον ἐνθεὶς ὑπόμακρον , γενήσεταί σοι τῶν κατακτῶν κοττάβων . 
Σαλπιγγοποιός οἴμοι καταγελᾷς . 
Τρυγαῖος ἀλλ’ ἕτερον παραινέσω . 
τὸν μὲν μόλυβδον , ὥσπερ εἶπον , ἔγχεον , ἐντευθενὶ δὲ σπαρτίοις ἠρτημένην πλάστιγγα πρόσθες , καὐτό σοι γενήσεται τὰ σῦκ’ ἐν ἀγρῷ τοῖς οἰκέταισιν ἱστάναι . 
Κρανοποιός ὦ δυσκάθαρτε δαῖμον ὥς μ’ ἀπώλεσας , ὅτ’ ἀντέδωκά γ’ ἀντὶ τῶνδε μνᾶν ποτέ · 
καὶ νῦν τί δράσω ; 
τίς γὰρ αὔτ’ ὠνήσεται ; 
Τρυγαῖος πώλει βαδίζων αὐτὰ τοῖς Αἰγυπτίοις · 
ἔστιν γὰρ ἐπιτήδεια συρμαίαν μετρεῖν . 
Δορυξός οἴμ’ ὦ κρανοποί’ ὡς ἀθλίως πεπράγαμεν . 
Τρυγαῖος οὗτος μὲν οὐ πέπονθεν οὐδέν . 
Δορυξός ἀλλὰ τί ἔτ’ ἐστὶ τοῖσι κράνεσιν ὅ τι τις χρήσεται ; 
Τρυγαῖος ἐὰν τοιαυτασὶ μάθῃ λαβὰς ποιεῖν , ἄμεινον ἢ νῦν αὔτ’ ἀποδώσεται πολύ . 
Κρανοποιός ἀπίωμεν ὦ δορυξέ . 
Τρυγαῖος μηδαμῶς γ’ , ἐπεὶ τούτῳ γ’ ἐγὼ τὰ δόρατα ταῦτ’ ὠνήσομαι . 
Δορυξός πόσον δίδως δῆτ’ ; 
Τρυγαῖος εἰ διαπρισθεῖεν δίχα , λάβοιμ’ ἂν αὔτ’ ἐς χάρακας ἑκατὸν τῆς δραχμῆς . 
Δορυξός ὑβριζόμεθα . 
χωρῶμεν ὦ τᾶν ἐκποδών . 
Τρυγαῖος νὴ τὸν Δί’ , ὡς τὰ παιδί’ ἤδη ’ξέρχεται οὐρησόμενα τὰ τῶν ἐπικλήτων δεῦρ’ , ἵνα ἅττ’ ᾄσεται προαναβάληταί μοι δοκεῖ . 
ἀλλ’ ὅ τι περ ᾄδειν ἐπινοεῖς ὦ παιδίον , αὐτοῦ παρ’ ἐμὲ στὰν πρότερον ἀναβαλοῦ ’νθαδί . 
Παῖς <Λαμάχου> νῦν αὖθ’ ὁπλοτέρων ἀνδρῶν ἀρχώμεθα— 
Τρυγαῖος παῦσαι ὁπλοτέρους ᾆδον , καὶ ταῦτ ὦ τρισκακόδαιμον εἰρήνης οὔσης · ἀμαθές γ’ εἶ καὶ κατάρατον . 
Παῖς <Λαμάχου> οἱ δ’ ὅτε δὴ σχεδὸν ἦσαν ἐπ’ ἀλλήλοισιν ἰόντες , σύν ῥ’ ἔβαλον ῥινούς τε καὶ ἀσπίδας ὀμφαλοέσσας . 
Τρυγαῖος ἀσπίδας ; 
οὐ παύσει μεμνημένος ἀσπίδος ἡμῖν ; 
Παῖς <Λαμάχου> ἔνθα δ’ ἅμ’ οἰμωγή τε καὶ εὐχωλὴ πέλεν ἀνδρῶν . 
Τρυγαῖος ἀνδρῶν οἰμωγή ; 
κλαύσει νὴ τὸν Διόνυσον οἰμωγὰς ᾄδων , καὶ ταύτας ὀμφαλοέσσας . 
Παῖς <Λαμάχου> ἀλλὰ τί δῆτ’ ᾄδω ; 
σὺ γὰρ εἰπέ μοι οἷστισι χαίρεις . 
Τρυγαῖος ὣς οἱ μὲν δαίνυντο βοῶν κρέα , καὶ τὰ τοιαυτί · 
ἄριστον προτίθεντο καὶ ἅτθ’ ἥδιστα πάσασθαι . 
Παῖς <Λαμάχου> ὣς οἱ μὲν δαίνυντο βοῶν κρέα , καὐχένας ἵππων ἔκλυον ἱδρώοντας , ἐπεὶ πολέμου ἐκόρεσθεν . 
Τρυγαῖος εἶεν ; 
ἐκόρεσθεν τοῦ πολέμου κᾆτ’ ἤσθιον . 
ταῦτ’ ᾆδε , ταῦθ’ , ὡς ἤσθιον κεκορημένοι . 
Παῖς <Λαμάχου> θωρήσσοντ’ ἄρ’ ὄτειτα πεπαυμένοι— 
Τρυγαῖος ἄσμενοι , οἶμαι . 
Παῖς <Λαμάχου> πύργων δ’ ἐξεχέοντο , βοὴ δ’ ἄσβεστος ὀρώρει . 
Τρυγαῖος κάκιστ’ ἀπόλοιο παιδάριον αὐταῖς μάχαις · 
οὐδὲν γὰρ ᾄδεις πλὴν πολέμους . 
τοῦ καί ποτ’ εἶ ; 
Παῖς <Λαμάχου> ἐγώ ; 
Τρυγαῖος σὺ μέντοι νὴ Δί’ . 
Παῖς <Λαμάχου> υἱὸς Λαμάχου . 
Τρυγαῖος αἰβοῖ · 
ἦ γὰρ ἐγὼ θαύμαζον ἀκούων , εἰ σὺ μὴ εἴης ἀνδρὸς βουλομάχου καὶ κλαυσιμάχου τινὸς υἱός . 
ἄπερρε καὶ τοῖς λογχοφόροισιν ᾆδ’ ἰών . 
ποῦ μοι τὸ τοῦ Κλεωνύμου ’στὶ παιδίον ; 
ᾆσον πρὶν εἰσιέναι τι · σὺ γὰρ εὖ οἶδ’ ὅτι οὐ πράγματ’ ᾄσει · σώφρονος γὰρ εἶ πατρός . 
Παῖς <Κλεωνύμου> ἀσπίδι μὲν Σαΐων τις ἀγάλλεται , ἣν παρὰ θάμνῳ ἔντος ἀμώμητον κάλλιπον οὐκ ἐθέλων . 
Τρυγαῖος εἰπέ μοι ὦ πόσθων , ἐς τὸν σαυτοῦ πατέρ’ ᾄδεις ; 
Παῖς <Κλεωνύμου> ψυχὴν δ’ ἐξεσάωσα— 
Τρυγαῖος κατῄσχυνας δὲ τοκῆας . 
ἀλλ’ εἰσίωμεν . 
εὖ γὰρ οἶδ’ ἐγὼ σαφῶς ὅτι ταῦθ’ ὅσ’ ᾖσας ἄρτι περὶ τῆς ἀσπίδος οὐ μὴ ’πιλάθῃ ποτ’ ὢν ἐκείνου τοῦ πατρός . 
Τρυγαῖος ὑμῶν τὸ λοιπὸν ἔργον ἤδη ’νταῦθα τῶν μενόντων φλᾶν ταῦτα πάντα καὶ σποδεῖν , καὶ μὴ κενὰς παρέλκειν . 
ἀλλ’ ἀνδρικῶς ἐμβάλλετε καὶ σμώχετ’ ἀμφοῖν τοῖν γνάθοιν · οὐδὲν γὰρ ὦ πόνηροι λευκῶν ὀδόντων ἔργον ἐστ’ , ἢν μή τι καὶ μασῶνται . 
Χορός ἡμῖν μελήσει ταῦτά γ’ · εὖ ποιεῖς δὲ καὶ σὺ φράζων . 
Τρυγαῖος ἀλλ’ ὦ πρὸ τοῦ πεινῶντες ἐμβάλλεσθε τῶν λαγῴων · 
ὡς οὐχὶ πᾶσαν ἡμέραν πλακοῦσιν ἔστιν ἐντυχεῖν πλανωμένοις ἐρήμοις . 
πρὸς ταῦτα βρύκετ’ ἢ τάχ’ ἡμῖν φημι μεταμελήσειν . 
Χορός εὐφημεῖν χρὴ καὶ τὴν νύμφην ἔξω τινὰ δεῦρο κομίζειν δᾷδάς τε φέρειν , καὶ πάντα λεὼν συγχαίρειν κἀπιχορεύειν . 
καὶ τὰ σκεύη πάλιν ἐς τὸν ἀγρὸν νυνὶ χρὴ πάντα κομίζειν ὀρχησαμένους καὶ σπείσαντας καὶ Ὑπέρβολον ἐξελάσαντας , 
Χορός κἀπευξαμένους τοῖσι θεοῖσιν διδόναι πλοῦτον τοῖς Ἕλλησιν , κριθάς τε ποιεῖν ἡμᾶς πολλὰς πάντας ὁμοίως οἶνόν τε πολύν , σῦκά τε τρώγειν , τάς τε γυναῖκας τίκτειν ἡμῖν , καὶ τἀγαθὰ πάνθ’ ὅσ’ ἀπωλέσαμεν συλλέξασθαι πάλιν ἐξ ἀρχῆς , λῆξαί τ’ αἴθωνα σίδηρον . 
Τρυγαῖος δεῦρ’ ὦ γύναι εἰς ἀγρόν , χὤπως μετ’ ἐμοῦ καλὴ καλῶς κατακείσει . 
Ὑμὴν Ὑμέναῑ ὦ . 
Ἡμιχόριον Β ὦ τρὶς μάκαρ ὡς δικαίως τἀγαθὰ νῦν ἔχεις . 
Ἡμιχόριον Α 
Ὑμὴν Ὑμέναῑ ὦ . 
Ἡμιχόριον Β 
Ὑμὴν Ὑμέναῑ ὦ . 
Ἡμιχόριον Α τί δράσομεν αὐτήν ; 
Ἡμιχόριον Β τί δράσομεν αὐτήν ; 
Ἡμιχόριον Α τρυγήσομεν αὐτήν , 
Ἡμιχόριον Β τρυγήσομεν αὐτήν . 
Ἡμιχόριον Α ἀλλ’ ἀράμενοι φέρωμεν οἱ προτεταγμένοι τὸν νυμφίον ὦνδρες . 
Ἡμιχόριον Β 
Ὑμὴν Ὑμέναῑ ὦ , 
Ἡμιχόριον Β 
Ὑμὴν Ὑμέναῑ ὦ , 
Τρυγαῖος οἰκήσετε γοῦν καλῶς οὐ πράγματ’ ἔχοντες , ἀλλὰ συκολογοῦντες . 
Ἡμιχόριον Β 
Ὑμὴν Ὑμέναῑ ὦ , 
Ἡμιχόριον Α 
Ὑμὴν Ὑμέναῑ ὦ . 
Ἡμιχόριον Β τοῦ μὲν μέγα καὶ παχύ . 
Ἡμιχόριον Α τῆς δ’ ἡδὺ τὸ σῦκον . 
Τρυγαῖος φήσεις γ’ ὅταν ἐσθίῃς οἶνόν τε πίῃς πολύν . 
Χορός 
Ὑμὴν Ὑμέναῑ ὦ , 
Ὑμὴν Ὑμέναῑ ὦ . 
Τρυγαῖος ὦ χαίρετε χαίρετ’ ἄνδρες , κἂν ξυνέπησθέ μοι πλακοῦντας ἔδεσθε .
