γεγραμμένων δὲ καὶ περὶ τούτων τῶν ἀξίων 
μνήμης , ὅλος ὁ τούτου βίος ὅλῳ τῷ θατέρου παρατεθεὶς οὐκ εὐθεώρητον ἔχει τὴν διαφοράν ἐναφανιζομένην πολλαῖς καὶ μεγάλαις ὁμοιότησιν . 
εἰ δὲ δεῖ κατὰ μέρος τῇ συγκρίσει διαλαβεῖν ὥσπερ ἔπος ἢ γραφὴν ἑκάτερον , τὸ μὲν ἐξ οὐχ ὑπαρχούσης ἀφορμῆς εἰς πολιτείαν καὶ δόξαν ἀρετῇ καὶ δυνάμει προελθεῖν ἀμφοτέροις κοινόν ἐστι . 
φαίνεται δ’ ὁ μὲν Ἀριστείδης οὔπω τότε μεγάλων οὐσῶν τῶν Ἀθηνῶν καὶ ταῖς οὐσίαις ἔτι συμμέτροις καὶ ὁμαλοῖς ἐπιβαλὼν δημαγωγοῖς καὶ στρατηγοῖς ἐπιφανὴς γενέσθαι · τὸ γὰρ μέγιστον ἦν τίμημα τότε πεντακοσίων μεδίμνων , τὸ δὲ δεύτερον τριακοσίων , ἔσχατον δὲ καὶ τρίτον διακοσίων · 
ὁ δὲ 
Κάτων ἐκ πολίχνης τε μικρᾶς καὶ διαίτης ἀγροίκου δοκούσης φέρων ἀφῆκεν ἑαυτὸν ὥσπερ εἰς πέλαγος ἀχανὲς τὴν ἐν Ῥώμῃ πολιτείαν , οὐκέτι Κουρίων καὶ Φαβρικίων καὶ Ἀτιλίων ἔργον οὖσαν ἡγεμόνων , οὐδ’ ἀπ’ ἀρότρου καὶ σκαφείου πένητας καὶ αὐτουργοὺς ἀναβαίνοντας ἐπὶ τὸ βῆμα προσιεμένην ἄρχοντας καὶ δημαγωγούς , ἀλλὰ πρὸς γένη μεγάλα καὶ πλούτους καὶ νομὰς καὶ σπουδαρχίας ἀποβλέπειν εἰθισμένην , καὶ δῑ ὄγκον ἤδη καὶ δύναμιν ἐντρυφῶσαν τοῖς ἄρχειν ἀξιοῦσιν . 
οὐκ ἦν δ’ ὅμοιον ἀντιπάλῳ χρῆσθαι Θεμιστοκλεῖ μήτ’ ἀπὸ γένους λαμπρῷ καὶ κεκτημένῳ μέτρια πέντε γὰρ ἢ τριῶν ταλάντων οὐσίαν αὐτῷ γενέσθαι λέγουσιν ὅτε πρῶτον ἥπτετο τῆς πολιτείας καὶ πρὸς Σκηπίωνας Ἀφρικανοὺς καὶ Σερουίους Γάλβας καὶ Κοϊντίους Φλαμινίνους ἁμιλλᾶσθαι περὶ πρωτείων , μηδὲν ὁρμητήριον ἔχοντα πλὴν φωνὴν παρρησιαζομένην ὑπὲρ τῶν δικαίων . 
ἔτι δ’ Ἀριστείδης μὲν ἐν Μαραθῶνι καὶ πάλιν ἐν Πλαταιαῖς δέκατος ἦν στρατηγός , Κάτων δὲ δεύτερος μὲν ὕπατος ᾑρέθη πολλῶν ἀντιμετιόντων , δεύτερος δὲ τιμητής ἑπτὰ τοὺς ἐπιφανεστάτους καὶ πρώτους ἁμιλλωμένους ὑπερβαλόμενος . 
καὶ μὴν Ἀριστείδης μὲν ἐν οὐδενὶ τῶν κατορθωμάτων γέγονε πρῶτος , ἀλλὰ Μιλτιάδης ἔχει τοῦ Μαραθῶνος τὸ πρωτεῖον , Θεμιστοκλῆς δὲ τῆς Σαλαμῖνος , ἐν δὲ Πλαταιαῖς φησιν Ἡρόδοτος ἀνελέσθαι καλλίστην νίκην Παυσανίαν , 
Ἀριστείδῃ δὲ καὶ τῶν δευτερείων ἀμφισβητοῦσι Σωφάναι καὶ Ἀμεινίαι καὶ Καλλίμαχοι καὶ Κυναίγειροι διαπρεπῶς ἀριστεύσαντες ἐν ἐκείνοις τοῖς ἀγῶσι · Κάτων δ’ οὐ μόνον αὐτὸς ὑπατεύων ἐπρώτευσε καὶ χειρὶ καὶ γνώμῃ κατὰ τὸν Ἰβηρικὸν πόλεμον , ἀλλὰ καὶ χιλιαρχῶν περὶ Θερμοπύλας ὑπατεύοντος ἑτέρου τὴν δόξαν ἔσχε τῆς νίκης , μεγάλας ἐπ’ Ἀντίοχον Ῥωμαίοις ἀναπετάσας κλεισιάδας καὶ πρόσω μόνον ὁρῶντι τῷ βασιλεῖ περιστήσας κατὰ νώτου τὸν πόλεμον . 
ἐκείνη γὰρ ἡ νίκη περιφανῶς ἔργον οὖσα Κάτωνος ἐξήλασε τῆς Ἑλλάδος τὴν Ἀσίαν καὶ παρέσχεν ἐπιβατὴν αὖθις Σκηπίωνι . 
πολεμοῦντες μὲν οὖν ἀήττητοι γεγόνασιν ἀμφότεροι , περὶ δὲ τὴν πολιτείαν Ἀριστείδης μὲν ἔπταισεν ἐξοστρακισθεὶς καὶ καταστασιασθεὶς ὑπὸ Θεμιστοκλέους , Κάτων δ’ , οἵπερ ἦσαν ἐν Ῥώμῃ δυνατώτατοι καὶ μέγιστοι , πᾶσιν , ὡς ἔπος εἰπεῖν , ἀντιπάλοις χρώμενος καὶ μέχρι γήρως ὥσπερ ἀθλητὴς ἀγωνιζόμενος ἀπτῶτα διετήρησεν ἑαυτόν , πλείστας δὲ καὶ φυγὼν δημοσίας δίκας καὶ διώξας πολλὰς μὲν εἷλε , πάσας δ’ ἀπέφυγε , πρόβλημα τοῦ βίου καὶ δραστήριον ὄργανον ἔχων τὸν λόγον , ᾧ δικαιότερον ἄν τις ἢ τύχῃ καὶ δαίμονι τοῦ ἀνδρὸς τὸ μηδὲν παθεῖν παρ’ ἀξίαν ἀνατιθείη . 
μέγα γὰρ καὶ Ἀριστοτέλει τῷ φιλοσόφῳ τοῦτο προσεμαρτύρησεν Ἀντίπατρος γράφων περὶ αὐτοῦ μετὰ τὴν τελευτήν , ὅτι πρὸς τοῖς ἄλλοις ὁ ἀνὴρ καὶ τὸ πιθανὸν εἶχεν . 
ὅτι μέν δὴ τῆς πολιτικῆς ἄνθρωπος ἀρετῆς οὐ κτᾶται τελειοτέραν , ὁμολογούμενόν ἐστι ταύτης δέ που μόριον οἱ πλεῖστοι τὴν οἰκονομικὴν οὐ οὐμικρόν τίθενται · καὶ γὰρ ἡ πόλις οἴκων τι σύστημα καὶ κεφάλαιον οὖσα ῥώννυται πρὸς τὰ δημόσια τοῖς ἰδίοις βίοις τῶν πολιτῶν εὐθενούντων , ὅπου καὶ Λυκοῦργος ἐξοικίσας μέν ἄργυρον , ἐξοικίσας δὲ χρυσὸν τῆς Σπάρτης , νόμισμα δὲ διεφθαρμένου πυρὶ σιδήρου θέμενος αὐτοῖς οἰκονομίας οὐκ ἀπήλλαξε τοὺς πολίτας , ἀλλά τὰ τρυφῶντα καὶ ὕπουλα καὶ φλεγμαίνοντα τοῦ πλούτου περιελών , ὅπως εὐπορήσωσι τῶν ἀναγκαίων καὶ χρησίμων ἅπαντες , ὡς ἄλλος οὐδεὶς νομοθέτης προὐνόησε , τὸν ἄπορον καὶ ἀνέστιον καὶ πένητα σύνοικον ἐπὶ κοινωνίᾳ πολιτείας μᾶλλον τοῦ πλουσίου καὶ ὑπερόγκου φοβηθείς , φαίνεται τοίνυν ὁ μέν Κάτων οὐδέν τι φαυλότερος οἴκου προστάτης ἢ πόλεως γενόμενος · καὶ γὰρ αὐτὸς ηὔξησε τὸν αὑτοῦ βίον καὶ κατέστη διδάσκαλος οἰκονομίας καὶ γεωργίας ἑτέροις , πολλὰ καὶ χρήσιμα περὶ τούτων συνταξάμενος · Ἀριστείδης δὲ τῇ πενίᾳ καὶ τὴν δικαιοσύνην συνδιέβαλεν ὡς οἰκοφθόρον καὶ πτωχοποιὸν καὶ πᾶσι μᾶλλον ἢ τοῖς κεκτημένοις ὠφέλιμον . 
καίτοι πολλὰ μέν Ἡσίοδος πρὸς δικαιοσύνην ἅμα καὶ οἰκονομίαν παρακαλῶν ἡμᾶς εἴρηκε καὶ τὴν ἀργίαν ὡς ἀδικίας ἀρχὴν λελοιδόρηκεν , εὖ δὲ καὶ Ὁμήρῳ πεποίηται · 
ἔργον δέ μοι οὐ φίλον ἦεν 
οὐδ’ οἰκωφελίη , ἥ τε τρέφει ἀγλαά τέκνα , 
ἀλλά μοι αἰεὶ νῆες ἐπήρετμοι φίλαι ἦσαν 
καὶ πόλεμοι καὶ ἄκοντες ἐύξεστοι καὶ ὀϊστοί · 
ὡς τοὺς αὐτοὺς ἀμελοῦντας οἰκίας καὶ ποριζομένους ἐξ ἀδικίας , οὐ γὰρ , 
ὡς τοὔλαιον οἱ ἰατροί φασι τοῦ σώματος εἶναι τοῖς μέν ἐκτὸς ὠφελιμώτατον , τοῖς δ’ ἐντὸς βλαβερώτατον , οὕτως ὁ δίκαιος ἑτέροις μέν ἐστι χρήσιμος , αὑτοῦ δὲ καὶ τῶν ἰδίων ἀκηδής , ἀλλ’ ἔοικε ταύτῃ πεπηρῶσθαι τῷ ’ Ἀριστείδῃ τὸ πολιτικόν , εἴπερ , ὡς οἱ πλεῖστοι λέγουσιν , οὐδὲ προῖκα τοῖς θυγατρίοις οὐδὲ ταφὴν αὐτῷ καταλιπέσθαι προὐνόησεν . 
ὅθεν ὁ μὲν Κάτωνος οἶκος ἄχρι γένους τετάρτου στρατηγοὺς καὶ ὑπάτους τῇ Ῥώμῃ παρεῖχε · καὶ γὰρ υἱωνοὶ καὶ τούτων ἔτι παῖδες ἦρξαν ἀρχὰς τὰς μεγίστας · τῆς δ’ Ἀριστείδου τοῦ πρωτεύσαντος Ἑλλήνων γενεᾶς ἡ πολλὴ καὶ ἄπορος πενίᾳ τοὺς μέν εἰς ἀγυρτικοὺς κατέβαλε πίνακας , τοὺς δὲ δημοσίῳ τὰς χεῖρας ἐράνῳ δῑ ἔνδειαν ὑπέχειν ἠνάγκασεν , οὐδενὶ δὲ λαμπρὸν οὐδέν οὐδ’ ἄξιον ἐκείνου τοῦ ἀνδρὸς φρονῆσαι παρέσχεν . 
ἢ τοῦτο πρῶτον ἀμφιλογίαν ἔχει ; 
πενία γὰρ αἰσχρὸν οὐδαμοῦ μὲν δῑ αὑτήν , ἀλλ’ ὅπου δεῖγμα ῥᾳθυμίας ἐστίν , ἀκρασίας , πολυτελείας , ἀλογιστίας , ἀνδρὶ δὲ σώφρονι καὶ φιλοπόνῳ καὶ δικαίῳ καὶ ἀνδρείῳ καὶ δημοσιεύοντι ταῖς ἀρεταῖς άπάσαις συνοῦσα μεγαλοψυχίας ἐστὶ καὶ μεγαλοφροσύνης σημεῖον . 
οὐ γὰρ ἔστι πράττειν μεγάλα φροντίζοντα μικρῶν , οὐδὲ πολλοῖς δεομένοις βοηθεῖν πολλῶν αὐτὸν δεόμενον . 
μέγα δ’ εἰς πολιτείαν ἐφόδιον οὐχὶ πλοῦτος , ἀλλ’ αὐτάρκεια , τῷ μηδενὸς ἰδίᾳ τῶν περιττῶν δεῖσθαι πρὸς οὐδεμίαν ἀσχολίαν ἄγουσα τῶν δημοσίων , ἀπροσδεὴς μὲν γὰρ ἁπλῶς ὁ θεὸς , ἀνθρωπίνης δ’ ἀρετῆς , ᾧ συνάγεται πρὸς τὸ ἐλάχιστον ἡ χρείᾳ , τοῦτο τελειότατον καὶ θειότατον . 
ὡς γὰρ σῶμα τὸ 
καλῶς πρὸς εὐεξίαν κεκραμένον οὔτ’ ἐσθῆτος οὔτε τροφῆς δεῖται περιττῆς , οὕτω καὶ βίος καὶ οἶκος ὑγιαίνων ἀπὸ τῶν τυχόντων διοικεῖται . 
δεῖ δὲ τῇ χρείᾳ σύμμετρον ἔχειν τὴν κτῆσιν · ὡς ὅ γε πολλὰ συνάγων , ὀλίγοις δὲ χρώμενος οὐκ ἔστιν αὐτάρκης , ἀλλ’ εἴτε μὴ δεῖται , τῆς παρασκευῆς ὧν οὐκ ὀρέγεται μάταιος , εἴτ’ ὀρέγεται , μικρολογίᾳ κολούων τὴν ἀπόλαυσιν ἄθλιος . 
αὐτοῦ γέ τοι Κάτωνος ἡδέως ἂν πυθοίμην εἰ μὲν ἀπολαυστὸν ὁ πλοῦτός ἐστι , τί σεμνύνῃ τῷ πολλὰ κεκτημένος ἀρκεῖσθαι μετρίοις ; 
εἰ δὲ λαμπρόν ἐστιν , ὥσπερ ἐστίν , ἄρτῳ τε χρῆσθαι τῷ προστυχόντι καὶ πίνειν οἷον ἐργάται πίνουσι καὶ θεράποντες οἶνον καὶ πορφύρας μὴ δεηθῆναι μηδὲ οἰκίας κεκονιαμένης , οὐδὲν οὔτ’ Ἀριστείδης οὔτ’ Ἐπαμεινώνδας οὔτε Μάνιος Κούριος οὔτε Γάιος Φαβρίκιος ἐνέλιπον τοῦ προσήκοντος , χαίρειν ἐάσαντες τὴν κτῆσιν ὧν τὴν χρῆσιν ἀπεδοκίμαζον . 
οὐ γὰρ ἦν ἀναγκαῖον ἀνθρώπῳ γογγυλίδας ἥδιστον ὄψον πεποιημένῳ καὶ δῑ αὑτοῦ ταύτας ἕψοντι , ματτούσης ἅμα τῆς γυναικὸς ἄλφιτα , τοσαῦτα περὶ ἀσσαρίου θρυλεῖν καὶ γράφειν ἀφ’ ἧς ἄν τις ἐργασίας τάχιστα πλούσιος γένοιτο , μέγα γὰρ τὸ εὐτελὲς καὶ αὔταρκες , ὅτι τῆς ἐπιθυμίας ἅμα καὶ τῆς φροντίδος ἀπαλλάττει τῶν περιττῶν , διὸ καὶ τοῦτό φασιν ἐν τῇ Καλλίου δίκῃ τὸν Ἀριστείδην εἰπεῖν , ὡς αἰσχύνεσθαι πενίαν προσήκει τοῖς ἀκουσίως πενομένοις , τοῖς δ’ , ὥσπερ αὐτὸς , ἑκουσίως , ἐγκαλλωπίζεσθαι . 
γελοῖον γὰρ οἴεσθαι ῥᾳθυμίας εἶναι τὴν Ἀριστείδου πενίαν , ᾧ παρῆν αἰσχρὸν εἰργασμένῳ μηδέν , ἀλλ’ ἕνα σκυλεύσαντι βάρβαρον ἢ μίαν σκηνὴν καταλαβόντι πλουσίῳ γενέσθαι , ταῦτα μὲν οὖν περὶ τούτων . 
στρατηγίαι δὲ αἱ μὲν Κάτωνος οὐδὲν ὡς μεγάλοις πράγμασι μέγα προσέθηκαν , ἐν δὲ ταῖς Ἀριστείδου τὰ κάλλιστα καὶ λαμπρότατα καὶ πρῶτα τῶν Ἑλληνικῶν ἔργων ἐστίν , ὁ Μαραθών , ἡ Σαλαμίς , αἱ Πλαταιαί . 
καὶ οὐκ ἄξιον δήπου παραβαλεῖν τῷ Ξέρξῃ τὸν Ἀντίοχον καὶ τὰ περιαιρεθέντα τῶν Ἰβηρικῶν πόλεων τείχη ταῖς τοσαύταις μὲν ἐν γῇ , τοσαύταις δ’ ἐν θαλάσσῃ πεσούσαις μυριάσιν · 
ἐν οἷς Ἀριστείδης ἔργῳ μὲν οὐδενὸς ἐλείπετο , δόξης δὲ καὶ στεφάνων , ὥσπερ ἀμέλει πλούτου καὶ χρημάτων , ὑφήκατο τοῖς μᾶλλον δεομένοις , ὅτι καὶ πάντων τούτων διέφερεν · 
ἐγὼ δ’ οὐ μέμφομαι μὲν Κάτωνος τὸ μεγαλύνειν ἀεί καὶ πρῶτον ἑαυτὸν ἁπάντων τίθεσθαι · καίτοι φησὶν ἔν τινι λόγῳ τὸ ἐπαινεῖν αὑτὸν ὥσπερ τὸ λοιδορεῖν ἄτοπον εἶναι · τελειότερος δέ μοι δοκεῖ πρὸς ἀρετὴν τοῦ πολλάκις ἑαυτὸν ἐγκωμιάζοντος ὁ μηδ’ ἑτέρων τοῦτο ποιούντων δεόμενος . 
τὸ γὰρ ἀφιλότιμον οὐ μικρὸν εἰς πρᾳότητα πολιτικὴν ἐφόδιον , καὶ τοὐναντίον ἡ φιλοτιμία χαλεπὸν καὶ φθόνου γονιμώτατον , ἧς ὁ μὲν ἀπήλλακτο παντάπασιν , ὁ δὲ καὶ πάνυ πολλῆς μετεῖχεν . 
Ἀριστείδης μέν γε Θεμιστοκλεῖ τὰ μέγιστα συμπράττων καὶ τρόπον τινὰ τὴν στρατηγίαν αὐτοῦ δορυφορῶν ὤρθωσε τὰς Ἀθήνας , 
Κάτων δ’ ἀντιπράττων Σκηπίωνι μικροῦ μὲν ἀνέτρεψε καὶ διελυμήνατο τὴν ἐπὶ Καρχηδονίους αὐτοῦ στρατηγίαν , ἐν ᾗ τὸν ἀήττητον Ἀννίβαν καθεῖλε , τέλος δὲ μηχανώμενος ἀεί τινας ὑποψίας καὶ διαβολάς αὐτὸν μὲν ἐξήλασε τῆς πόλεως , τὸν δ’ ἀδελφὸν αἰσχίστῃ κλοπῆς καταδίκῃ περιέβαλεν . 
ἥν τοίνυν πλείστοις ὁ Κάτων κεκόσμηκε καὶ καλλίστοις ἐπαίνοις ἀεὶ σωφροσύνην Ἀριστείδης μὲν ἄθικτον ὡς ἀληθῶς καὶ καθαρὰν ἐτήρησεν , αὐτοῦ δὲ τοῦ Κάτωνος ὁ παρ’ ἀξίαν ἅμα καὶ παρ’ ὥραν γάμος οὐ μικρὰν οὐδὲ φαύλην εἰς τοῦτο διαβολὴν κατεσκέδασε . 
πρεσβύτην 
γὰρ ἤδη τοσοῦτον ἐνηλίκῳ παιδὶ καὶ γυναικὶ νύμφῃ παιδὸς ἐπιγῆμαι κόρην ὑπηρέτου καὶ δημοσιεύοντος ἐπὶ μισθῷ πατρὸς οὐδαμοῦ καλόν , ἀλλ’ εἴτε πρὸς ἡδονὴν ταῦτ’ ἔπραξεν εἴτ’ ὀργῇ διὰ τὴν ἑταίραν ἀμυνόμενος τὸν υἱόν , αἰσχύνην ἔχει καὶ τὸ ἔργον καὶ ἡ πρόφασις . 
ᾧ δ’ αὐτὸς ἐχρήσατο λόγῳ κατειρωνευόμενος τὸ μειράκιον , οὐκ ἦν ἀληθής , εἰ γὰρ ἐβούλετο παῖδας ἀγαθοὺς ὁμοίως τεκνῶσαι , γάμον ἔδει λαβεῖν γενναῖον ἐξ ἀρχῆς σκεψάμενον , οὐχ ἕως μὲν ἐλάνθανεν ἀνεγγύῳ γυναικὶ καὶ κοινῇ συγκοιμώμενος ἀγαπᾶν , ἐττει δὲ ἐφωράθη ποιήσασθαι πενθερὸν , δν ῥᾷστα πείσειν , οὐχ ᾧ κάλλιστα κηδεύσειν ἔμελλεν .
