Δηιάνειρα λόγος μέν ἐστ’ ἀρχαῖος ἀνθρώπων φανείς , ὡς οὐκ ἂν αἰῶν’ ἐκμάθοις βροτῶν , πρὶν ἂν θάνῃ τις , οὔτ’ εἰ χρηστὸς οὔτ’ εἴ τῳ κακός · 
ἐγὼ δὲ τὸν ἐμόν , καὶ πρὶν εἰς Ἅιδου μολεῖν , ἔξοιδ’ ἔχουσα δυστυχῆ τε καὶ βαρύν , ἥτις πατρὸς μὲν ἐν δόμοισιν Οἰνέως ναίουσ’ ἔτ’ ἐν Πλευρῶνι νυμφείων ὄκνον ἄλγιστον ἔσχον , εἴ τις Αἰτωλὶς γυνή . 
μνηστὴρ γὰρ ἦν μοι ποταμός , Ἀχελῷον λέγω , ὅς μ’ ἐν τρισὶν μορφαῖσιν ἐξῄτει πατρός , φοιτῶν ἐναργὴς ταῦρος , ἄλλοτ’ αἰόλος δράκων ἑλικτός , ἄλλοτ’ ἀνδρείῳ κύτει βούπρῳρος · ἐκ δὲ δασκίου γενειάδος κρουνοὶ διερραίνοντο κρηναίου ποτοῦ . 
τοιόνδ’ ἐγὼ μνηστῆρα προσδεδεγμένη δύστηνος αἰεὶ κατθανεῖν ἐπηυχόμην , πρὶν τῆσδε κοίτης ἐμπελασθῆναί ποτε . 
χρόνῳ δ’ ἐν ὑστέρῳ μέν , ἀσμένῃ δέ μοι , ὁ κλεινὸς ἦλθε Ζηνὸς Ἀλκμήνης τε παῖς · 
ὃς εἰς ἀγῶνα τῷδε συμπεσὼν μάχης ἐκλύεταί με · καὶ τρόπον μὲν ἂν πόνων οὐκ ἂν διείποιμ’ · οὐ γὰρ οἶδ’ · ἀλλ’ ὅστις ἦν θακῶν ἀταρβὴς τῆς θέας , ὅδ’ ἂν λέγοι · 
ἐγὼ γὰρ ἥμην ἐκπεπληγμένη φόβῳ μή μοι τὸ κάλλος ἄλγος ἐξεύροι ποτέ . 
τέλος δ’ ἔθηκε Ζεὺς ἀγώνιος καλῶς , εἰ δὴ καλῶς . 
λέχος γὰρ Ἡρακλεῖ κριτὸν ξυστᾶσ’ ἀεί τιν’ ἐκ φόβου φόβον τρέφω , κείνου προκηραίνουσα · νὺξ γὰρ εἰσάγει καὶ νὺξ ἀπωθεῖ διαδεδεγμένη πόνον . 
κἀφύσαμεν δὴ παῖδας , οὓς κεῖνός ποτε , γῄτης ὅπως ἄρουραν ἔκτοπον λαβών , σπείρων μόνον προσεῖδε κἀξαμῶν ἅπαξ . 
τοιοῦτος αἰὼν εἰς δόμους τε κἀκ δόμων αἰεὶ τὸν ἄνδρ’ ἔπεμπε λατρεύοντά τῳ . 
νῦν δ’ ἡνίκ’ ἄθλων τῶνδ’ ὑπερτελὴς ἔφυ , ἐνταῦθα δὴ μάλιστα ταρβήσασ’ ἔχω . 
ἐξ οὗ γὰρ ἔκτα κεῖνος Ἰφίτου βίαν , ἡμεῖς μὲν ἐν Τραχῖνι τῇδ’ ἀνάστατοι ξένῳ παρ’ ἀνδρὶ ναίομεν , κεῖνος δ’ ὅπου βέβηκεν οὐδεὶς οἶδε · πλὴν ἐμοὶ πικρὰς ὠδῖνας αὐτοῦ προσβαλὼν ἀποίχεται . 
σχεδὸν δ’ ἐπίσταμαί τι πῆμ’ ἔχοντά νιν · 
χρόνον γὰρ οὐχὶ βαιόν , ἀλλ’ ἤδη δέκα μῆνας πρὸς ἄλλοις πέντ’ ἀκήρυκτος μένει . 
κἀστίν τι δεινὸν πῆμα · τοιαύτην ἐμοὶ δέλτον λιπὼν ἔστειχε , τὴν ἐγὼ θαμὰ θεοῖς ἀρῶμαι πημονῆς ἄτερ λαβεῖν . 
Θεράπαινα δέσποινα Δῃάνειρα , πολλὰ μέν σ’ ἐγὼ κατεῖδον ἤδη πανδάκρυτ’ ὀδύρματα τὴν Ἡράκλειον ἔξοδον γοωμένην · 
νῦν δ’ , εἰ δίκαιον τοὺς ἐλευθέρους φρενοῦν γνώμαισι δούλαις , κἀμὲ χρὴ φράσαι τὸ σόν · 
πῶς παισὶ μὲν τοσοῖσδε πληθύεις , ἀτὰρ ἀνδρὸς κατὰ ζήτησιν οὐ πέμπεις τινά , μάλιστα δ’ ὅνπερ εἰκὸς Ὕλλον , εἰ πατρὸς νέμοι τιν’ ὤραν τοῦ καλῶς πράσσειν δοκεῖν ; 
ἐγγὺς δ’ ὅδ’ αὐτὸς ἀρτίπους θρῴσκει δόμους , ὥστ’ εἴ τί σοι πρὸς καιρὸν ἐννέπειν δοκῶ , πάρεστι χρῆσθαι τἀνδρὶ τοῖς τ’ ἐμοῖς λόγοις . 
Δηιάνειρα ὦ τέκνον , ὦ παῖ , κἀξ ἀγεννήτων ἄρα μῦθοι καλῶς πίπτουσιν · ἥδε γὰρ γυνὴ δούλη μέν , εἴρηκεν δ’ ἐλεύθερον λόγον . 
Ὕλλος ποῖον ; 
δίδαξον , μῆτερ , εἰ διδακτά μοι . 
Δηιάνειρα σὲ πατρὸς οὕτω δαρὸν ἐξενωμένου τὸ μὴ πυθέσθαι ποῦ ’στιν , αἰσχύνην φέρειν . 
Ὕλλος ἀλλ’ οἶδα , μύθοις εἴ τι πιστεύειν χρεών . 
Δηιάνειρα καὶ ποῦ κλύεις νιν , τέκνον , ἱδρῦσθαι χθονός ; 
Ὕλλος τὸν μὲν παρελθόντ’ ἄροτον ἐν μήκει χρόνου 
Λυδῇ γυναικί φασί νιν λάτριν πονεῖν . 
Δηιάνειρα πᾶν τοίνυν , εἰ καὶ τοῦτ’ ἔτλη , κλύοι τις ἄν . 
Ὕλλος ἀλλ’ ἐξαφεῖται τοῦδέ γ’ , ὡς ἐγὼ κλύω . 
Δηιάνειρα ποῦ δῆτα νῦν ζῶν ἢ θανὼν ἀγγέλλεται ; 
Ὕλλος 
Εὐβοΐδα χώραν φασίν , Εὐρύτου πόλιν , ἐπιστρατεύειν αὐτὸν ἢ μέλλειν ἔτι . 
Δηιάνειρα ἆρ’ οἶσθα δῆτ’ , ὦ τέκνον , ὡς ἔλειπέ μοι μαντεῖα πιστὰ τῆσδε τῆς χώρας πέρι ; 
Ὕλλος τὰ ποῖα , μῆτερ ; 
τὸν λόγον γὰρ ἀγνοῶ . 
Δηιάνειρα ὡς ἢ τελευτὴν τοῦ βίου μέλλει τελεῖν ἢ τοῦτον ἄρας ἆθλον εἰς τό γ’ ὕστερον τὸν λοιπὸν ἤδη βίοτον εὐαίων’ ἔχειν . 
ἐν οὖν ῥοπῇ , τοιᾷδε κειμένῳ , τέκνον , οὐκ εἶ ξυνέρξων , ἡνίκ’ ἢ σεσώσμεθα 
[ἢ πίπτομεν σοῦ πατρὸς ἐξολωλότος] κείνου βίον σώσαντος , ἢ οἰχόμεσθ’ ἅμα ; 
Ὕλλος ἀλλ’ εἶμι , μῆτερ · εἰ δὲ θεσφάτων ἐγὼ βάξιν κατῄδη τῶνδε , κἂν πάλαι παρῆ · 
νῦν δ’ ὁ ξυνήθης πότμος οὐκ εἴα πατρὸς ἡμᾶς προταρβεῖν οὐδὲ δειμαίνειν ἄγαν . 
νῦν δ’ ὡς ξυνίημ’ , οὐδὲν ἐλλείψω τὸ μὴ οὐ πᾶσαν πυθέσθαι τῶνδ’ ἀλήθειαν πέρι . 
Δηιάνειρα χώρει νυν , ὦ παῖ · καὶ γὰρ ὑστέρῳ τό γ’ εὖ πράσσειν , ἐπεὶ πύθοιτο , κέρδος ἐμπολᾷ . 
Χορός ὃν αἰόλα νὺξ ἐναριζομένα τίκτει κατευνάζει τε , φλογιζόμενον 
Ἅλιον Ἅλιον αἰτῶ τοῦτο καρῦξαι , τὸν Ἀλκμήνας πόθι μοι πόθι παῖς ναίει ποτ’ , ὦ λαμπρᾷ στεροπᾷ φλεγέθων , ἢ ποντίας αὐλῶνος ἢ δισσαῖσιν ἀπείροις κλιθείς , εἴπ’ , ὦ κρατιστεύων κατ’ ὄμμα . 
Χορός ποθουμένᾳ γὰρ φρενὶ πυνθάνομαι τὰν ἀμφινεικῆ Δηιάνειραν ἀεί , οἷά τιν’ ἄθλιον ὄρνιν , οὔποτ’ εὐνάζειν ἀδακρύτων βλεφάρων πόθον , ἀλλ’ εὔμναστον ἀνδρὸς δεῖμα τρέφουσαν ὁδοῦ ἐνθυμίοις εὐναῖς ἀνανδρώτοισι τρύχεσθαι , κακὰν δύστανον ἐλπίζουσαν αἶσαν . 
Χορός πολλὰ γὰρ ὥστ’ ἀκάμαντος ἢ νότου ἢ βορέα τις κύματ’ ἂν εὐρέϊ πόντῳ βάντ’ ἐπιόντα τ’ ἴδοι , οὕτῶ δὲ τὸν Καδμογενῆ στρέφει , τὸ δ’ αὔξει , βιότου πολύπονον ὥσπερ πέλαγος 
Κρήσιον . 
ἀλλά τις θεῶν αἰὲν ἀναμπλάκητον Ἅιδα σφε δόμων ἐρύκει . 
Χορός ὧν ἐπιμεμφομένα σ’ αἰδοῖα μέν , ἀντία δ’ οἴσω . 
φαμὶ γὰρ οὐκ ἀποτρύειν ἐλπίδα τὰν ἀγαθὰν χρῆναί σ’ · ἀνάλγητα γὰρ οὐδ’ ὁ πάντα κραίνων βασιλεὺς ἐπέβαλε θνατοῖς Κρονίδας · 
ἀλλ’ ἐπὶ πῆμα καὶ χαρὰ πᾶσι κυκλοῦσιν , οἷον ἄρκτου στροφάδες κέλευθοι . 
μένει γὰρ οὔτ’ αἰόλα 
Χορός νὺξ βροτοῖσιν οὔτε κῆρες οὔτε πλοῦτος , ἀλλ’ ἄφαρ βέβακε , τῷ δ’ ἐπέρχεται χαίρειν τε καὶ στέρεσθαι . 
ἃ καὶ σὲ τὰν ἄνασσαν ἐλπίσιν λέγω τάδ’ αἰὲν ἴσχειν · ἐπεὶ τίς ὧδε τέκνοισι Ζῆν’ ἄβουλον εἶδεν ; 
Δηιάνειρα πεπυσμένη μέν , ὡς ἀπεικάσαι , πάρει πάθημα τοὐμόν · ὡς δ’ ἐγὼ θυμοφθορῶ , μήτ’ ἐκμάθοις παθοῦσα νῦν τ’ ἄπειρος εἶ . 
τὸ γὰρ νεάζον ἐν τοιοῖσδε βόσκεται χώροισιν αὑτοῦ , καί νιν οὐ θάλπος θεοῦ οὐδ’ ὄμβρος οὐδὲ πνευμάτων οὐδὲν κλονεῖ , ἀλλ’ ἡδοναῖς ἄμοχθον ἐξαίρει βίον ἐς τοῦθ’ ἕως τις ἀντὶ παρθένου γυνὴ κληθῇ λάβῃ τ’ ἐν νυκτὶ φροντίδων μέρος , ἤτοι πρὸς ἀνδρὸς ἢ τέκνων φοβουμένη . 
τότ’ ἄν τις εἰσίδοιτο , τὴν αὑτοῦ σκοπῶν πρᾶξιν , κακοῖσιν οἷς ἐγὼ βαρύνομαι . 
πάθη μὲν οὖν δὴ πόλλ’ ἔγωγ’ ἐκλαυσάμην · 
ἓν δ’ , οἷον οὔπω πρόσθεν , αὐτίκ’ ἐξερῶ . 
ὁδὸν γὰρ ἦμος τὴν τελευταίαν ἄναξ ὡρμᾶτ’ ἀπ’ οἴκων Ἡρακλῆς , τότ’ ἐν δόμοις λείπει παλαιὰν δέλτον ἐγγεγραμμένην ξυνθήμαθ’ , ἁμοὶ πρόσθεν οὐκ ἔτλη ποτέ , πολλοὺς ἀγῶνας ἐξιών , οὔπω φράσαι , ἀλλ’ ὥς τι δράσων εἷρπε κοὐ θανούμενος . 
νῦν δ’ ὡς ἔτ’ οὐκ ὢν εἶπε μὲν λέχους ὅ τι χρείη μ’ ἑλέσθαι κτῆσιν εἶπε δ’ ἣν τέκνοις μοῖραν πατρῴας γῆς διαιρετὸν νέμοι , χρόνον προτάξας ὡς τρίμηνον ἡνίκα χώρας ἀπείη κἀνιαύσιον βεβώς , τότ’ ἢ θανεῖν χρείη σφε τῷδε τῷ χρόνῳ ἢ τοῦθ’ ὑπεκδραμόντα τοῦ χρόνου τέλος τὸ λοιπὸν ἤδη ζῆν ἀλυπήτῳ βίῳ . 
τοιαῦτ’ ἔφραζε πρὸς θεῶν εἱμαρμένα τῶν Ἡρακλείων ἐκτελευτᾶσθαι πόνων , ὡς τὴν παλαιὰν φηγὸν αὐδῆσαί ποτε 
Δωδῶνι δισσῶν ἐκ Πελειάδων ἔφη . 
καὶ τῶνδε ναμέρτεια συμβαίνει χρόνου τοῦ νῦν παρόντος , ὡς τελεσθῆναι χρεών · 
ὥσθ’ ἡδέως εὕδουσαν ἐκπηδᾶν ἐμὲ φόβῳ , φίλαι , ταρβοῦσαν , εἴ με χρὴ μένειν πάντων ἀρίστου φωτὸς ἐστερημένην . 
Χορός εὐφημίαν νῦν ἴσχ’ · ἐπεὶ καταστεφῆ στείχονθ’ ὁρῶ τιν’ ἄνδρα πρὸς χαρὰν λόγων . 
Ἄγγελος δέσποινα Δῃάνειρα , πρῶτος ἀγγέλων ὄκνου σε λύσω · τὸν γὰρ Ἀλκμήνης τόκον καὶ ζῶντ’ ἐπίστω καὶ κρατοῦντα κἀκ μάχης ἄγοντ’ ἀπαρχὰς θεοῖσι τοῖς ἐγχωρίοις . 
Δηιάνειρα τίν’ εἶπας , ὦ γεραιέ , τόνδε μοι λόγον ; 
Ἄγγελος τάχ’ ἐς δόμους σοὺς τὸν πολύζηλον πόσιν ἥξειν φανέντα σὺν κράτει νικηφόρῳ . 
Δηιάνειρα καὶ τοῦ τόδ’ ἀστῶν ἢ ξένων μαθὼν λέγεις ; 
Ἄγγελος ἐν βουθερεῖ λειμῶνι πρὸς πολλοὺς θροεῖ 
Λίχας ὁ κῆρυξ ταῦτα · τοῦδ’ ἐγὼ κλύων ἀπῇξ’ , ὅπως τοι πρῶτος ἀγγείλας τάδε πρὸς σοῦ τι κερδάναιμι καὶ κτῴμην χάριν . 
Δηιάνειρα αὐτὸς δὲ πῶς ἄπεστιν , εἴπερ εὐτυχεῖ ; 
Ἄγγελος οὐκ εὐμαρείᾳ χρώμενος πολλῇ , γύναι . 
κύκλῳ γὰρ αὐτὸν Μηλιεὺς ἅπας λεὼς κρίνει παραστάς , οὐδ’ ἔχει βῆναι πρόσω · 
τὸ γὰρ ποθοῦν ἕκαστος ἐκμαθεῖν θέλων οὐκ ἂν μεθεῖτο , πρὶν καθ’ ἡδονὴν κλύειν . 
οὕτως ἐκεῖνος οὐχ ἑκών , ἑκοῦσι δὲ ξύνεστιν · ὄψει δ’ αὐτὸν αὐτίκ’ ἐμφανῆ . 
Δηιάνειρα ὦ Ζεῦ , τὸν Οἴτης ἄτομον ὃς λειμῶν’ ἔχεις , ἔδωκας ἡμῖν ἀλλὰ σὺν χρόνῳ χαράν . 
φωνήσατ’ , ὦ γυναῖκες , αἵ τ’ εἴσω στέγης αἵ τ’ ἐκτὸς αὐλῆς , ὡς ἄελπτον ὄμμ’ ἐμοὶ φήμης ἀνασχὸν τῆσδε νῦν καρπούμεθα . 
Χορός ἀνολολυξάτω δόμοις ἐφεστίοις ἀλαλαγαῖς ἁ μελλόνυμφος , ἐν δὲ κοινὸς ἀρσένων ἴτω κλαγγὰ τὸν εὐφαρέτραν 
Ἀπόλλω προστάταν · ὁμοῦ δὲ παιᾶνα παιᾶν’ ἀνάγετ’ , ὦ παρθένοι , βοᾶτε τὰν ὁμόσπορον 
Ἄρτεμιν Ὀρτυγίαν ἐλαφαβόλον ἀμφίπυρον , γείτονάς τε Νύμφας . 
ἀείρομαι οὐδ’ ἀπώσομαι τὸν αὐλόν , ὦ τύραννε τᾶς ἐμᾶς φρενός . 
ἰδού μ’ ἀναταράσσει , εὐοῖ μ’ , ὁ κισσὸς ἄρτι βακχίαν ὑποστρέφων ἅμιλλαν . 
ἰὼ ἰὼ Παιάν . 
ἴδ’ , ὦ φίλα γύναι , τάδ’ ἀντίπρῳρα δή σοι βλέπειν πάρεστ’ ἐναργῆ . 
Δηιάνειρα ὁρῶ , φίλαι γυναῖκες , οὐδέ μ’ ὄμματος φρουρὰν παρῆλθε , τόνδε μὴ λεύσσειν στόλον · 
χαίρειν δὲ τὸν κήρυκα προυννέπω , χρόνῳ πολλῷ φανέντα , χαρτὸν εἴ τι καὶ φέρεις . 
Λίχας ἀλλ’ εὖ μὲν ἵγμεθ’ , εὖ δὲ προσφωνούμεθα , γύναι , κατ’ ἔργου κτῆσιν · ἄνδρα γὰρ καλῶς πράσσοντ’ ἀνάγκη χρηστὰ κερδαίνειν ἔπη . 
Δηιάνειρα ὦ φίλτατ’ ἀνδρῶν , πρῶθ’ ἃ πρῶτα βούλομαι δίδαξον , εἰ ζῶνθ’ Ἡρακλῆ προσδέξομαι . 
Λίχας ἔγωγέ τοι σφ’ ἔλειπον ἰσχύοντά τε καὶ ζῶντα καὶ θάλλοντα κοὐ νόσῳ βαρύν . 
Δηιάνειρα ποῦ γῆς ; 
πατρῴας εἴτε βαρβάρου ; 
λέγε . 
Λίχας ἀκτή τις ἔστ’ Εὐβοιίς , ἔνθ’ ὁρίζεται βωμοὺς τέλη τ’ ἔγκαρπα Κηναίῳ Διί . 
Δηιάνειρα εὐκταῖα φαίνων ἢ ἀπὸ μαντείας τινός ; 
Λίχας εὐχαῖς ὅθ’ ᾕρει τῶνδ’ ἀνάστατον δορὶ χώραν γυναικῶν ὧν ὁρᾷς ἐν ὄμμασιν . 
Δηιάνειρα αὗται δέ , πρὸς θεῶν , τοῦ ποτ’ εἰσὶ καὶ τίνες ; 
οἰκτραὶ γάρ , εἰ μὴ ξυμφοραὶ κλέπτουσί με . 
Λίχας ταύτας ἐκεῖνος Εὐρύτου πέρσας πόλιν ἐξείλεθ’ αὑτῷ κτῆμα καὶ θεοῖς κριτόν . 
Δηιάνειρα ἦ κἀπὶ ταύτῃ τῇ πόλει τὸν ἄσκοπον χρόνον βεβὼς ἦν ἡμερῶν ἀνήριθμον ; 
Λίχας οὔκ , ἀλλὰ τὸν μὲν πλεῖστον ἐν Λυδοῖς χρόνον κατείχεθ’ , ὥς φησ’ αὐτός , οὐκ ἐλεύθερος , ἀλλ’ ἐμποληθείς · τοῦ λόγου δ’ οὐ χρὴ φθόνον , γύναι , προσεῖναι , Ζεὺς ὅτου πράκτωρ φανῇ . 
κεῖνος δὲ πραθεὶς Ὀμφάλῃ τῇ βαρβάρῳ ἐνιαυτὸν ἐξέπλησεν , ὡς αὐτὸς λέγει . 
χοὔτως ἐδήχθη τοῦτο τοὔνειδος λαβὼν ὥσθ’ ὅρκον αὑτῷ προσβαλὼν διώμοσεν , ἦ μὴν τὸν ἀγχιστῆρα τοῦδε τοῦ πάθους ξὺν παιδὶ καὶ γυναικὶ δουλώσειν ἔτι . 
κοὐχ ἡλίωσε τοὔπος , ἀλλ’ ὅθ’ ἁγνὸς ἦν , στρατὸν λαβὼν ἐπακτὸν ἔρχεται πόλιν τὴν Εὐρυτείαν . 
τόνδε γὰρ μεταίτιον μόνον βροτῶν ἔφασκε τοῦδ’ εἶναι πάθους · 
ὃς αὐτὸν ἐλθόντ’ ἐς δόμους ἐφέστιον , ξένον παλαιὸν ὄντα , πολλὰ μὲν λόγοις ἐπερρόθησε , πολλὰ δ’ ἀτηρᾷ φρενί , λέγων χεροῖν μὲν ὡς ἄφυκτ’ ἔχων βέλη τῶν ὧν τέκνων λείποιτο πρὸς τόξου κρίσιν , φωνεῖ δὲ δοῦλος ἀνδρὸς ὡς ἐλευθέρου ῥαίοιτο · δείπνοις δ’ ἡνίκ’ ἦν ᾠνωμένος , ἔρριψεν ἐκτὸς αὐτόν . 
ὧν ἔχων χόλον , ὡς ἵκετ’ αὖθις Ἴφιτος Τιρυνθίαν πρὸς κλιτύν , ἵππους νομάδας ἐξιχνοσκοπῶν , τότ’ ἄλλοσ’ αὐτὸν ὄμμα , θατέρᾳ δὲ νοῦν ἔχοντ’ , ἀπ’ ἄκρας ἧκε πυργώδους πλακός . 
ἔργου δ’ ἕκατι τοῦδε μηνίσας ἄναξ ὁ τῶν ἁπάντων Ζεὺς πατὴρ Ὀλύμπιος πρατόν νιν ἐξέπεμψεν οὐδ’ ἠνέσχετο , ὁθούνεκ’ αὐτὸν μοῦνον ἀνθρώπων δόλῳ ἔκτεινεν · εἰ γὰρ ἐμφανῶς ἠμύνατο , 
Ζεύς τἂν συνέγνω ξὺν δίκῃ χειρουμένῳ · 
ὕβριν γὰρ οὐ στέργουσιν οὐδὲ δαίμονες . 
κεῖνοι δ’ ὑπερχλίοντες ἐκ γλώσσης κακῆς αὐτοὶ μὲν Ἅιδου πάντες εἴσ’ οἰκήτορες , πόλις δὲ δούλη · τάσδε δ’ ἅσπερ εἰσορᾷς ἐξ ὀλβίων ἄζηλον εὑροῦσαι βίον χωροῦσι πρὸς σέ · ταῦτα γὰρ πόσις τε σὸς ἐφεῖτ’ , ἐγὼ δὲ πιστὸς ὢν κείνῳ τελῶ . 
αὐτὸν δ’ ἐκεῖνον , εὖτ’ ἂν ἁγνὰ θύματα ῥέξῃ πατρῴῳ Ζηνὶ τῆς ἁλώσεως , φρόνει νιν ὡς ἥξοντα · τοῦτο γὰρ λόγου πολλοῦ καλῶς λεχθέντος ἥδιστον κλύειν . 
Χορός ἄνασσα , νῦν σοι τέρψις ἐμφανὴς κυρεῖ , τῶν μὲν παρόντων , τὰ δὲ πεπυσμένῃ λόγῳ . 
Δηιάνειρα πῶς δ’ οὐκ ἐγὼ χαίροιμ’ ἄν , ἀνδρὸς εὐτυχῆ κλύουσα πρᾶξιν τήνδε , πανδίκῳ φρενί ; 
πολλή ’στ’ ἀνάγκη τῇδε τοῦτο συντρέχειν . 
ὅμως δ’ ἔνεστι τοῖσιν εὖ σκοπουμένοις ταρβεῖν τὸν εὖ πράσσοντα , μὴ σφαλῇ ποτε . 
ἐμοὶ γὰρ οἶκτος δεινὸς εἰσέβη , φίλαι , ταύτας ὁρώσῃ δυσπότμους ἐπὶ ξένης χώρας ἀοίκους ἀπάτοράς τ’ ἀλωμένας , αἳ πρὶν μὲν ἦσαν ἐξ ἐλευθέρων ἴσως ἀνδρῶν , τανῦν δὲ δοῦλον ἴσχουσιν βίον . 
ὦ Ζεῦ τροπαῖε , μή ποτ’ εἰσίδοιμί σε πρὸς τοὐμὸν οὕτω σπέρμα χωρήσαντά ποι , μηδ’ , εἴ τι δράσεις , τῆσδέ γε ζώσης ἔτι . 
οὕτως ἐγὼ δέδοικα τάσδ’ ὁρωμένη . 
ὦ δυστάλαινα , τίς ποτ’ εἶ νεανίδων ; 
ἄνανδρος ἢ τεκνοῦσσα ; 
πρὸς μὲν γὰρ φύσιν πάντων ἄπειρος τῶνδε , γενναία δέ τις . 
Λίχα , τίνος ποτ’ ἐστὶν ἡ ξένη βροτῶν ; 
τίς ἡ τεκοῦσα , τίς δ’ ὁ φιτύσας πατήρ ; 
ἔξειπ’ · ἐπεί νιν τῶνδε πλεῖστον ᾤκτισα βλέπουσ’ , ὅσῳπερ καὶ φρονεῖν οἶδεν μόνη . 
Λίχας τί δ’ οἶδ’ ἐγώ , τί δ’ ἄν με καὶ κρίνοις ; 
ἴσως γέννημα τῶν ἐκεῖθεν οὐκ ἐν ὑστάτοις . 
Δηιάνειρα μὴ τῶν τυράννων ; 
Εὐρύτου σπορά τις ἦν ; 
Λίχας οὐκ οἶδα · καὶ γὰρ οὐδ’ ἀνιστόρουν μακράν . 
Δηιάνειρα οὐδ’ ὄνομα πρός του τῶν ξυνεμπόρων ἔχεις ; 
Λίχας ἥκιστα · σιγῇ τοὐμὸν ἔργον ἤνυτον . 
Δηιάνειρα εἴπ’ , ὦ τάλαιν’ , ἀλλ’ ἡμὶν ἐκ σαυτῆς , ἐπεὶ καὶ ξυμφορά τοι μὴ εἰδέναι σέ γ’ ἥτις εἶ . 
Λίχας οὔ τἄρα τῷ γε πρόσθεν οὐδὲν ἐξ ἴσου χρόνῳ διήσει γλῶσσαν , ἥτις οὐδαμὰ προύφηνεν οὔτε μείζον’ οὔτ’ ἐλάσσονα , ἀλλ’ αἰὲν ὠδίνουσα συμφορᾶς βάρος δακρυρροεῖ δύστηνος , ἐξ ὅτου πάτραν διήνεμον λέλοιπεν · ἡ δέ τοι τύχη κακὴ μὲν αὐτῇ γ’ , ἀλλὰ συγγνώμην ἔχει . 
Δηιάνειρα ἡ δ’ οὖν ἐάσθω , καὶ πορευέσθω στέγας οὕτως ὅπως ἥδιστα , μηδὲ πρὸς κακοῖς τοῖς οὖσιν ἄλλην πρός γ’ ἐμοῦ λύπην λάβῃ · 
ἅλις γὰρ ἡ παροῦσα . 
πρὸς δὲ δώματα χωρῶμεν ἤδη πάντες , ὡς σύ θ’ οἷ θέλεις σπεύδῃς , ἐγώ τε τἄνδον ἐξαρκῆ τιθῶ . 
Ἄγγελος αὐτοῦ γε πρῶτον βαιὸν ἀμμείνασ’ , ὅπως μάθῃς ἄνευ τῶνδ’ , οὕστινάς τ’ ἄγεις ἔσω , ὧν τ’ οὐδὲν εἰσήκουσας ἐκμάθῃς ἃ δεῖ · 
τούτων ἔχω γὰρ πάντ’ ἐπιστήμην ἐγώ . 
Δηιάνειρα τί δ’ ἐστί ; 
τοῦ με τήνδ’ ἐφίστασαι βάσιν ; 
Ἄγγελος σταθεῖσ’ ἄκουσον · καὶ γὰρ οὐδὲ τὸν πάρος μῦθον μάτην ἤκουσας , οὐδὲ νῦν δοκῶ . 
Δηιάνειρα πότερον ἐκείνους δῆτα δεῦρ’ αὖθις πάλιν καλῶμεν , ἢ ’μοὶ ταῖσδέ τ’ ἐξειπεῖν θέλεις ; 
Ἄγγελος σοὶ ταῖσδέ τ’ οὐδὲν εἴργεται , τούτους δ’ ἔα . 
Δηιάνειρα καὶ δὴ βεβᾶσι , χὠ λόγος σημαινέτω . 
Ἄγγελος ἁνὴρ ὅδ’ οὐδὲν ὧν ἔλεξεν ἀρτίως φωνεῖ δίκης ἐς ὀρθόν , ἀλλ’ ἢ νῦν κακὸς ἢ πρόσθεν οὐ δίκαιος ἄγγελος παρῆν . 
Δηιάνειρα τί φής ; 
σαφῶς μοι φράζε πᾶν ὅσον νοεῖς . 
ἃ μὲν γὰρ ἐξείρηκας ἀγνοία μ’ ἔχει . 
Ἄγγελος τούτου λέγοντος τἀνδρὸς εἰσήκουσ’ ἐγώ , πολλῶν παρόντων μαρτύρων , ὡς τῆς κόρης ταύτης ἕκατι κεῖνος Εὔρυτόν θ’ ἕλοι τήν θ’ ὑψίπυργον Οἰχαλίαν , Ἔρως δέ νιν μόνος θεῶν θέλξειεν αἰχμάσαι τάδε , οὐ τἀπὶ Λυδοῖς οὐδ’ ὑπ’ Ὀμφάλῃ πόνων λατρεύματ’ οὐδ’ ὁ ῥιπτὸς Ἰφίτου μόρος · 
ὃν νῦν παρώσας οὗτος ἔμπαλιν λέγει . 
ἀλλ’ ἡνίκ’ οὐκ ἔπειθε τὸν φυτοσπόρον τὴν παῖδα δοῦναι , κρύφιον ὡς ἔχοι λέχος , ἔγκλημα μικρὸν αἰτίαν θ’ ἑτοιμάσας ἐπιστρατεύει πατρίδα τὴν ταύτης , ἐν ᾗ τὸν Εὔρυτον τόνδ’ εἶπε δεσπόζειν θρόνων , κτείνει τ’ ἄνακτα πατέρα τῆσδε καὶ πόλιν ἔπερσε . 
καὶ νῦν , ὡς ὁρᾷς , ἥκει δόμους ὡς τούσδε πέμπων οὐκ ἀφροντίστως , γύναι , οὐδ’ ὥστε δούλην · μηδὲ προσδόκα τόδε · 
οὐδ’ εἰκός , εἴπερ ἐντεθέρμανται πόθῳ . 
ἔδοξεν οὖν μοι πρὸς σὲ δηλῶσαι τὸ πᾶν , δέσποιν’ , ὃ τοῦδε τυγχάνω μαθὼν πάρα . 
καὶ ταῦτα πολλοὶ πρὸς μέσῃ Τραχινίων ἀγορᾷ συνεξήκουον ὡσαύτως ἐμοί , ὥστ’ ἐξελέγχειν · εἰ δὲ μὴ λέγω φίλα , οὐχ ἥδομαι , τὸ δ’ ὀρθὸν ἐξείρηχ’ ὅμως . 
Δηιάνειρα οἴμοι τάλαινα , ποῦ ποτ’ εἰμὶ πράγματος ; 
τίν’ εἰσδέδεγμαι πημονὴν ὑπόστεγον λαθραῖον ; 
ὦ δύστηνος · ἆρ’ ἀνώνυμος πέφυκεν , ὥσπερ οὑπάγων διώμνυτο ; 
Ἄγγελος ἦ κάρτα λαμπρὰ καὶ κατ’ ὄνομα καὶ φύσιν , πατρὸς μὲν οὖσα γένεσιν Εὐρύτου ποτὲ 
Ἰόλη ’καλεῖτο , τῆς ἐκεῖνος οὐδαμὰ βλάστας ἐφώνει , δῆθεν οὐδὲν ἱστορῶν . 
Χορός ὄλοιντο—μή τι πάντες οἱ κακοί , τὰ δὲ λαθραῖ’ ὃς ἀσκεῖ μὴ πρέποντ’ αὐτῷ κακά . 
Δηιάνειρα τί χρὴ ποεῖν , γυναῖκες ; 
ὡς ἐγὼ λόγοις τοῖς νῦν παροῦσιν ἐκπεπληγμένη κυρῶ . 
Χορός πεύθου μολοῦσα τἀνδρός , ὡς τάχ’ ἂν σαφῆ λέξειεν , εἴ νιν πρὸς βίαν κρίνειν θέλοις . 
Δηιάνειρα ἀλλ’ εἶμι · καὶ γὰρ οὐκ ἀπὸ γνώμης λέγεις . 
Ἄγγελος ἡμεῖς δὲ προσμένωμεν ; 
ἢ τί χρὴ ποεῖν ; 
Δηιάνειρα μίμν’ , ὡς ὅδ’ ἀνὴρ οὐκ ἐμῶν ὑπ’ ἀγγέλων , ἀλλ’ αὐτόκλητος ἐκ δόμων πορεύεται . 
Λίχας τί χρή , γύναι , μολόντα μ’ Ἡρακλεῖ λέγειν ; 
δίδαξον , ὡς ἕρποντος , ὡς ὁρᾷς , ἐμοῦ . 
Δηιάνειρα ὡς ἐκ ταχείας σὺν χρόνῳ βραδεῖ μολὼν ᾄσσεις , πρὶν ἡμᾶς κἀννεώσασθαι λόγους . 
Λίχας ἀλλ’ εἴ τι χρῄζεις ἱστορεῖν , πάρειμ’ ἐγώ . 
Δηιάνειρα ἦ καὶ τὸ πιστὸν τῆς ἀληθείας νέμεις ; 
Λίχας ἴστω μέγας Ζεύς , ὧν γ’ ἂν ἐξειδὼς κυρῶ . 
Δηιάνειρα τίς ἡ γυνὴ δῆτ’ ἐστὶν ἣν ἥκεις ἄγων ; 
Λίχας 
Εὐβοιίς · ὧν δ’ ἔβλαστεν οὐκ ἔχω λέγειν . 
Ἄγγελος οὗτος , βλέφ’ ὧδε · πρὸς τίν’ ἐννέπειν δοκεῖς ; 
Λίχας σὺ δ’ εἰς τί δή με τοῦτ’ ἐρωτήσας ἔχεις ; 
Ἄγγελος τόλμησον εἰπεῖν , εἰ φρονεῖς , ὅ σ’ ἱστορῶ . 
Λίχας πρὸς τὴν κρατοῦσαν Δῃάνειραν , Οἰνέως κόρην δάμαρτά θ’ Ἡρακλέους , εἰ μὴ κυρῶ λεύσσων μάταια , δεσπότιν τε τὴν ἐμήν . 
Ἄγγελος τοῦτ’ αὔτ’ ἔχρῃζον , τοῦτό σου μαθεῖν · λέγεις δέσποιναν εἶναι τήνδε σήν ; 
Λίχας δίκαια γάρ . 
Ἄγγελος τί δῆτα ; 
ποίαν ἀξιοῖς δοῦναι δίκην , ἢν εὑρεθῇς ἐς τήνδε μὴ δίκαιος ὤν ; 
Λίχας πῶς μὴ δίκαιος ; 
τί ποτε ποικίλας ἔχεις ; 
Ἄγγελος οὐδέν · σὺ μέντοι κάρτα τοῦτο δρῶν κυρεῖς . 
Λίχας ἄπειμι · μῶρος δ’ ἦ πάλαι κλύων σέθεν . 
Ἄγγελος οὔ , πρίν γ’ ἂν εἴπῃς ἱστορούμενος βραχύ . 
Λίχας λέγ’ , εἴ τι χρῄζεις · καὶ γὰρ οὐ σιγηλὸς εἶ . 
Ἄγγελος τὴν αἰχμάλωτον , ἣν ἔπεμψας ἐς δόμους , κάτοισθα δήπου ; 
Λίχας φημί · πρὸς τί δ’ ἱστορεῖς ; 
Ἄγγελος οὔκουν σὺ ταύτην , ἣν ὑπ’ ἀγνοίας ὁρᾷς , 
Ἰόλην ἔφασκες Εὐρύτου σπορὰν ἄγειν ; 
Λίχας ποίοις ἐν ἀνθρώποισι ; 
τίς πόθεν μολὼν σοὶ μαρτυρήσει ταῦτ’ ἐμοῦ κλύειν πάρα ; 
Ἄγγελος πολλοῖσιν ἀστῶν · ἐν μέσῃ Τραχινίων ἀγορᾷ πολύς σου ταῦτά γ’ εἰσήκουσ’ ὄχλος . 
Λίχας κλύειν γ’ ἔφασκον · ταὐτὸ δ’ οὐχὶ γίγνεται δόκησιν εἰπεῖν κἀξακριβῶσαι λόγον . 
Ἄγγελος ποίαν δόκησιν ; 
οὐκ ἐπώμοτος λέγων δάμαρτ’ ἔφασκες Ἡρακλεῖ ταύτην ἄγειν ; 
Λίχας ἐγὼ δάμαρτα ; 
πρὸς θεῶν , φράσον , φίλη δέσποινα , τόνδε τίς ποτ’ ἐστὶν ὁ ξένος . 
Ἄγγελος ὃς σοῦ παρὼν ἤκουσεν , ὡς ταύτης πόθῳ πόλις δαμείη πᾶσα , κοὐχ ἡ Λυδία πέρσειεν αὐτήν , ἀλλ’ ὁ τῆσδ’ ἔρως φανείς . 
Λίχας ἅνθρωπος , ὦ δέσποιν’ , ἀποστήτω · τὸ γὰρ νοσοῦντι ληρεῖν ἀνδρὸς οὐχὶ σώφρονος . 
Δηιάνειρα μή , πρός σε τοῦ κατ’ ἄκρον Οἰταῖον νάπος 
Διὸς καταστράπτοντος , ἐκκλέψῃς λόγον . 
οὐ γὰρ γυναικὶ τοὺς λόγους ἐρεῖς κακῇ οὐδ’ ἥτις οὐ κάτοιδε τἀνθρώπων , ὅτι χαίρειν πέφυκεν οὐχὶ τοῖς αὐτοῖς ἀεί . 
Ἔρωτι μέν νυν ὅστις ἀντανίσταται πύκτης ὅπως ἐς χεῖρας , οὐ καλῶς φρονεῖ · 
οὗτος γὰρ ἄρχει καὶ θεῶν ὅπως θέλει , κἀμοῦ γε · πῶς δ’ οὐ χἀτέρας οἵας γ’ ἐμοῦ ; 
ὥστ’ εἴ τι τὠμῷ τ’ ἀνδρὶ τῇδε τῇ νόσῳ ληφθέντι μεμπτός εἰμι , κάρτα μαίνομαι , ἢ τῇδε τῇ γυναικὶ τῇ μεταιτίᾳ τοῦ μηδὲν αἰσχροῦ μηδ’ ἐμοὶ κακοῦ τινος . 
οὐκ ἔστι ταῦτ’ · ἀλλ’ εἰ μὲν ἐκ κείνου μαθὼν ψεύδει , μάθησιν οὐ καλὴν ἐκμανθάνεις . 
εἰ δ’ αὐτὸς αὑτὸν ὧδε παιδεύεις , ὅταν θέλῃς γενέσθαι χρηστός , ὀφθήσει κακός . 
ἀλλ’ εἰπὲ πᾶν τἀληθές · ὡς ἐλευθέρῳ ψευδεῖ καλεῖσθαι κὴρ πρόσεστιν οὐ καλή . 
ὅπως δὲ λήσεις , οὐδὲ τοῦτο γίγνεται · 
πολλοὶ γὰρ οἷς εἴρηκας , οἳ φράσουσ’ ἐμοί . 
κεἰ μὲν δέδοικας , οὐ καλῶς ταρβεῖς , ἐπεὶ τὸ μὴ πυθέσθαι , τοῦτό μ’ ἀλγύνειεν ἄν · 
τὸ δ’ εἰδέναι τί δεινόν ; 
οὐχὶ χἀτέρας πλείστας ἀνὴρ εἷς Ἡρακλῆς ἔγημε δή ; 
κοὔπω τις αὐτῶν ἔκ γ’ ἐμοῦ λόγον κακὸν ἠνέγκατ’ οὐδ’ ὄνειδος · ἥδε τ’ οὐδ’ ἂν εἰ κάρτ’ ἐντακείη τῷ φιλεῖν , ἐπεί σφ’ ἐγὼ ᾤκτιρα δὴ μάλιστα προσβλέψασ’ , ὅτι τὸ κάλλος αὐτῆς τὸν βίον διώλεσεν , καὶ γῆν πατρῴαν οὐχ ἑκοῦσα δύσμορος ἔπερσε κἀδούλωσεν . 
ἀλλὰ ταῦτα μὲν ῥείτω κατ’ οὖρον · σοὶ δ’ ἐγὼ φράζω κακὸν πρὸς ἄλλον εἶναι , πρὸς δ’ ἔμ’ ἀψευδεῖν ἀεί . 
Χορός πείθου λεγούσῃ χρηστά , κοὐ μέμψει χρόνῳ γυναικὶ τῇδε κἀπ’ ἐμοῦ κτήσει χάριν . 
Λίχας ἀλλ’ , ὦ φίλη δέσποιν’ , ἐπεί σε μανθάνω θνητὴν φρονοῦσαν θνητὰ κοὐκ ἀγνώμονα , πᾶν σοι φράσω τἀληθὲς οὐδὲ κρύψομαι . 
ἔστιν γὰρ οὕτως ὥσπερ οὗτος ἐννέπει . 
ταύτης ὁ δεινὸς ἵμερός ποθ’ Ἡρακλῆ διῆλθε , καὶ τῆσδ’ εἵνεχ’ ἡ πολύφθορος καθῃρέθη πατρῷος Οἰχαλία δόρει . 
καὶ ταῦτα , δεῖ γὰρ καὶ τὸ πρὸς κείνου λέγειν , οὔτ’ εἶπε κρύπτειν οὔτ’ ἀπηρνήθη ποτέ , ἀλλ’ αὐτός , ὦ δέσποινα , δειμαίνων τὸ σὸν μὴ στέρνον ἀλγύνοιμι τοῖσδε τοῖς λόγοις , ἥμαρτον , εἴ τι τήνδ’ ἁμαρτίαν νέμεις . 
ἐπεί γε μὲν δὴ πάντ’ ἐπίστασαι λόγον , κείνου τε καὶ σὴν ἐξ ἴσου κοινὴν χάριν καὶ στέργε τὴν γυναῖκα καὶ βούλου λόγους , οὓς εἶπας ἐς τήνδ’ , ἐμπέδως εἰρηκέναι · 
ὡς τἄλλ’ ἐκεῖνος πάντ’ ἀριστεύων χεροῖν τοῦ τῆσδ’ ἔρωτος εἰς ἅπανθ’ ἥσσων ἔφυ . 
Δηιάνειρα ἀλλ’ ὧδε καὶ φρονοῦμεν ὥστε ταῦτα δρᾶν , κοὔτοι νόσον γ’ ἐπακτὸν ἐξαρούμεθα , θεοῖσι δυσμαχοῦντες . 
ἀλλ’ εἴσω στέγης χωρῶμεν , ὡς λόγων τ’ ἐπιστολὰς φέρῃς , ἅ τ’ ἀντὶ δώρων δῶρα χρὴ προσαρμόσαι , καὶ ταῦτ’ ἄγῃς · κενὸν γὰρ οὐ δίκαιά σε χωρεῖν προσελθόνθ’ ὧδε σὺν πολλῷ στόλῳ . 
Χορός μέγα τι σθένος ἁ Κύπρις ἐκφέρεται νίκας ἀεί . 
καὶ τὰ μὲν θεῶν παρέβαν , καὶ ὅπως Κρονίδαν ἀπάτασεν οὐ λέγω , οὐδὲ τὸν ἔννυχον Ἅιδαν ἢ Ποσειδάωνα τινάκτορα γαίας · 
ἀλλ’ ἐπὶ τάνδ’ ἄρ’ ἄκοιτιν τίνες ἀμφίγυοι κατέβαν πρὸ γάμων , τίνες πάμπληκτα παγκόνιτά τ’ ἐξῆλθον ἄεθλ’ ἀγώνων ; 
Χορός ὁ μὲν ἦν ποταμοῦ σθένος , ὑψίκερω τετραόρου φάσμα ταύρου , 
Ἀχελῷος ἀπ’ Οἰνιαδᾶν , ὁ δὲ Βακχίας ἀπὸ ἦλθε παλίντονα Θήβας τόξα καὶ λόγχας ῥόπαλόν τε τινάσσων , παῖς Διός · οἳ τότ’ ἀολλεῖς ἴσαν ἐς μέσον ἱέμενοι λεχέων · 
μόνα δ’ εὔλεκτρος ἐν μέσῳ Κύπρις ῥαβδονόμει ξυνοῦσα . 
Χορός τότ’ ἦν χερός , ἦν δὲ τόξων πάταγος , ταυρείων τ’ ἀνάμιγδα κεράτων · 
ἦν δ’ ἀμφίπλεκτοι κλίμακες , ἦν δὲ μετώπων ὀλόεντα πλήγματα , καὶ στόνος ἀμφοῖν . 
ἁ δ’ εὐῶπις ἁβρὰ τηλαυγεῖ παρ’ ὄχθῳ ἧστο , τὸν ὃν προσμένουσ’ ἀκοίταν . 
ἀγὼν δὲ μαργᾷ μὲν οἷα φράζω · 
τὸ δ’ ἀμφινείκητον ὄμμα νύμφας ἐλεινὸν ἀμμένει · 
κἀπὸ ματρὸς ἄφαρ βέβακεν , ὥστε πόρτις ἐρήμα . 
Δηιάνειρα ἦμος , φίλαι , κατ’ οἶκον ὁ ξένος θροεῖ ταῖς αἰχμαλώτοις παισὶν ὡς ἐπ’ ἐξόδῳ , τῆμος θυραῖος ἦλθον ὡς ὑμᾶς λάθρᾳ , τὰ μὲν φράσουσα χερσὶν ἁτεχνησάμην , τὰ δ’ οἷα πάσχω συγκατοικτιουμένη . 
κόρην γάρ , οἶμαι δ’ οὐκέτ’ , ἀλλ’ ἐζευγμένην , παρεισδέδεγμαι φόρτον ὥστε ναυτίλος , λωβητὸν ἐμπόλημα τῆς ἐμῆς φρενός . 
καὶ νῦν δύ’ οὖσαι μίμνομεν μιᾶς ὑπὸ χλαίνης ὑπαγκάλισμα . 
τοιάδ’ Ἡρακλῆς , ὁ πιστὸς ἡμῖν κἀγαθὸς καλούμενος , οἰκούρῑ ἀντέπεμψε τοῦ μακροῦ χρόνου . 
ἐγὼ δὲ θυμοῦσθαι μὲν οὐκ ἐπίσταμαι νοσοῦντι κείνῳ πολλὰ τῇδε τῇ νόσῳ · 
τὸ δ’ αὖ ξυνοικεῖν τῇδ’ ὁμοῦ τίς ἂν γυνὴ δύναιτο , κοινωνοῦσα τῶν αὐτῶν γάμων ; 
ὁρῶ γὰρ ἥβην τὴν μὲν ἕρπουσαν πρόσω , τὴν δὲ φθίνουσαν · ὧν ἀφαρπάζειν φιλεῖ ὀφθαλμὸς ἄνθος , τῶν δ’ ὑπεκτρέπει πόδα . 
ταῦτ’ οὖν φοβοῦμαι μὴ πόσις μὲν Ἡρακλῆς ἐμὸς καλῆται , τῆς νεωτέρας δ’ ἀνήρ . 
ἀλλ’ οὐ γάρ , ὥσπερ εἶπον , ὀργαίνειν καλὸν γυναῖκα νοῦν ἔχουσαν · ᾗ δ’ ἔχω , φίλαι , λυτήριον λώφημα , τῇδ’ ὑμῖν φράσω . 
ἦν μοι παλαιὸν δῶρον ἀρχαίου ποτὲ θηρός , λέβητι χαλκέῳ κεκρυμμένον , ὃ παῖς ἔτ’ οὖσα τοῦ δασυστέρνου παρὰ 
Νέσσου φθίνοντος ἐκ φονῶν ἀνειλόμην , ὃς τὸν βαθύρρουν ποταμὸν Εὔηνον βροτοὺς μισθοῦ ’πόρευε χερσίν , οὔτε πομπίμοις κώπαις ἐρέσσων οὔτε λαίφεσιν νεώς . 
ὃς κἀμέ , τὸν πατρῷον ἡνίκα στόλον ξὺν Ἡρακλεῖ τὸ πρῶτον εὖνις ἑσπόμην , φέρων ἐπ’ ὤμοις , ἡνίκ’ ἦ μέσῳ πόρῳ , ψαύει ματαίαις χερσίν · ἐκ δ’ ἤυσ’ ἐγώ , χὠ Ζηνὸς εὐθὺς παῖς ἐπιστρέψας χεροῖν ἧκεν κομήτην ἰόν · ἐς δὲ πλεύμονας στέρνων διερροίζησεν . 
ἐκθνῄσκων δ’ ὁ θὴρ τοσοῦτον εἶπε · παῖ γέροντος Οἰνέως , τοσόνδ’ ὀνήσει τῶν ἐμῶν , ἐὰν πίθῃ , πορθμῶν , ὁθούνεχ’ ὑστάτην σ’ ἔπεμψ’ ἐγώ · 
ἐὰν γὰρ ἀμφίθρεπτον αἷμα τῶν ἐμῶν σφαγῶν ἐνέγκῃ χερσίν , ᾗ μελαγχόλους ἔβαψεν ἰοὺς θρέμμα Λερναίας ὕδρας , ἔσται φρενός σοι τοῦτο κηλητήριον τῆς Ἡρακλείας , ὥστε μήτιν’ εἰσιδὼν στέρξει γυναῖκα κεῖνος ἀντὶ σοῦ πλέον . 
τοῦτ’ ἐννοήσασ’ , ὦ φίλαι , δόμοις γὰρ ἦν κείνου θανόντος ἐγκεκλῃμένον καλῶς , χιτῶνα τόνδ’ ἔβαψα , προσβαλοῦσ’ ὅσα ζῶν κεῖνος εἶπε · καὶ πεπείρανται τάδε . 
κακὰς δὲ τόλμας μήτ’ ἐπισταίμην ἐγὼ μήτ’ ἐκμάθοιμι , τάς τε τολμώσας στυγῶ · 
φίλτροις δ’ ἐάν πως τήνδ’ ὑπερβαλώμεθα τὴν παῖδα καὶ θέλκτροισι τοῖς ἐφ’ Ἡρακλεῖ , μεμηχάνηται τοὔργον , εἴ τι μὴ δοκῶ πράσσειν μάταιον · εἰ δὲ μή , πεπαύσομαι . 
Χορός ἀλλ’ εἴ τις ἐστὶ πίστις ἐν τοῖς δρωμένοις , δοκεῖς παρ’ ἡμῖν οὐ βεβουλεῦσθαι κακῶς . 
Δηιάνειρα οὕτως ἔχει γ’ ἡ πίστις , ὡς τὸ μὲν δοκεῖν ἔνεστι , πείρᾳ δ’ οὐ προσωμίλησά πω · 
Χορός ἀλλ’ εἰδέναι χρὴ δρῶσαν , ὡς οὐδ’ εἰ δοκεῖς ἔχειν , ἔχοις ἂν γνῶμα , μὴ πειρωμένη . 
Δηιάνειρα ἀλλ’ αὐτίκ’ εἰσόμεσθα , τόνδε γὰρ βλέπω θυραῖον ἤδη · διὰ τάχους δ’ ἐλεύσεται . 
μόνον παρ’ ὑμῶν εὖ στεγοίμεθ’ · ὡς σκότῳ κἂν αἰσχρὰ πράσσῃς , οὔποτ’ αἰσχύνῃ πεσεῖ . 
Λίχας τί χρὴ ποεῖν ; 
σήμαινε , τέκνον Οἰνέως , ὡς ἐσμὲν ἤδη τῷ μακρῷ χρόνῳ βραδεῖς . 
Δηιάνειρα ἀλλ’ αὐτὰ δή σοι ταῦτα καὶ πράσσω , Λίχα , ἕως σὺ ταῖς ἔσωθεν ἠγορῶ ξέναις , ὅπως φέρῃς μοι τόνδε ταναϋφῆ πέπλον , δώρημ’ ἐκείνῳ τἀνδρὶ τῆς ἐμῆς χερός . 
διδοὺς δὲ τόνδε φράζ’ ὅπως μηδεὶς βροτῶν κείνου πάροιθεν ἀμφιδύσεται χροΐ , μηδ’ ὄψεταί νιν μήτε φέγγος ἡλίου μήθ’ ἕρκος ἱερὸν μήτ’ ἐφέστιον σέλας , πρὶν κεῖνος αὐτὸν φανερὸς ἐμφανῶς σταθεὶς δείξῃ θεοῖσιν ἡμέρᾳ ταυροσφάγῳ . 
οὕτω γὰρ ηὔγμην , εἴ ποτ’ αὐτὸν ἐς δόμους ἴδοιμι σωθέντ’ ἢ κλύοιμι πανδίκως , στελεῖν χιτῶνι τῷδε καὶ φανεῖν θεοῖς θυτῆρα καινῷ καινὸν ἐν πεπλώματι . 
καὶ τῶνδ’ ἀποίσεις σῆμ’ , ὃ κεῖνος εὐμαθὲς σφραγῖδος ἕρκει τῷδ’ ἐπὸν μαθήσεται . 
ἀλλ’ ἕρπε , καὶ φύλασσε πρῶτα μὲν νόμον , τὸ μὴ ’πιθυμεῖν πομπὸς ὢν περισσὰ δρᾶν · 
ἔπειθ’ ὅπως ἂν ἡ χάρις κείνου τέ σοι κἀμοῦ ξυνελθοῦσ’ ἐξ ἁπλῆς διπλῆ φανῇ . 
Λίχας ἀλλ’ εἴπερ Ἑρμοῦ τήνδε πομπεύω τέχνην βέβαιον , οὔ τι μὴ σφαλῶ γ’ ἐν σοί ποτε , τὸ μὴ οὐ τόδ’ ἄγγος ὡς ἔχει δεῖξαι φέρων , λόγων τε πίστιν ὧν λέγεις ἐφαρμόσαι . 
Δηιάνειρα στείχοις ἂν ἤδη · καὶ γὰρ ἐξεπίστασαι τά γ’ ἐν δόμοισιν ὡς ἔχοντα τυγχάνει . 
Λίχας ἐπίσταμαί τε καὶ φράσω σεσωσμένα . 
Δηιάνειρα ἀλλ’ οἶσθα μὲν δὴ καὶ τὰ τῆς ξένης ὁρῶν προσδέγματ’ , αὐτὴν ὡς ἐδεξάμην φίλως . 
Λίχας ὥστ’ ἐκπλαγῆναι τοὐμὸν ἡδονῇ κέαρ . 
Δηιάνειρα τί δῆτ’ ἂν ἄλλο γ’ ἐννέποις ; 
δέδοικα γὰρ μὴ πρὼ| λέγοις ἂν τὸν πόθον τὸν ἐξ ἐμοῦ , πρὶν εἰδέναι τἀκεῖθεν εἰ ποθούμεθα . 
Χορός ὦ ναύλοχα καὶ πετραῖα θερμὰ λουτρὰ καὶ πάγους 
Οἴτας παραναιετάοντες , οἵ τε μέσσαν Μηλίδα πὰρ λίμναν χρυσαλακάτου τ’ ἀκτὰν κόρας , ἔνθ’ Ἑλλάνων ἀγοραὶ 
Πυλάτιδες κλέονται · 
Χορός ὁ καλλιβόας τάχ’ ὑμῖν αὐλὸς οὐκ ἀναρσίαν ἀχῶν καναχὰν ἐπάνεισιν , ἀλλὰ θείας ἀντίλυρον μούσας . 
ὁ γὰρ Διὸς Ἀλκμήνας κόρος σοῦται πάσας ἀρετᾶς λάφυρ’ ἔχων ἐπ’ οἴκους · 
Χορός ὃν ἀπόπτολιν εἴχομεν παντᾷ , δυοκαιδεκάμηνον ἀμμένουσαι χρόνον , πελάγιον , ἴδριες οὐδέν · 
ἁ δέ οἱ φίλα δάμαρ τάλαιναν δυστάλαινα καρδίαν πάγκλαυτος αἰὲν ὤλλυτο · 
νῦν δ’ Ἄρης οἰστρηθεὶς ἐξέλυσ’ ἐπίπονον ἁμέραν . 
Χορός ἀφίκοιτ’ ἀφίκοιτο · μὴ σταίη πολύκωπον ὄχημα ναὸς αὐτῷ , πρὶν τάνδε πρὸς πόλιν ἀνύσειε , νασιῶτιν ἑστίαν ἀμείψας , ἔνθα κλῄζεται θυτήρ · 
ὅθεν μόλοι πανίμερος , τᾶς πειθοῦς παγχρίστῳ συγκραθεὶς ἐπὶ προφάσει φάρους . 
Δηιάνειρα γυναῖκες , ὡς δέδοικα μὴ περαιτέρω πεπραγμέν’ ᾖ μοι πάνθ’ ὅσ’ ἀρτίως ἔδρων . 
Χορός τί δ’ ἔστι , Δῃάνειρα , τέκνον Οἰνέως ; 
Δηιάνειρα οὐκ οἶδ’ · ἀθυμῶ δ’ , εἰ φανήσομαι τάχα κακὸν μέγ’ ἐκπράξασ’ ἀπ’ ἐλπίδος καλῆς . 
Χορός οὐ δή τι τῶν σῶν Ἡρακλεῖ δωρημάτων ; 
Δηιάνειρα μάλιστά γ’ , ὥστε μήποτ’ ἂν προθυμίαν ἄδηλον ἔργου τῳ παραινέσαι λαβεῖν . 
Χορός δίδαξον , εἰ διδακτόν , ἐξ ὅτου φοβεῖ . 
Δηιάνειρα τοιοῦτον ἐκβέβηκεν οἷον , ἢν φράσω , γυναῖκες , ὑμᾶς θαῦμ’ ἀνέλπιστον μαθεῖν . 
ᾧ γὰρ τὸν ἐνδυτῆρα πέπλον ἀρτίως ἔχριον , ἀργὴς οἰὸς εὐέρου πόκος , τοῦτ’ ἠφάνισται διάβορον πρὸς οὐδενὸς τῶν ἔνδον , ἀλλ’ ἐδεστὸν ἐξ αὑτοῦ φθίνει , καὶ ψῇ κατ’ ἄκρας σπιλάδος · ὡς δ’ εἰδῇς ἅπαν , ᾗ τοῦτ’ ἐπράχθη , μείζον’ ἐκτενῶ λόγον . 
ἐγὼ γὰρ ὧν ὁ θήρ με Κένταυρος , πονῶν πλευρὰν πικρᾷ γλωχῖνι , προυδιδάξατο παρῆκα θεσμῶν οὐδέν , ἀλλ’ ἐσῳζόμην χαλκῆς ὅπως δύσνιπτον ἐκ δέλτου γραφήν . 
καί μοι τάδ’ ἦν πρόρρητα καὶ τοιαῦτ’ ἔδρων · 
τὸ φάρμακον τοῦτ’ ἄπυρον ἀκτῖνός τ’ ἀεὶ θερμῆς ἄθικτον ἐν μυχοῖς σῴζειν ἐμέ , ἕως νιν ἀρτίχριστον ἁρμόσαιμί που . 
κἄδρων τοιαῦτα . 
νῦν δ’ , ὅτ’ ἦν ἐργαστέον , ἔχρισα μὲν κατ’ οἶκον ἐν δόμοις κρυφῇ μαλλῷ , σπάσασα κτησίου βοτοῦ λάχνην , κἄθηκα συμπτύξασ’ ἀλαμπὲς ἡλίου κοίλῳ ζυγάστρῳ δῶρον , ὥσπερ εἴδετε . 
εἴσω δ’ ἀποστείχουσα δέρκομαι φάτιν ἄφραστον , ἀξύμβλητον ἀνθρώπῳ μαθεῖν . 
τὸ γὰρ κάταγμα τυγχάνω ῥίψασά πως τῆς οἰός , ᾧ προύχριον , ἐς μέσην φλόγα , ἀκτῖν’ ἐς ἡλιῶτιν · ὡς δ’ ἐθάλπετο , ῥεῖ πᾶν ἄδηλον καὶ κατέψηκται χθονί , μορφῇ μάλιστ’ εἰκαστὸν ὥστε πρίονος ἐκβρώματ’ ἂν βλέψειας ἐν τομῇ ξύλου . 
τοιόνδε κεῖται προπετές · ἐκ δὲ γῆς , ὅθεν προύκειτ’ , ἀναζέουσι θρομβώδεις ἀφροί , γλαυκῆς ὀπώρας ὥστε πίονος ποτοῦ χυθέντος εἰς γῆν Βακχίας ἀπ’ ἀμπέλου . 
ὥστ’ οὐκ ἔχω τάλαινα ποῖ γνώμης πέσω · 
ὁρῶ δέ μ’ ἔργον δεινὸν ἐξειργασμένην . 
πόθεν γὰρ ἄν ποτ’ , ἀντὶ τοῦ θνῄσκων ὁ θὴρ ἐμοὶ παρέσχ’ εὔνοιαν , ἧς ἔθνῃσχ’ ὕπερ ; 
οὐκ ἔστιν , ἀλλὰ τὸν βαλόντ’ ἀποφθίσαι χρῄζων ἔθελγέ μ’ · ὧν ἐγὼ μεθύστερον , ὅτ’ οὐκέτ’ ἀρκεῖ , τὴν μάθησιν ἄρνυμαι . 
μόνη γὰρ αὐτόν , εἴ τι μὴ ψευσθήσομαι γνώμης , ἐγὼ δύστηνος ἐξαποφθερῶ · 
τὸν γὰρ βαλόντ’ ἄτρακτον οἶδα καὶ θεὸν 
Χείρωνα πημήναντα , χὦνπερ ἂν θίγῃ , φθείρει τὰ πάντα κνώδαλ’ · ἐκ δὲ τοῦδ’ ὅδε σφαγῶν διελθὼν ἰὸς αἵματος μέλας πῶς οὐκ ὀλεῖ καὶ τόνδε ; 
δόξῃ γοῦν ἐμῇ . 
καίτοι δέδοκται , κεῖνος εἰ σφαλήσεται , ταύτῃ σὺν ὁρμῇ κἀμὲ συνθανεῖν ἅμα · 
ζῆν γὰρ κακῶς κλύουσαν οὐκ ἀνασχετόν , ἥτις προτιμᾷ μὴ κακὴ πεφυκέναι . 
Χορός ταρβεῖν μὲν ἔργα δείν’ ἀναγκαίως ἔχει , τὴν δ’ ἐλπίδ’ οὐ χρὴ τῆς τύχης κρίνειν πάρος . 
Δηιάνειρα οὐκ ἔστιν ἐν τοῖς μὴ καλοῖς βουλεύμασιν οὐδ’ ἐλπίς , ἥτις καὶ θράσος τι προξενεῖ . 
Χορός ἀλλ’ ἀμφὶ τοῖς σφαλεῖσι μὴ ’ξ ἑκουσίας ὀργὴ πέπειρα , τῆς σε τυγχάνειν πρέπει . 
Δηιάνειρα τοιαῦτα δ’ ἂν λέξειεν οὐχ ὁ τοῦ κακοῦ κοινωνός , ἀλλ’ ᾧ μηδέν ἐστ’ οἴκοι βαρύ . 
Χορός σιγᾶν ἂν ἁρμόζοι σε τὸν πλείω λόγον , εἰ μή τι λέξεις παιδὶ τῷ σαυτῆς · ἐπεὶ πάρεστι , μαστὴρ πατρὸς ὃς πρὶν ᾤχετο . 
Ὕλλος ὦ μῆτερ , ὡς ἂν ἐκ τριῶν σ’ ἓν εἱλόμην , ἢ μηκέτ’ εἶναι ζῶσαν , ἢ σεσωσμένην ἄλλου κεκλῆσθαι μητέρ’ , ἢ λῴους φρένας τῶν νῦν παρουσῶν τῶνδ’ ἀμείψασθαί ποθεν . 
Δηιάνειρα τί δ’ ἐστίν , ὦ παῖ , πρός γ’ ἐμοῦ στυγούμενον ; 
Ὕλλος τὸν ἄνδρα τὸν σὸν ἴσθι , τὸν δ’ ἐμὸν λέγω πατέρα , κατακτείνασα τῇδ’ ἐν ἡμέρᾳ . 
Δηιάνειρα οἴμοι , τιν’ ἐξήνεγκας , ὦ τέκνον , λόγον ; 
Ὕλλος ὃν οὐχ οἷόν τε μὴ οὐ τελεσθῆναι · τὸ γὰρ φανθὲν τίς ἂν δύναιτ’ ἂν ἀγένητον ποεῖν ; 
Δηιάνειρα πῶς εἶπας , ὦ παῖ ; 
τοῦ παρ’ ἀνθρώπων μαθὼν ἄζηλον οὕτως ἔργον εἰργάσθαι με φής ; 
Ὕλλος αὐτὸς βαρεῖαν ξυμφορὰν ἐν ὄμμασιν πατρὸς δεδορκὼς κοὐ κατὰ γλῶσσαν κλύων . 
Δηιάνειρα ποῦ δ’ ἐμπελάζεις τἀνδρὶ καὶ παρίστασαι ; 
Ὕλλος εἰ χρὴ μαθεῖν σε , πάντα δὴ φωνεῖν χρεών . 
ὅθ’ εἷρπε κλεινὴν Εὐρύτου πέρσας πόλιν , νίκης ἄγων τροπαῖα κἀκροθίνια , ἀκτή τις ἀμφίκλυστος Εὐβοίας ἄκρον 
Κήναιόν ἐστιν , ἔνθα πατρῴῳ Διὶ βωμοὺς ὁρίζει τεμενίαν τε φυλλάδα · 
οὗ νιν τὰ πρῶτ’ ἐσεῖδον ἄσμενος πόθῳ . 
μέλλοντι δ’ αὐτῷ πολυθύτους τεύχειν σφαγὰς κῆρυξ ἀπ’ οἴκων ἵκετ’ οἰκεῖος Λίχας , τὸ σὸν φέρων δώρημα , θανάσιμον πέπλον · 
ὃν κεῖνος ἐνδύς , ὡς σὺ προυξεφίεσο , ταυροκτονεῖ μὲν δώδεκ’ ἐντελεῖς ἔχων λείας ἀπαρχὴν βοῦς · ἀτὰρ τὰ πάνθ’ ὁμοῦ ἑκατὸν προσῆγε συμμιγῆ βοσκήματα . 
καὶ πρῶτα μὲν δείλαιος ἵλεῳ φρενί , κόσμῳ τε χαίρων καὶ στολῇ , κατηύχετο · 
ὅπως δὲ σεμνῶν ὀργίων ἐδαίετο φλὸξ αἱματηρὰ κἀπὸ πιείρας δρυός , ἱδρὼς ἀνῄει χρωτί , καὶ προσπτύσσεται πλευραῖσιν ἀρτίκολλος , ὥστε τέκτονος , χιτὼν ἅπαν κατ’ ἄρθρον · ἦλθε δ’ ὀστέων ἀδαγμὸς ἀντίσπαστος · εἶτα φοινίας ἐχθρᾶς ἐχίδνης ἰὸς ὣς ἐδαίνυτο . 
ἐνταῦθα δὴ ’βόησε τὸν δυσδαίμονα 
Λίχαν , τὸν οὐδὲν αἴτιον τοῦ σοῦ κακοῦ , ποίαις ἐνέγκοι τόνδε μηχαναῖς πέπλον · 
ὁ δ’ οὐδὲν εἰδὼς δύσμορος τὸ σὸν μόνης δώρημ’ ἔλεξεν , ὥσπερ ἦν ἐσταλμένον . 
κἀκεῖνος ὡς ἤκουσε καὶ διώδυνος σπαραγμὸς αὐτοῦ πλευμόνων ἀνθήψατο , μάρψας ποδός νιν , ἄρθρον ᾗ λυγίζεται , ῥιπτεῖ πρὸς ἀμφίκλυστον ἐκ πόντου πέτραν · 
κόμης δὲ λευκὸν μυελὸν ἐκραίνει , μέσου κρατὸς διασπαρέντος αἵματός θ’ ὁμοῦ . 
ἅπας δ’ ἀνηυφήμησεν οἰμωγῇ λεώς , τοῦ μὲν νοσοῦντος , τοῦ δὲ διαπεπραγμένου · 
κοὐδεὶς ἐτόλμα τἀνδρὸς ἀντίον μολεῖν . 
ἐσπᾶτο γὰρ πέδονδε καὶ μετάρσιος , βοῶν , ἰύζων · ἀμφὶ δ’ ἐκτύπουν πέτραι , 
Λοκρῶν τ’ ὄρειοι πρῶνες Εὐβοίας τ’ ἄκραι . 
ἐπεὶ δ’ ἀπεῖπε , πολλὰ μὲν τάλας χθονὶ ῥίπτων ἑαυτόν , πολλὰ δ’ οἰμωγῇ βοῶν , τὸ δυσπάρευνον λέκτρον ἐνδατούμενος σοῦ τῆς ταλαίνης , καὶ τὸν Οἰνέως γάμον οἷον κατακτήσαιτο λυμαντὴν βίου , τότ’ ἐκ προσέδρου λιγνύος διάστροφον ὀφθαλμὸν ἄρας εἶδέ μ’ ἐν πολλῷ στρατῷ δακρυρροοῦντα , καί με προσβλέψας καλεῖ · 
ὦ παῖ , πρόσελθε , μὴ φύγῃς τοὐμὸν κακόν , μηδ’ εἴ σε χρὴ θανόντι συνθανεῖν ἐμοί · 
ἀλλ’ ἆρον ἔξω , καὶ μάλιστα μέν με θὲς ἐνταῦθ’ ὅπου με μή τις ὄψεται βροτῶν · 
εἰ δ’ οἶκτον ἴσχεις , ἀλλά μ’ ἔκ γε τῆσδε γῆς πόρθμευσον ὡς τάχιστα , μηδ’ αὐτοῦ θάνω . 
τοσαῦτ’ ἐπισκήψαντος , ἐν μέσῳ σκάφει θέντες σφε πρὸς γῆν τήνδ’ ἐκέλσαμεν μόλις βρυχώμενον σπασμοῖσι · καί νιν αὐτίκα ἢ ζῶντ’ ἐσόψεσθ’ ἢ τεθνηκότ’ ἀρτίως . 
τοιαῦτα , μῆτερ , πατρὶ βουλεύσασ’ ἐμῷ καὶ δρῶσ’ ἐλήφθης , ὧν σε ποίνιμος Δίκη τίσαιτ’ Ἐρινύς τ’ . 
εἰ θέμις δ’ , ἐπεύχομαι · 
θέμις δ’ , ἐπεί μοι τὴν θέμιν σὺ προύβαλες , πάντων ἄριστον ἄνδρα τῶν ἐπὶ χθονὶ κτείνασ’ , ὁποῖον ἄλλον οὐκ ὄψει ποτέ . 
Χορός τί σῖγ’ ἀφέρπεις ; 
οὐ κάτοισθ’ ὁθούνεκα ξυνηγορεῖς σιγῶσα τῷ κατηγόρῳ ; 
Ὕλλος ἐᾶτ’ ἀφέρπειν · οὖρος ὀφθαλμῶν ἐμῶν αὐτῇ γένοιτ’ ἄπωθεν ἑρπούσῃ καλός . 
ὄγκον γὰρ ἄλλως ὀνόματος τί δεῖ τρέφειν μητρῷον , ἥτις μηδὲν ὡς τεκοῦσα δρᾷ ; 
ἀλλ’ ἑρπέτω χαίρουσα · τὴν δὲ τέρψιν ἣν τὠμῷ δίδωσι πατρί , τήνδ’ αὐτὴ λάβοι . 
Χορός ἴδ’ οἷον , ὦ παῖδες , προσέμιξεν ἄφαρ τοὔπος τὸ θεοπρόπον ἡμῖν τᾶς παλαιφάτου προνοίας , ὅ τ’ ἔλακεν , ὁπότε τελεόμηνος ἐκφέροι δωδέκατος ἄροτος , ἀναδοχὰν τελεῖν πόνων τῷ Διὸς αὐτόπαιδι · καὶ τάδ’ ὀρθῶς ἔμπεδα κατουρίζει . 
πῶς γὰρ ἂν ὁ μὴ λεύσσων ἔτι ποτ’ ἔτ’ ἐπίπονον πόνων ἔχοι θανὼν λατρείαν ; 
Χορός εἰ γάρ σφε Κενταύρου φονίᾳ νεφέλᾳ χρίει δολοποιὸς ἀνάγκα πλευρά , προστακέντος ἰοῦ , ὃν τέκετο θάνατος , ἔτρεφε δ’ αἰόλος δράκων , πῶς ὅδ’ ἂν ἀέλιον ἕτερον ἢ τανῦν ἴδοι , δεινοτάτῳ μὲν ὕδρας προστετακὼς φάσματι ; 
μελαγχαίτα δ’ ἄμμιγά νιν αἰκίζει 
Νέσσου ὑποφόνια δολιόμυθα κέντρ’ ἐπιζέσαντα . 
Χορός ὧν ἅδ’ ἁ τλάμων ἄοκνος μεγάλαν προορῶσα δόμοισι βλάβαν νέων ἀΐσσουσαν γάμων τὰ μὲν αὐτὰ προσέβαλε , τὰ δ’ ἀπ’ ἀλλόθρου γνώμας μολόντ’ ὀλεθρίαισι συναλλαγαῖς ἦ που ὀλοὰ στένει , ἦ που ἀδινῶν χλωρὰν τέγγει δακρύων ἄχναν . 
ἁ δ’ ἐρχομένα μοῖρα προφαίνει δολίαν καὶ μεγάλαν ἄταν . 
Χορός ἔρρωγεν παγὰ δακρύων · κέχυται νόσος , ὦ πόποι , οἷον ἀναρσίων οὔπω Ἡρακλέους ἀγακλειτὸν ἐπέμολε πάθος οἰκτίσαι . 
ἰὼ κελαινὰ λόγχα προμάχου δορός , ἃ τότε θοὰν νύμφαν ἄγαγες ἀπ’ αἰπεινᾶς τάνδ’ Οἰχαλίας αἰχμᾷ · 
ἁ δ’ ἀμφίπολος Κύπρις ἄναυδος φανερὰ τῶνδ’ ἐφάνη πράκτωρ . 
Ἡμιχόριον 1 πότερον ἐγὼ μάταιος , ἢ κλύω τινὸς οἴκτου δῑ οἴκων ἀρτίως ὁρμωμένου ; 
τί φημι ; 
Ἡμιχόριον 2 ἠχεῖ τις οὐκ ἄσημον , ἀλλὰ δυστυχῆ κωκυτὸν εἴσω , καί τι καινίζει στέγη . 
Ἡμιχόριον ξύνες δὲ τήνδ’ ὡς κατηφὴς καὶ συνωφρυωμένη χωρεῖ πρὸς ἡμᾶς γραῖα σημανοῦσά τι . 
Τροφός ὦ παῖδες , ὡς ἄρ’ ἡμὶν οὐ σμικρῶν κακῶν ἦρξεν τὸ δῶρον Ἡρακλεῖ τὸ πόμπιμον . 
Χορός τί δ’ , ὦ γεραιά , καινοποιηθὲν λέγεις ; 
Τροφός βέβηκε Δῃάνειρα τὴν πανυστάτην ὁδῶν ἁπασῶν ἐξ ἀκινήτου ποδός . 
Χορός οὐ δή ποθ’ ὡς θανοῦσα ; 
Τροφός πάντ’ ἀκήκοας . 
Χορός τέθνηκεν ἡ τάλαινα ; 
Τροφός δεύτερον κλύεις . 
Χορός τάλαιν’ ὀλεθρία · τίνι τρόπῳ θανεῖν σφε φής ; 
Τροφός σχετλιώτατά γε πρὸς πρᾶξιν . 
Χορός εἰπὲ τῷ μόρῳ , γύναι , ξυντρέχει . 
Τροφός αὑτὴν διηΐστωσε . 
Χορός τίς θυμὸς ἢ τίνες νόσοι τάνδ’ αἰχμᾷ βέλεος κακοῦ ξυνεῖλε ; 
πως ἐμήσατο πρὸς θανάτῳ θάνατον ἀνύσασα μόνα ; 
Τροφός στονόεντος ἐν τομᾷ σιδάρου . 
Χορός ἐπεῖδες , ὦ ματαία , τάνδε τὴν ὕβριν ; 
Τροφός ἐπεῖδον , ὡς δὴ πλησία παραστάτις . 
Χορός τίς ἦν ; 
πῶς ; 
φέρ’ εἰπέ . 
Τροφός αὐτὴ πρὸς αὑτῆς χειροποιεῖται τάδε . 
Χορός τί φωνεῖς ; 
Τροφός σαφηνῆ . 
Χορός ἔτεκεν ἔτεκε δὴ μεγάλαν ἁ νέορτος ἅδε νύμφα δόμοισι τοῖσδ’ ἐρινύν . 
Τροφός ἄγαν γε · μᾶλλον δ’ , εἰ παροῦσα πλησία ἔλευσσες οἷ’ ἔδρασε , κάρτ’ ἂν ᾤκτισας . 
Χορός καὶ ταῦτ’ ἔτλη τις χεὶρ γυναικεία κτίσαι ; 
Τροφός δεινῶς γε · πεύσει δ’ , ὥστε μαρτυρεῖν ἐμοί . 
ἐπεὶ γὰρ ἦλθε δωμάτων εἴσω μόνη καὶ παῖδ’ ἐν αὐλαῖς εἶδε κοῖλα δέμνια στορνύνθ’ , ὅπως ἄψορρον ἀντῴη πατρί , κρύψασ’ ἑαυτὴν ἔνθα μή τις εἰσίδοι , βρυχᾶτο μὲν βωμοῖσι προσπίπτουσ’ ὅτι γένοιντ’ ἔρημοι , ’κλαιε δ’ ὀργάνων ὅτου ψαύσειεν οἷς ἐχρῆτο δειλαία πάρος · 
ἄλλῃ δὲ κἄλλῃ δωμάτων στρωφωμένη , εἴ του φίλων βλέψειεν οἰκετῶν δέμας , ἔκλαιεν ἡ δύστηνος εἰσορωμένη , αὐτὴ τὸν αὑτῆς δαίμον’ ἀνακαλουμένη καὶ τὰς ἄπαιδας ἐς τὸ λοιπὸν οὐσίας . 
ἐπεὶ δὲ τῶνδ’ ἔληξεν , ἐξαίφνης σφ’ ὁρῶ τὸν Ἡράκλειον θάλαμον εἰσορμωμένην . 
κἀγὼ λαθραῖον ὄμμ’ ἐπεσκιασμένη φρούρουν · ὁρῶ δὲ τὴν γυναῖκα δεμνίοις τοῖς Ἡρακλείοις στρωτὰ βάλλουσαν φάρη . 
ὅπως δ’ ἐτέλεσε τοῦτ’ , ἐπενθοροῦσ’ ἄνω καθέζετ’ ἐν μέσοισιν εὐνατηρίοις , καὶ δακρύων ῥήξασα θερμὰ νάματα ἔλεξεν · ὦ λέχη τε καὶ νυμφεῖ’ ἐμά , τὸ λοιπὸν ἤδη χαίρεθ’ , ὡς ἔμ’ οὔποτε δέξεσθ’ ἔτ’ ἐν κοίταισι ταῖσδ’ εὐνάτριαν . 
τοσαῦτα φωνήσασα συντόνῳ χερὶ λύει τὸν αὑτῆς πέπλον , ᾗ χρυσήλατος προύκειτο μαστῶν περονίς , ἐκ δ’ ἐλώπισεν πλευρὰν ἅπασαν ὠλένην τ’ εὐώνυμον . 
κἀγὼ δρομαία βᾶσ’ , ὅσονπερ ἔσθενον , τῷ παιδὶ φράζω τῆς τεχνωμένης τάδε . 
κἀν ᾧ τὸ κεῖσε δεῦρό τ’ ἐξορμώμεθα , ὁρῶμεν αὐτὴν ἀμφιπλῆγι φασγάνῳ πλευρὰν ὑφ’ ἧπαρ καὶ φρένας πεπληγμένην . 
ἰδὼν δ’ ὁ παῖς ᾤμωξεν · ἔγνω γὰρ τάλας τοὔργον κατ’ ὀργὴν ὡς ἐφάψειεν τόδε , ὄψ’ ἐκδιδαχθεὶς τῶν κατ’ οἶκον οὕνεκα ἄκουσα πρὸς τοῦ θηρὸς ἔρξειεν τάδε . 
κἀνταῦθ’ ὁ παῖς δύστηνος οὔτ’ ὀδυρμάτων ἐλείπετ’ οὐδέν , ἀμφί νιν γοώμενος , οὔτ’ ἀμφιπίπτων στόμασιν , ἀλλὰ πλευρόθεν πλευρὰν παρεὶς ἔκειτο πόλλ’ ἀναστένων , ὥς νιν ματαίως αἰτίᾳ βάλοι κακῇ , κλαίων ὁθούνεκ’ ἐκ δυοῖν ἔσοιθ’ ἅμα , πατρός τ’ ἐκείνης τ’ , ὠρφανισμένος βίον . 
τοιαῦτα τἀνθάδ’ ἐστίν · ὥστ’ εἴ τις δύο ἢ καί τι πλείους ἡμέρας λογίζεται , μάταιός ἐστιν · οὐ γὰρ ἔσθ’ ἥ γ’ αὔριον , πρὶν εὖ πάθῃ τις τὴν παροῦσαν ἡμέραν . 
Χορός πότερα πρότερον ἐπιστένω , πότερα μέλεα περαιτέρω , δύσκριτ’ ἔμοιγε δυστάνῳ . 
Χορός τάδε μὲν ἔχομεν ὁρᾶν δόμοις , τάδε δὲ μένομεν ἐπ’ ἐλπίσιν · 
κοινὰ δ’ ἔχειν τε καὶ μέλλειν . 
Χορός εἴθ’ ἀνεμόεσσά τις γένοιτ’ ἔπουρος ἑστιῶτις αὔρα , ἥτις μ’ ἀποικίσειεν ἐκ τόπων , ὅπως τὸν Δῖον ἄλκιμον γόνον μὴ ταρβαλέα θάνοιμι μοῦνον εἰσιδοῦσ’ ἄφαρ · 
ἐπεὶ ἐν δυσαπαλλάκτοις ὀδύναις χωρεῖν πρὸ δόμων λέγουσιν ἄσπετόν τι θαῦμα . 
Χορός ἀγχοῦ δ’ ἄρα κοὐ μακρὰν προύκλαιον , ὀξύφωνος ὡς ἀηδών . 
ξένων γὰρ ἐξόμιλος ἥδε τις βάσις . 
πᾷ δ’ αὖ φορεῖ νιν ; 
ὡς φίλου προκηδομένα βαρεῖαν ἄψοφον φέρει βάσιν . 
αἰαῖ , ὅδ’ ἀναύδατος φέρεται . 
τί χρὴ θανόντα νιν ἢ καθ’ ὕπνον ὄντα κρῖναι ; 
Ὕλλος οἴμοι ἐγὼ σοῦ , πάτερ , οἴμοι ἐγὼ σοῦ μέλεος . 
τί πάθω ; 
τί δὲ μήσομαι ; 
οἴμοι . 
Πρέσβυς σίγα , τέκνον , μὴ κινήσῃς ἀγρίαν ὀδύνην πατρὸς ὠμόφρονος · 
ζῇ γὰρ προπετής · ἀλλ’ ἴσχε δακὼν στόμα σόν . 
Ὕλλος πῶς φής , γέρον ; 
ἦ ζῇ ; 
Πρέσβυς οὐ μὴ ’ξεγερεῖς τὸν ὕπνῳ κάτοχον κἀκκινήσεις κἀναστήσεις φοιτάδα δεινὴν νόσον , ὦ τέκνον . 
Ὕλλος ἀλλ’ ἐπί μοι μελέῳ βάρος ἄπλετον · ἐμμέμονεν φρήν . 
Ἡρακλῆς ὦ Ζεῦ , ποῖ γᾶς ἥκω ; 
παρὰ τοῖσι βροτῶν κεῖμαι πεπονημένος ἀλλήκτοις ὀδύναις ; 
οἴμοι μοι ἐγὼ τλάμων · 
ἡ δ’ αὖ μιαρὰ βρύκει . 
φεῦ . 
Πρέσβυς ἆρ’ ἐξῄδη σ’ ὅσον ἦν κέρδος σιγῇ κεύθειν καὶ μὴ σκεδάσαι τῷδ’ ἀπὸ κρατὸς βλεφάρων θ’ ὕπνον ; 
Ὕλλος οὐ γὰρ ἔχω πῶς ἂν στέρξαιμι κακὸν τόδε λεύσσων . 
Ἡρακλῆς ὦ Κηναία κρηπὶς βωμῶν , ἱερῶν οἵαν οἵων ἐπί μοι μελέῳ χάριν ἠνύσω · ὦ Ζεῦ . 
οἵαν μ’ ἄρ’ ἔθου λώβαν , οἵαν · 
ἣν μή ποτ’ ἐγὼ προσιδεῖν ὁ τάλας ὤφελον ὄσσοις , τόδ’ ἀκήλητον μανίας ἄνθος καταδερχθῆναι . 
τίς γὰρ ἀοιδός , τίς ὁ χειροτέχνης ἰατορίας , ὃς τήνδ’ ἄτην χωρὶς Ζηνὸς κατακηλήσει ; 
θαῦμ’ ἂν πόρρωθεν ἰδοίμην . 
Ἡρακλῆς ἒ ἔ , ἐᾶτέ μ’ , ἐᾶτέ με δύσμορον ὕστατον , ἐᾶθ’ ὕστατον εὐνᾶσθαι . 
πᾷ πᾷ μου ψαύεις ; 
ποῖ κλίνεις ; 
ἀπολεῖς μ’ , ἀπολεῖς . 
ἀνατέτροφας ὅ τι καὶ μύσῃ . 
ἧπταί μου , τοτοτοῖ , ἥδ’ αὖθ’ ἕρπει . 
πόθεν ἔστ’ , ὦ πάντων Ἑλλάνων ἀδικώτατοι ἀνέρες , οὓς δὴ πολλὰ μὲν ἐν πόντῳ κατά τε δρία πάντα καθαίρων ὠλεκόμαν ὁ τάλας , καὶ νῦν ἐπὶ τῷδε νοσοῦντι οὐ πῦρ , οὐκ ἔγχος τις ὀνήσιμον οὐκ ἐπιτρέψει ; 
ἒ ἔ , οὐδ’ ἀπαράξαι κρᾶτα βίᾳ θέλει μολὼν τοῦ στυγεροῦ ; 
φεῦ φεῦ . 
Πρέσβυς ὦ παῖ τοῦδ’ ἀνδρός , τοὔργον τόδε μεῖζον ἀνήκει ἢ κατ’ ἐμὰν ῥώμαν · σὺ δὲ σύλλαβε . 
σοὶ γὰρ ἑτοίμα ἐς πλέον ἢ δῑ ἐμοῦ σῴζειν . 
Ὕλλος ψαύω μὲν ἔγωγε , λαθίπονον δ’ ὀδυνᾶν οὔτ’ ἔνδοθεν οὔτε θύραθεν ἔστι μοι ἐξανύσαι βίοτον · τοιαῦτα νέμει Ζεύς . 
Ἡρακλῆς ὦ παῖ , ποῦ ποτ’ εἶ ; 
τᾷδέ με τᾷδέ με πρόσλαβε κουφίσας . 
ἒ ἔ , ἰὼ δαῖμον . 
θρῴσκει δ’ αὖ , θρῴσκει δειλαία διολοῦσ’ ἡμᾶς ἀποτίβατος ἀγρία νόσος . 
ὦ Παλλὰς Παλλάς , τόδε μ’ αὖ λωβᾶται . 
ἰὼ παῖ , τὸν φύτορ’ οἰκτίρας , ἀνεπίφθονον εἴρυσον ἔγχος , παῖσον ἐμᾶς ὑπὸ κλῇδος · ἀκοῦ δ’ ἄχος , ᾧ μ’ ἐχόλωσεν σὰ μάτηρ ἄθεος , τὰν ὧδ’ ἐπίδοιμι πεσοῦσαν αὔτως , ὧδ’ αὔτως ὥς μ’ ὤλεσεν . 
ὦ γλυκὺς Ἅιδας , ὦ Διὸς αὐθαίμων , εὔνασον εὔνασον μ’ ὠκυπέτᾳ μόρῳ τὸν μέλεον φθίσας . 
Χορός κλύουσ’ ἔφριξα τάσδε συμφοράς , φίλαι , ἄνακτος , οἵαις οἷος ὢν ἐλαύνεται . 
Ἡρακλῆς ὦ πολλὰ δὴ καὶ θερμὰ κοὐ λόγῳ κακὰ καὶ χερσὶ καὶ νώτοισι μοχθήσας ἐγώ · 
κοὔπω τοιοῦτον οὔτ’ ἄκοιτις ἡ Διὸς προύθηκεν οὔθ’ ὁ στυγνὸς Εὐρυσθεὺς ἐμοί , οἷον τόδ’ ἡ δολῶπις Οἰνέως κόρη καθῆψεν ὤμοις τοῖς ἐμοῖς Ἐρινύων ὑφαντὸν ἀμφίβληστρον , ᾧ διόλλυμαι . 
πλευραῖσι γὰρ προσμαχθὲν ἐκ μὲν ἐσχάτας βέβρωκε σάρκας , πλεύμονός τ’ ἀρτηρίας ῥοφεῖ ξυνοικοῦν , ἐκ δὲ χλωρὸν αἷμά μου πέπωκεν ἤδη , καὶ διέφθαρμαι δέμας τὸ πᾶν , ἀφράστῳ τῇδε χειρωθεὶς πέδῃ . 
κοὐ ταῦτα λόγχη πεδιάς , οὔθ’ ὁ γηγενὴς στρατὸς Γιγάντων οὔτε θήρειος βία , οὔθ’ Ἑλλὰς οὔτ’ ἄγλωσσος οὔθ’ ὅσην ἐγὼ γαῖαν καθαίρων ἱκόμην , ἔδρασέ πω · 
γυνὴ δέ , θῆλυς φῦσα κοὐκ ἀνδρὸς φύσιν , μόνη με δὴ καθεῖλε φασγάνου δίχα . 
ὦ παῖ , γενοῦ μοι παῖς ἐτήτυμος γεγώς , καὶ μὴ τὸ μητρὸς ὄνομα πρεσβεύσῃς πλέον . 
δός μοι χεροῖν σαῖν αὐτὸς ἐξ οἴκου λαβὼν ἐς χεῖρα τὴν τεκοῦσαν , ὡς εἰδῶ σάφα εἰ τοὐμὸν ἀλγεῖς μᾶλλον ἢ κείνης ὁρῶν λωβητὸν εἶδος ἐν δίκῃ κακούμενον . 
ἴθ’ , ὦ τέκνον , τόλμησον · οἴκτιρόν τέ με πολλοῖσιν οἰκτρόν , ὅστις ὥστε παρθένος βέβρυχα κλαίων , καὶ τόδ’ οὐδ’ ἂν εἷς ποτε τόνδ’ ἄνδρα φαίη πρόσθ’ ἰδεῖν δεδρακότα , ἀλλ’ ἀστένακτος αἰὲν εἱπόμην κακοῖς . 
νῦν δ’ ἐκ τοιούτου θῆλυς ηὕρημαι τάλας . 
καὶ νῦν προσελθὼν στῆθι πλησίον πατρός , σκέψαι θ’ ὁποίας ταῦτα συμφορᾶς ὕπο πέπονθα · δείξω γὰρ τάδ’ ἐκ καλυμμάτων . 
ἰδού , θεᾶσθε πάντες ἄθλιον δέμας , ὁρᾶτε τὸν δύστηνον , ὡς οἰκτρῶς ἔχω . 
αἰαῖ , ἆ τάλας , ἔθαλψεν ἄτης σπασμὸς ἀρτίως ὅδ’ αὖ , διῇξε πλευρῶν , οὐδ’ ἀγύμναστόν μ’ ἐᾶν ἔοικεν ἡ τάλαινα διάβορος νόσος . 
ὦναξ Ἀίδη , δέξαι μ’ , ὦ Διὸς ἀκτίς , παῖσον , ἔνσεισον , ὦναξ , ἐγκατάσκηψον βέλος , πάτερ , κεραυνοῦ · δαίνυται γὰρ αὖ πάλιν , ἤνθηκεν , ἐξωρμήκεν . 
ὦ χέρες χέρες , ὦ νῶτα καὶ στέρν’ , ὦ φίλοι βραχίονες , ὑμεῖς δὲ κεῖνοι δὴ καθέσταθ’ , οἵ ποτε 
Νεμέας ἔνοικον , βουκόλων ἀλάστορα λέοντ’ , ἄπλατον θρέμμα κἀπροσήγορον , βίᾳ κατειργάσασθε , Λερναίαν θ’ ὕδραν , διφυῆ τ’ ἄμικτον ἱπποβάμονα στρατὸν θηρῶν , ὑβριστὴν ἄνομον , ὑπέροχον βίαν , 
Ἐρυμάνθιόν τε θῆρα , τόν θ’ ὑπὸ χθονὸς 
Ἅιδου τρίκρανον σκύλακ’ , ἀπρόσμαχον τέρας , δεινῆς Ἐχίδνης θρέμμα , τόν τε χρυσέων δράκοντα μήλων φύλακ’ ἐπ’ ἐσχάτοις τόποις . 
ἄλλων τε μόχθων μυρίων ἐγευσάμην , κοὐδεὶς τροπαῖ’ ἔστησε τῶν ἐμῶν χερῶν . 
νῦν δ’ ὧδ’ ἄναρθρος καὶ κατερρακωμένος τυφλῆς ὑπ’ ἄτης ἐκπεπόρθημαι τάλας , ὁ τῆς ἀρίστης μητρὸς ὠνομασμένος , ὁ τοῦ κατ’ ἄστρα Ζηνὸς αὐδηθεὶς γόνος . 
ἀλλ’ εὖ γέ τοι τόδ’ ἴστε , κἂν τὸ μηδὲν ὦ κἂν μηδὲν ἕρπω , τήν γε δράσασαν τάδε χειρώσομαι κἀκ τῶνδε · προσμόλοι μόνον , ἵν’ ἐκδιδαχθῇ πᾶσιν ἀγγέλλειν ὅτι καὶ ζῶν κακούς γε καὶ θανὼν ἐτισάμην . 
Χορός ὦ τλῆμον Ἑλλάς , πένθος οἷον εἰσορῶ ἕξουσαν , ἀνδρὸς τοῦδέ γ’ εἰ σφαλήσεται . 
Ὕλλος ἐπεὶ παρέσχες ἀντιφωνῆσαι , πάτερ , σιγὴν παρασχὼν κλῦθί μου , νοσῶν ὅμως · 
αἰτήσομαι γάρ σ’ ὧν δίκαια τυγχάνειν . 
δός μοι σεαυτόν , μὴ τοσοῦτον ὡς δάκνει θυμῷ δύσοργος · οὐ γὰρ ἂν γνοίης ἐν οἷς χαίρειν προθυμεῖ κἀν ὅτοις ἀλγεῖς μάτην . 
Ἡρακλῆς εἰπὼν ὃ χρῄζεις λῆξον · ὡς ἐγὼ νοσῶν οὐδὲν ξυνίημ’ ὧν σὺ ποικίλλεις πάλαι . 
Ὕλλος τῆς μητρὸς ἥκω τῆς ἐμῆς φράσων ἐν οἷς νῦν ἐστιν ὥς θ’ ἥμαρτεν οὐχ ἑκουσία . 
Ἡρακλῆς ὦ παγκάκιστε , καὶ παρεμνήσω γὰρ αὖ τῆς πατροφόντου μητρός , ὡς κλύειν ἐμέ ; 
Ὕλλος ἔχει γὰρ οὕτως ὥστε μὴ σιγᾶν πρέπειν . 
Ἡρακλῆς οὐ δῆτα τοῖς γε πρόσθεν ἡμαρτημένοις . 
Ὕλλος ἀλλ’ οὐδὲ μὲν δὴ τοῖς γ’ ἐφ’ ἡμέραν ἐρεῖς . 
Ἡρακλῆς λέγ’ , εὐλαβοῦ δὲ μὴ φανῇς κακὸς γεγώς . 
Ὕλλος λέγω · τέθνηκεν ἀρτίως νεοσφαγής . 
Ἡρακλῆς πρὸς τοῦ ; 
τέρας τοι διὰ κακῶν ἐθέσπισας . 
Ὕλλος αὐτὴ πρὸς αὑτῆς , οὐδενὸς πρὸς ἐκτόπου . 
Ἡρακλῆς οἴμοι · πρὶν ὡς χρῆν σφ’ ἐξ ἐμῆς θανεῖν χερός ; 
Ὕλλος κἂν σοῦ στραφείη θυμός , εἰ τὸ πᾶν μάθοις . 
Ἡρακλῆς δεινοῦ λόγου κατῆρξας · εἰπὲ δ’ ᾗ νοεῖς . 
Ὕλλος ἅπαν τὸ χρῆμ’ , ἥμαρτε χρηστὰ μωμένη . 
Ἡρακλῆς χρήστ’ , ὦ κάκιστε , πατέρα σὸν κτείνασα δρᾷ ; 
Ὕλλος στέργημα γὰρ δοκοῦσα προσβαλεῖν σέθεν ἀπήμπλαχ’ , ὡς προσεῖδε τοὺς ἔνδον γάμους . 
Ἡρακλῆς καὶ τίς τοσοῦτος φαρμακεὺς Τραχινίων ; 
Ὕλλος 
Νέσσος πάλαι Κένταυρος ἐξέπεισέ νιν τοιῷδε φίλτρῳ τὸν σὸν ἐκμῆναι πόθον . 
Ἡρακλῆς ἰοὺ ἰοὺ δύστηνος , οἴχομαι τάλας · 
ὄλωλ’ ὄλωλα , φέγγος οὐκέτ’ ἔστι μοι . 
οἴμοι , φρονῶ δὴ ξυμφορᾶς ἵν’ ἕσταμεν . 
ἴθ’ , ὦ τέκνον , πατὴρ γὰρ οὐκέτ’ ἔστι σοι · 
κάλει τὸ πᾶν μοι σπέρμα σῶν ὁμαιμόνων , κάλει δὲ τὴν τάλαιναν Ἀλκμήνην , Διὸς μάτην ἄκοιτιν , ὡς τελευταίαν ἐμοῦ φήμην πύθησθε θεσφάτων ὅσ’ οἶδ’ ἐγώ . 
Ὕλλος ἀλλ’ οὔτε μήτηρ ἐνθάδ’ , ἀλλ’ ἐπακτίᾳ 
Τίρυνθι συμβέβηκεν ὥστ’ ἔχειν ἕδραν . 
παίδων δὲ τοὺς μὲν ξυλλαβοῦσ’ αὐτὴ τρέφει , τοὺς δ’ ἂν τὸ Θήβης ἄστυ ναίοντας μάθοις · 
ἡμεῖς δ’ ὅσοι πάρεσμεν , εἴ τι χρή , πάτερ , πράσσειν , κλύοντες ἐξυπηρετήσομεν . 
Ἡρακλῆς σὺ δ’ οὖν ἄκουε τοὔργον · ἐξήκεις δ’ ἵνα φανεῖς ὁποῖος ὢν ἀνὴρ ἐμὸς καλεῖ . 
ἐμοὶ γὰρ ἦν πρόφαντον ἐκ πατρὸς πάλαι , τῶν ἐμπνεόντων μηδενὸς θανεῖν ὕπο , ἀλλ’ ὅστις Ἅιδου φθίμενος οἰκήτωρ πέλοι . 
ὅδ’ οὖν ὁ θὴρ Κένταυρος , ὡς τὸ θεῖον ἦν πρόφαντον , οὕτω ζῶντά μ’ ἔκτεινεν θανών . 
φανῶ δ’ ἐγὼ τούτοισι συμβαίνοντ’ ἴσα μαντεῖα καινά , τοῖς πάλαι ξυνήγορα , ἃ τῶν ὀρείων καὶ χαμαικοιτῶν ἐγὼ 
Σελλῶν ἐσελθὼν ἄλσος εἰσεγραψάμην πρὸς τῆς πατρῴας καὶ πολυγλώσσου δρυός , ἥ μοι χρόνῳ τῷ ζῶντι καὶ παρόντι νῦν ἔφασκε μόχθων τῶν ἐφεστώτων ἐμοὶ λύσιν τελεῖσθαι · κἀδόκουν πράξειν καλῶς . 
τὸ δ’ ἦν ἄρ’ οὐδὲν ἄλλο πλὴν θανεῖν ἐμέ . 
τοῖς γὰρ θανοῦσι μόχθος οὐ προσγίγνεται . 
ταῦτ’ οὖν ἐπειδὴ λαμπρὰ συμβαίνει , τέκνον , δεῖ σ’ αὖ γενέσθαι τῷδε τἀνδρὶ σύμμαχον καὶ μὴ ’πιμεῖναι τοὐμὸν ὀξῦναι στόμα , ἀλλ’ αὐτὸν εἰκαθόντα συμπράσσειν , νόμον κάλλιστον ἐξευρόντα , πειθαρχεῖν πατρί . 
Ὕλλος ἀλλ’ , ὦ πάτερ , ταρβῶ μὲν εἰς λόγου στάσιν τοιάνδ’ ἐπελθών , πείσομαι δ’ ἅ σοι δοκεῖ . 
Ἡρακλῆς ἔμβαλλε χεῖρα δεξιὰν πρώτιστά μοι · 
Ὕλλος ὡς πρὸς τί πίστιν τήνδ’ ἄγαν ἐπιστρέφεις ; 
Ἡρακλῆς οὐ θᾶσσον οἴσεις μηδ’ ἀπιστήσεις ἐμοί ; 
Ὕλλος ἰδοὺ προτείνω , κοὐδὲν ἀντειρήσεται . 
Ἡρακλῆς ὄμνυ Διός νυν τοῦ με φύσαντος κάρα , 
Ὕλλος ἦ μὴν τί δράσειν ; 
καὶ τόδ’ ἐξειρήσεται ; 
Ἡρακλῆς ἦ μὴν ἐμοὶ τὸ λεχθὲν ἔργον ἐκτελεῖν . 
Ὕλλος ὄμνυμ’ ἔγωγε , Ζῆν’ ἔχων ἐπώμοτον . 
Ἡρακλῆς εἰ δ’ ἐκτὸς ἔλθοις , πημονὰς εὔχου λαβεῖν . 
Ὕλλος οὐ μὴ λάβω · δράσω γάρ · εὔχομαι δ’ ὅμως · 
Ἡρακλῆς οἶσθ’ οὖν τὸν Οἴτης Ζηνὸς ὕψιστον πάγον ; 
Ὕλλος οἶδ’ , ὡς θυτήρ γε πολλὰ δὴ σταθεὶς ἄνω . 
Ἡρακλῆς ἐνταῦθά νυν χρὴ τοὐμὸν ἐξάραντά σε σῶμ’ αὐτόχειρα καὶ ξὺν οἷς χρῄζεις φίλων . 
πολλὴν μὲν ὕλην τῆς βαθυρρίζου δρυὸς κείραντα , πολλὸν δ’ ἄρσεν’ ἐκτεμόνθ’ ὁμοῦ ἄγριον ἔλαιον , σῶμα τοὐμὸν ἐμβαλεῖν , καὶ πευκίνης λαβόντα λαμπάδος σέλας πρῆσαι . 
γόου δὲ μηδὲν εἰσίτω δάκρυ , ἀλλ’ ἀστένακτος κἀδάκρυτος , εἴπερ εἶ τοῦδ’ ἀνδρός , ἔρξον · εἰ δὲ μή , μενῶ σ’ ἐγὼ καὶ νέρθεν ὢν ἀραῖος εἰσαεὶ βαρύς . 
Ὕλλος οἴμοι , πάτερ , τί δ’ εἶπας ; 
οἷά μ’ εἴργασαι . 
Ἡρακλῆς ὁποῖα δραστέ’ ἐστίν · εἰ δὲ μή , πατρὸς ἄλλου γενοῦ του μηδ’ ἐμὸς κληθῇς ἔτι . 
Ὕλλος οἴμοι μάλ’ αὖθις , οἷά μ’ ἐκκαλεῖ , πάτερ , φονέα γενέσθαι καὶ παλαμναῖον σέθεν . 
Ἡρακλῆς οὐ δῆτ’ ἔγωγ’ , ἀλλ’ ὧν ἔχω παιώνιον καὶ μοῦνον ἰατῆρα τῶν ἐμῶν κακῶν . 
Ὕλλος καὶ πῶς ὑπαίθων σῶμ’ ἂν ἰῴμην τὸ σόν ; 
Ἡρακλῆς ἀλλ’ εἰ φοβεῖ πρὸς τοῦτο , τἄλλα γ’ ἔργασαι . 
Ὕλλος φορᾶς γέ τοι φθόνησις οὐ γενήσεται . 
Ἡρακλῆς ἦ καὶ πυρᾶς πλήρωμα τῆς εἰρημένης ; 
Ὕλλος ὅσον γ’ ἂν αὐτὸς μὴ ποτιψαύων χεροῖν · 
τὰ δ’ ἄλλα πράξω κοὐ καμεῖ τοὐμὸν μέρος . 
Ἡρακλῆς ἀλλ’ ἀρκέσει καὶ ταῦτα · πρόσνειμαι δέ μοι χάριν βραχεῖαν πρὸς μακροῖς ἄλλοις διδούς . 
Ὕλλος εἰ καὶ μακρὰ κάρτ’ ἐστίν , ἐργασθήσεται . 
Ἡρακλῆς τὴν Εὐρυτείαν οἶσθα δῆτα παρθένον ; 
Ὕλλος 
Ἰόλην ἔλεξας , ὥς γ’ ἐπεικάζειν ἐμέ . 
Ἡρακλῆς ἔγνως . 
τοσοῦτον δή σ’ ἐπισκήπτω , τέκνον · 
ταύτην ἐμοῦ θανόντος , εἴπερ εὐσεβεῖν βούλει , πατρῴων ὁρκίων μεμνημένος , προσθοῦ δάμαρτα , μηδ’ ἀπιστήσῃς πατρί · 
μηδ’ ἄλλος ἀνδρῶν τοῖς ἐμοῖς πλευροῖς ὁμοῦ κλιθεῖσαν αὐτὴν ἀντὶ σοῦ λάβῃ ποτέ , ἀλλ’ αὐτός , ὦ παῖ , τοῦτο κήδευσον λέχος . 
πείθου · τὸ γάρ τοι μεγάλα πιστεύσαντ’ ἐμοὶ σμικροῖς ἀπιστεῖν τὴν πάρος συγχεῖ χάριν . 
Ὕλλος οἴμοι · τὸ μὲν νοσοῦντι θυμοῦσθαι κακόν , τὸ δ’ ὧδ’ ὁρᾶν φρονοῦντα τίς ποτ’ ἂν φέροι ; 
Ἡρακλῆς ὡς ἐργασείων οὐδὲν ὧν λέγω θροεῖς . 
Ὕλλος τίς γάρ ποθ’ , ἥ μοι μητρὶ μὲν θανεῖν μόνη μεταίτιος σοί τ’ αὖθις ὡς ἔχεις ἔχειν , τίς ταῦτ’ ἄν , ὅστις μὴ ’ξ ἀλαστόρων νοσοῖ , ἕλοιτο ; 
κρεῖσσον κἀμέ γ’ , ὦ πάτερ , θανεῖν ἢ τοῖσιν ἐχθίστοισι συνναίειν ὁμοῦ . 
Ἡρακλῆς ἁνὴρ ὅδ’ , ὡς ἔοικεν , οὐ νεμεῖν ἐμοὶ φθίνοντι μοῖραν · ἀλλά τοι θεῶν ἀρὰ μενεῖ σ’ ἀπιστήσαντα τοῖς ἐμοῖς λόγοις . 
Ὕλλος ὤμοι , τάχ’ , ὡς ἔοικας , ὡς νοσεῖς φράσεις . 
Ἡρακλῆς σὺ γάρ μ’ ἀπ’ εὐνασθέντος ἐκκινεῖς κακοῦ . 
Ὕλλος δείλαιος , ὡς ἐς πολλὰ τἀπορεῖν ἔχω . 
Ἡρακλῆς οὐ γὰρ δικαιοῖς τοῦ φυτεύσαντος κλύειν . 
Ὕλλος ἀλλ’ ἐκδιδαχθῶ δῆτα δυσσεβεῖν , πάτερ ; 
Ἡρακλῆς οὐ δυσσέβεια , τοὐμὸν εἰ τέρψεις κέαρ . 
Ὕλλος πράσσειν ἄνωγας οὖν με πανδίκως τάδε ; 
Ἡρακλῆς ἔγωγε · τούτων μάρτυρας καλῶ θεούς . 
Ὕλλος τοιγὰρ ποήσω κοὐκ ἀπώσομαι , τὸ σὸν θεοῖσι δεικνὺς ἔργον · οὐ γὰρ ἄν ποτε κακὸς φανείην σοί γε πιστεύσας , πάτερ . 
Ἡρακλῆς καλῶς τελευτᾷς , κἀπὶ τοῖσδε τὴν χάριν ταχεῖαν , ὦ παῖ , πρόσθες , ὡς πρὶν ἐμπεσεῖν σπαραγμὸν ἤ τιν’ οἶστρον , ἐς πυράν με θῇς . 
ἄγ’ ἐγκονεῖτ’ , αἴρεσθε · παῦλά τοι κακῶν αὕτη , τελευτὴ τοῦδε τἀνδρὸς ὑστάτη . 
Ὕλλος ἀλλ’ οὐδὲν εἴργει σοὶ τελειοῦσθαι τάδε , ἐπεὶ κελεύεις κἀξαναγκάζεις , πάτερ . 
Ἡρακλῆς ἄγε νυν , πρὶν τήνδ’ ἀνακινῆσαι νόσον , ὦ ψυχὴ σκληρά , χάλυβος λιθοκόλλητον στόμιον παρέχουσ’ , ἀνάπαυε βοήν , ὡς ἐπίχαρτον τελέουσ’ ἀεκούσιον ἔργον . 
Ὕλλος αἴρετ’ , ὀπαδοί , μεγάλην μὲν ἐμοὶ τούτων θέμενοι συγγνωμοσύνην , μεγάλην δὲ θεῶν ἀγνωμοσύνην εἰδότες ἔργων τῶν πρασσομένων , οἳ φύσαντες καὶ κλῃζόμενοι πατέρες τοιαῦτ’ ἐφορῶσι πάθη . 
τὰ μὲν οὖν μέλλοντ’ οὐδεὶς ἐφορᾷ , τὰ δὲ νῦν ἑστῶτ’ οἰκτρὰ μὲν ἡμῖν , αἰσχρὰ δ’ ἐκείνοις , χαλεπώτατα δ’ οὖν ἀνδρῶν πάντων τῷ τήνδ’ ἄτην ὑπέχοντι . 
λείπου μηδὲ σύ , παρθέν’ , ἀπ’ οἴκων , μεγάλους μὲν ἰδοῦσα νέους θανάτους , πολλὰ δὲ πήματα καὶ καινοπαθῆ , κοὐδὲν τούτων ὅ τι μὴ Ζεύς .
