Ἀρχόμενος σέο , Φοῖβε , παλαιγενέων κλέα φωτῶν 
μνήσομαι , οἳ Πόντοιο κατὰ στόμα καὶ διὰ πέτρας 
Κυανέας βασιλῆος ἐφημοσύνῃ Πελίαο 
χρύσειον μετὰ κῶας ἐύζυγον ἤλασαν Ἀργώ . 
Τοίην γὰρ Πελίης φάτιν ἔκλυεν , ὥς μιν ὀπίσσω 
μοῖρα μένει στυγερή , τοῦδ’ ἀνέρος , ὅντιν’ ἴδοιτο 
δημόθεν οἰοπέδιλον , ὑπ’ ἐννεσίῃσι δαμῆναι . 
δηρὸν δ’ οὐ μετέπειτα τεὴν κατὰ βάξιν Ἰήσων 
χειμερίοιο ῥέεθρα κιὼν διὰ ποσσὶν Ἀναύρου 
ἄλλο μὲν ἐξεσάωσεν ὑπ’ ἰλύος , ἄλλο δ’ ἔνερθεν 
κάλλιπεν αὖθι πέδιλον ἐνισχόμενον προχοῇσιν . 
ἵκετο δ’ ἐς Πελίην αὐτοσχεδὸν ἀντιβολήσων 
εἰλαπίνης , ἣν πατρὶ Ποσειδάωνι καὶ ἄλλοις 
ῥέζε θεοῖς , Ἥρης δὲ Πελασγίδος οὐκ ἀλέγιζεν . 
αἶψα δὲ τόνγ’ ἐσιδὼν ἐφράσσατο , καί οἱ ἄεθλον 
ἔντυε ναυτιλίης πολυκηδέος , ὄφρ’ ἐνὶ πόντῳ 
ἠὲ καὶ ἀλλοδαποῖσι μετ’ ἀνδράσι νόστον ὀλέσσῃ . 
Νῆα μὲν οὖν οἱ πρόσθεν ἐπικλείουσιν ἀοιδοὶ 
Ἄργον Ἀθηναίης καμέειν ὑποθημοσύνῃσιν . 
νῦν δ’ ἂν ἐγὼ γενεήν τε καὶ οὔνομα μυθησαίμην 
ἡρώων , δολιχῆς τε πόρους ἁλός , ὅσσα τ’ ἔρεξαν 
πλαζόμενοι · Μοῦσαι δ’ ὑποφήτορες εἶεν ἀοιδῆς . 
Πρῶτά νυν Ὀρφῆος μνησώμεθα , τόν ῥά ποτ’ αὐτὴ 
Καλλιόπη Θρήικι φατίζεται εὐνηθεῖσα 
Οἰάγρῳ σκοπιῆς Πιμπληίδος ἄγχι τεκέσθαι 
αὐτὰρ τόνγ’ ἐνέπουσιν ἀτειρέας οὔρεσι πέτρας 
θέλξαι ἀοιδάων ἐνοπῇ ποταμῶν τε ῥέεθρα . 
φηγοὶ δ’ ἀγριάδες , κείνης ἔτι σήματα μολπῆς , 
ἀκτῆς Θρηικίης Ζώνης ἔπι τηλεθόωσαι 
ἑξείης στιχόωσιν ἐπήτριμοι , ἃς ὅγ’ ἐπιπρὸ 
θελγομένας φόρμιγγι κατήγαγε Πιερίηθεν . 
Ὀρφέα μὲν δὴ τοῖον ἑῶν ἐπαρωγὸν ἀέθλων 
Αἰσονίδης Χείρωνος ἐφημοσύνῃσι πιθήσας 
δέξατο , Πιερίῃ Βιστωνίδι κοιρανέοντα . 
Ἤλυθε δ’ Ἀστερίων αὐτοσχεδόν , ὅν ῥα Κομήτης 
γείνατο δινήεντος ἐφ’ ὕδασιν Ἀπιδανοῖο , 
Πειρεσιὰς ὄρεος Φυλληίου ἀγχόθι ναίων , 
ἔνθα μὲν Ἀπιδανός τε μέγας καὶ δῖος Ἐνιπεὺς 
ἄμφω συμφορέονται , ἀπόπροθεν εἰς ἓν ἰόντες . 
Λάρισαν δ’ ἐπὶ τοῖσι λιπὼν Πολύφημος ἵκανεν 
Εἰλατίδης , ὃς πρὶν μὲν ἐρισθενέων Λαπιθάων , 
ὁππότε Κενταύροις Λαπίθαι ἐπὶ θωρήσσοντο , 
ὁπλότερος πολέμιζε · τότ’ αὖ βαρύθεσκέ οἱ ἤδη 
γυῖα , μένεν δ’ ἔτι θυμὸς ἀρήιος , ὡς τὸ πάρος περ . 
Οὐδὲ μὲν Ἴφικλος Φυλάκῃ ἔνι δηρὸν ἔλειπτο , 
μήτρως Αἰσονίδαο · κασιγνήτην γὰρ ὄπυιεν 
Αἴσων Ἀλκιμέδην Φυλακηίδα · τῆς μιν ἀνώγει 
πηοσύνη καὶ κῆδος ἐνικρινθῆναι ὁμίλῳ . 
Οὐδὲ Φεραῖς Ἄδμητος ἐυρρήνεσσιν ἀνάσσων 
μίμνεν ὑπὸ σκοπιὴν ὄρεος Χαλκωδονίοιο . 
Οὐδ’ Ἀλόπῃ μίμνον πολυλήιοι Ἑρμείαο 
υἱέες εὖ δεδαῶτε δόλους , Ἔρυτος καὶ Ἐχίων , 
τοῖσι δ’ ἐπὶ τρίτατος γνωτὸς κίε νισσομένοισιν 
Αἰθαλίδης · καὶ τὸν μὲν ἐπ’ Ἀμφρυσσοῖο ῥοῇσιν 
Μυρμιδόνος κούρη Φθιὰς τέκεν Εὐπολέμεια · 
τὼ δ’ αὖτ’ ἐκγεγάτην Μενετηίδος Ἀντιανείρης . 
Ἤλυθε δ’ ἀφνειὴν προλιπὼν Γυρτῶνα Κόρωνος 
Καινεΐδης , ἐσθλὸς μέν , ἑοῦ δ’ οὐ πατρὸς ἀμείνων . 
Καινέα γὰρ ζῶόν περ ἔτι κλείουσιν ἀοιδοὶ 
Κενταύροισιν ὀλέσθαι , ὅτε σφέας οἶος ἀπ’ ἄλλων 
ἤλασ’ ἀριστήων · οἱ δ’ ἔμπαλιν ὁρμηθέντες 
οὔτε μιν ἐγκλῖναι προτέρω σθένον , οὔτε δαΐξαι · 
ἀλλ’ ἄρρηκτος ἄκαμπτος ἐδύσετο νειόθι γαίης , 
θεινόμενος στιβαρῇσι καταΐγδην ἐλάτῃσιν . 
Ἤλυθε δ’ αὖ Μόψος Τιταρήσιος , ὃν περὶ πάντων 
Λητοΐδης ἐδίδαξε θεοπροπίας οἰωνῶν · 
ἠδὲ καὶ Εὐρυδάμας Κτιμένου πάις · ἄγχι δὲ λίμνης 
Ξυνιάδος Κτιμένην Δολοπηίδα ναιετάασκεν . 
Καὶ μὴν Ἄκτωρ υἷα Μενοίτιον ἐξ Ὀπόεντος 
ὦρσεν , ἀριστήεσσι σὺν ἀνδράσιν ὄφρα νέοιτο . 
Εἵπετο δ’ Εὐρυτίων τε καὶ ἀλκήεις Ἐρυβώτης , 
υἷες ὁ μὲν Τελέοντος , ὁ δ’ Ἴρου Ἀκτορίδαο · 
ἤτοι ὁ μὲν Τελέοντος ἐυκλειὴς Ἐρυβώτης , 
Ἴρου δ’ Εὐρυτίων . 
σὺν καὶ τρίτος ἦεν Ὀιλεύς , 
ἔξοχος ἠνορέην καὶ ἐπαΐξαι μετόπισθεν 
εὖ δεδαὼς δῄοισιν , ὅτε κλίνωσι φάλαγγας . 
Αὐτὰρ ἀπ’ Εὐβοίης Κάνθος κίε , τόν ῥα Κάνηθος 
πέμπεν Ἀβαντιάδης λελιημένον · οὐ μὲν ἔμελλεν 
νοστήσειν Κήρινθον ὑπότροπος . 
αισα γὰρ ἦεν 
αὐτὸν ὁμῶς Μόψον τε δαήμονα μαντοσυνάων 
πλαγχθέντας Λιβύης ἐνὶ πείρασι δῃωθῆναι , 
ὡς οὐκ ἀνθρώποισι κακὸν μήκιστον ἐπαυρεῖν , 
ὁππότε κἀκείνους Λιβύῃ ἔνι ταρχύσαντο , 
τόσσον ἑκὰς Κόλχων , ὅσσον τέ περ ἠελίοιο 
μεσσηγὺς δύσιές τε καὶ ἀντολαὶ εἰσορόωνται . 
Τῷ δ’ ἄρ’ ἐπὶ Κλυτίος τε καὶ Ἴφιτος ἠγερέθοντο , 
Οἰχαλίης ἐπίουροι , ἀπηνέος Εὐρύτου υἷες , 
Εὐρύτου , ᾧ πόρε τόξον Ἑκηβόλος · οὐδ’ ἀπόνητο 
δωτίνης · αὐτῷ γὰρ ἑκὼν ἐρίδηνε δοτῆρι . 
Τοῖσι δ’ ἐπ’ Αἰακίδαι μετεκίαθον · οὐ μὲν ἅμ’ 
ἄμφω , 
οὐδ’ ὁμόθεν · νόσφιν γὰρ ἀλευάμενοι κατένασθεν 
Αἰγίνης , ὅτε Φῶκον ἀδελφεὸν ἐξενάριξαν 
ἀφραδίῃ . 
Τελαμὼν μὲν ἐν Ἀτθίδι νάσσατο νήσῳ · 
Πηλεὺς δὲ Φθίῃ ἐνὶ δώματα ναῖε λιασθείς . 
Τοῖς δ’ ἐπὶ Κεκροπίηθεν ἀρήιος ἤλυθε Βούτης , 
παῖς ἀγαθοῦ Τελέοντος , ἐυμμελίης τε Φάληρος . 
Ἄλκων μιν προέηκε πατὴρ ἑός · οὐ μὲν ἔτ’ ἄλλους 
γήραος υἷας ἔχεν βιότοιό τε κηδεμονῆας . 
ἀλλά ἑ τηλύγετόν περ ὁμῶς καὶ μοῦνον ἐόντα 
πέμπεν , ἵνα θρασέεσσι μεταπρέποι ἡρώεσσιν . 
Θησέα δ’ , ὃς περὶ πάντας Ἐρεχθεΐδας ἐκέκαστο , 
Ταιναρίην ἀίδηλος ὑπὸ χθόνα δεσμὸς ἔρυκεν , 
Πειρίθῳ ἑσπόμενον κοινὴν ὁδόν · ἦ τέ κεν ἄμφω 
ῥηίτερον καμάτοιο τέλος πάντεσσιν ἔθεντο . 
Τῖφυς δ’ Ἁγνιάδης Σιφαέα κάλλιπε δῆμον 
Θεσπιέων , ἐσθλὸς μὲν ὀρινόμενον προδαῆναι 
κῦμ’ ἁλὸς εὐρείης , ἐσθλὸς δ’ ἀνέμοιο θυέλλας 
καὶ πλόον ἠελίῳ τε καὶ ἀστέρι τεκμήρασθαι . 
αὐτή μιν Τριτωνὶς ἀριστήων ἐς ὅμιλον 
ὦρσεν Ἀθηναίη , μετὰ δ’ ἤλυθεν ἐλδομένοισιν . 
αὐτὴ γὰρ καὶ νῆα θοὴν κάμε · σὺν δέ οἱ Ἄργος 
τεῦξεν Ἀρεστορίδης κείνης ὑποθημοσύνῃσιν . 
τῶ καὶ πασάων προφερεστάτη ἔπλετο νηῶν , 
ὅσσαι ὑπ’ εἰρεσίῃσιν ἐπειρήσαντο θαλάσσης . 
Φλίας δ’ αὖτ’ ἐπὶ τοῖσιν Ἀραιθυρέηθεν ἵκανεν , 
ἔνθ’ ἀφνειὸς ἔναιε Διωνύσοιο ἕκητι , 
πατρὸς ἑοῦ , πηγῇσιν ἐφέστιος Ἀσωποῖο . 
Ἀργόθεν αὖ Ταλαὸς καὶ Ἀρήιος , υἷε Βίαντος , 
ἤλυθον ἴφθιμός τε Λεώδοκος , οὓς τέκε Πηρὼ 
Νηληίς · τῆς δ’ ἀμφὶ δύην ἐμόγησε βαρεῖαν 
Αἰολίδης σταθμοῖσιν ἐν Ἰφίκλοιο Μελάμπους . 
Οὐδὲ μὲν οὐδὲ βίην κρατερόφρονος Ἡρακλῆος 
πευθόμεθ’ Αἰσονίδαο λιλαιομένου ἀθερίξαι . 
ἀλλ’ ἐπεὶ ἄιε βάξιν ἀγειρομένων ἡρώων , 
νεῖον ἀπ’ Ἀρκαδίης Λυρκήιον Ἄργος ἀμείψας 
τὴν ὁδόν , ᾗ ζωὸν φέρε κάπριον , ὅς ῥ’ ἐνὶ βήσσῃς 
φέρβετο Λαμπείης , Ἐρυμάνθιον ἂμ μέγα τῖφος , 
τὸν μὲν ἐνὶ πρώτῃσι Μυκηναίων ἀγορῇσιν 
δεσμοῖς ἰλλόμενον μεγάλων ἀπεθήκατο νώτων · 
αὐτὸς δ’ ᾗ ἰότητι παρὲκ νόον Εὐρυσθῆος 
ὡρμήθη · σὺν καί οἱ Ὕλας κίεν , ἐσθλὸς ὀπάων , 
πρωθήβης , ἰῶν τε φορεὺς φύλακός τε βιοῖο . 
Τῷ δ’ ἐπὶ δὴ θείοιο κίεν Δαναοῖο γενέθλη , 
Ναύπλιος . 
ἦ γὰρ ἔην Κλυτονήου Ναυβολίδαο · 
Ναύβολος αὖ Λέρνου · Λέρνον γε μὲν ἴδμεν ἐόντα 
Προίτου Ναυπλιάδαο · Ποσειδάωνι δὲ κούρη . 
πρίν ποτ’ Ἀμυμώνη Δαναῒς τέκεν εὐνηθεῖσα 
Ναύπλιον , ὃς περὶ πάντας ἐκαίνυτο ναυτιλίῃσιν . 
Ἴδμων δ’ ὑστάτιος μετεκίαθεν , ὅσσοι ἔναιον 
Ἄργος , ἐπεὶ δεδαὼς τὸν ἑὸν μόρον οἰωνοῖσιν 
ἤιε , μή οἱ δῆμος ἐυκλείης ἀγάσαιτο . 
οὐ μὲν ὅγ’ ἦεν Ἄβαντος ἐτήτυμον , ἀλλά μιν αὐτὸς 
γείνατο κυδαλίμοις ἐναρίθμιον Αἰολίδῃσιν 
Λητοΐδης · αὐτὸς δὲ θεοπροπίας ἐδίδαξεν 
οἰωνούς τ’ ἀλέγειν ἠδ’ ἔμπυρα σήματ’ ἰδέσθαι . 
Καὶ μὴν Αἰτωλὶς κρατερὸν Πολυδεύκεα Λήδη 
Κάστορά τ’ ὠκυπόδων ὦρσεν δεδαημένον ἵππων 
Σπάρτηθεν · τοὺς δ’ ἥγε δόμοις ἔνι Τυνδαρέοιο 
τηλυγέτους ὠδῖνι μιῇ τέκεν · οὐδ’ ἀπίθησεν 
νισσομένοις · Ζηνὸς γὰρ ἐπάξια μήδετο λέκτρων . 
Οἵ τ’ Ἀφαρητιάδαι Λυγκεὺς καὶ ὑπέρβιος Ἴδας 
Ἀρήνηθεν ἔβαν , μεγάλῃ περιθαρσέες ἀλκῇ 
ἀμφότεροι · Λυγκεὺς δὲ καὶ ὀξυτάτοις ἐκέκαστο 
ὄμμασιν , εἰ ἐτεόν γε πέλει κλέος , ἀνέρα κεῖνον 
ῥηιδίως καὶ νέρθε κατὰ χθονὸς αὐγάζεσθαι . 
Σὺν δὲ Περικλύμενος Νηλήιος ὦρτο νέεσθαι , 
πρεσβύτατος παίδων , ὅσσοι Πύλῳ ἐξεγένοντο 
Νηλῆος θείοιο · Ποσειδάων δέ οἱ ἀλκὴν 
δῶκεν ἀπειρεσίην ἠδ’ ὅττι κεν ἀρήσαιτο 
μαρνάμενος , τὸ πέλεσθαι ἐνὶ ξυνοχῇ πολέμοιο . 
Καὶ μὴν Ἀμφιδάμας Κηφεύς τ’ ἴσαν Ἀρκαδίηθεν , 
οἳ Τεγέην καὶ κλῆρον Ἀφειδάντειον ἔναιον , 
υἷε δύω Ἀλεοῦ · τρίτατός γε μὲν ἕσπετ’ ἰοῦσιν 
Ἀγκαῖος , τὸν μέν ῥα πατὴρ Λυκόοργος ἔπεμπεν , 
τῶν ἄμφω γνωτὸς προγενέστερος . 
ἀλλ’ ὁ μὲν ἤδη 
γηράσκοντ’ Ἀλεὸν λίπετ’ ἂμ πόλιν ὄφρα κομίζοι , 
παῖδα δ’ ἑὸν σφετέροισι κασιγνήτοισιν ὄπασσεν . 
βῆ δ’ ὅγε Μαιναλίης ἄρκτου δέρος , ἀμφίτομόν τε 
δεξιτερῇ πάλλων πέλεκυν μέγαν . 
ἔντεα γάρ οἱ 
πατροπάτωρ Ἀλεὸς μυχάτῃ ἐνέκρυψε καλιῇ , 
αἴ κέν πως ἔτι καὶ τὸν ἐρητύσειε νέεσθαι . 
Βῆ δὲ καὶ Αὐγείης , ὃν δὴ φάτις Ἠελίοιο 
ἔμμεναι · Ἠλείοισι δ’ ὅγ’ ἀνδράσιν ἐμβασίλευεν , 
ὄλβῳ κυδιόων · μέγα δ’ ἵετο Κολχίδα γαῖαν 
αὐτόν ? ? τ’ Αἰήτην ἰδέειν σημάντορα Κόλχων . 
Ἀστέριος δὲ καὶ Ἀμφίων Ὑπερασίου υἷες 
Πελλήνης ἀφίκανον Ἀχαιίδος , ἥν ποτε Πέλλης 
πατροπάτωρ ἐπόλισσεν ἐπ’ ὀφρύσιν Αἰγιαλοῖο . 
Ταίναρον αὖτ’ ἐπὶ τοῖσι λιπὼν Εὔφημος ἵκανεν , 
τόν ῥα Ποσειδάωνι ποδωκηέστατον ἄλλων 
Εὐρώπη Υιτυοῖο μεγασθενέος τέκε κούρη . 
κεῖνος ἀνὴρ καὶ πόντου ἐπὶ γλαυκοῖο θέεσκεν 
οἴδματος , οὐδὲ θοοὺς βάπτεν πόδας , ἀλλ’ ὅσον ἄκροις 
ἴχνεσι τεγγόμενος διερῇ πεφόρητο κελεύθῳ . 
Καὶ δ’ ἄλλω δύο παῖδε Ποσειδάωνος ἵκοντο · 
ἤτοι ὁ μὲν πτολίεθρον ἀγαυοῦ Μιλήτοιο 
νοσφισθεὶς Ἐργῖνος , ὁ δ’ Ἰμβρασίης ἕδος Ἥρης , 
Παρθενίην , Ἀγκαῖος ὑπέρβιος · ἴστορε δ’ ἄμφω 
ἠμὲν ναυτιλίης ἠδ’ ἄρεος εὐχετόωντο . 
Οἰνεΐδης δ’ ἐπὶ τοῖσιν ἀφορμηθεὶς Καλυδῶνος 
ἀλκήεις Μελέαγρος ἀνήλυθε , Λαοκόων τε , 
Λαοκόων Οἰνῆος ἀδελφεός , οὐ μὲν ἰῆς γε 
μητέρος · ἀλλά ἑ θῆσσα γυνὴ τέκε · τὸν μὲν ἄρ’ Οἰνεὺς 
ἤδη γηραλέον κοσμήτορα παιδὸς ἴαλλεν · 
ὧδ’ ἔτι κουρίζων περιθαρσέα δῦνεν ὅμιλον 
ἡρώων . 
τοῦ δ’ οὔτιν’ ὑπέρτερον ἄλλον ὀίω , 
νόσφιν γ’ Ἡρακλῆος , ἐπελθέμεν , εἴ κ’ ἔτι μοῦνον 
αὖθι μένων λυκάβαντα μετετράφη Αἰτωλοῖσιν . 
καὶ μήν οἱ μήτρως αὐτὴν ὁδόν , εὖ μὲν ἄκοντι , 
εὖ δὲ καὶ ἐν σταδίῃ δεδαημένος ἀντιφέρεσθαι , 
Θεστιάδης Ἴφικλος ἐφωμάρτησε κιόντι . 
Σὺν δὲ Παλαιμόνιος Λέρνου πάις Ὠλενίοιο , 
Λέρνου ἐπίκλησιν , γενεήν γε μὲν Ἡφαίστοιο · 
τούνεκ’ ἔην πόδα σιφλός · ἀτὰρ δέμας οὔ κέ τις ἔτλη 
ἠνορέην τ’ ὀνόσασθαι , ὃ καὶ μεταρίθμιος ἦεν 
πᾶσιν ἀριστήεσσιν , Ἰήσονι κῦδος ἀέξων . 
Ἐκ δ’ ἄρα Φωκήων κίεν Ἴφιτος Ὀρνυτίδαο 
Ναυβόλου ἐκγεγαώς · ξεῖνος δέ οἱ ἔσκε πάροιθεν , 
ἦμος ἔβη Πυθώδε θεοπροπίας ἐρεείνων 
ναυτιλίης · τόθι γάρ μιν ἑοῖς ὑπέδεκτο δόμοισιν . 
Ζήτης αὖ Κάλαΐς τε Βορήιοι υἷες ἵκοντο , 
οὕς ποτ’ Ἐρεχθηὶς Βορέῃ τέκεν Ὠρείθυια 
ἐσχατιῇ Θρῄκης δυσχειμέρου · ἔνθ’ ἄρα τήνγε 
Θρηίκιος Βορέης ἀνερέψατο Κεκροπίηθεν 
Ἰλισσοῦ προπάροιθε χορῷ ἔνι δινεύουσαν . 
καί μιν ἄγων ἕκαθεν , Σαρπηδονίην ὅθι πέτρην 
κλείουσιν , ποταμοῖο παρὰ ῥόον Ἐργίνοιο , 
λυγαίοις ἐδάμασσε περὶ νεφέεσσι καλύψας . 
τὼ μὲν ἐπ’ ἀκροτάτοισι ποδῶν ἑκάτερθεν ἐρεμνὰς 
σεῖον ἀειρομένω πτέρυγας , μέγα θάμβος ἰδέσθαι , 
χρυσείαις φολίδεσσι διαυγέας · ἀμφὶ δὲ νώτοις 
κράατος ἐξ ὑπάτοιο καὶ αὐχένος ἔνθα καὶ ἔνθα 
κυάνεαι δονέοντο μετὰ πνοιῇσιν ἔθειραι . 
Οὐδὲ μὲν οὐδ’ αὐτοῖο πάις μενέαινεν Ἄκαστος 
ἰφθίμου Πελίαο δόμοις ἔνι πατρὸς ἑῆος 
μιμνάζειν , Ἄργος τε θεᾶς ὑποεργὸς Ἀθήνης · 
ἀλλ’ ἄρα καὶ τὼ μέλλον ἐνικρινθῆναι ὁμίλῳ . 
Τόσσοι ἄρ’ Αἰσονίδῃ συμμήστορες ἠγερέθοντο . 
τοὺς μὲν ἀριστῆας Μινύας περιναιετάοντες 
κίκλησκον μάλα πάντας , ἐπεὶ Μινύαο θυγατρῶν 
οἱ πλεῖστοι καὶ ἄριστοι ἀφ’ αἵματος εὐχετόωντο 
ἔμμεναι · ὧς δὲ καὶ αὐτὸν Ἰήσονα γείνατο μήτηρ 
Ἀλκιμέδη , Κλυμένης Μινυηίδος ἐκγεγαυῖα . 
Αὐτὰρ ἐπεὶ δμώεσσιν ἐπαρτέα πάντ’ ἐτέτυκτο , 
ὅσσα περ ἐντύνονται ἐπαρτέες ἔνδοθι νῆες , 
εὖτ’ ἂν ἄγῃ χρέος ἄνδρας ὑπεὶρ ἅλα ναυτίλλεσθαι , 
δὴ τότ’ ἴσαν μετὰ νῆα δῑ ἄστεος , ἔνθα περ ἀκταὶ 
κλείονται Παγασαὶ Μαγνήτιδες · ἀμφὶ δὲ λαῶν 
πληθὺς σπερχομένων ἄμυδις θέεν · οἱ δὲ φαεινοὶ 
ἀστέρες ὣς νεφέεσσι μετέπρεπον · ὧδε δ’ ἕκαστος 
ἔννεπεν εἰσορόων σὺν τεύχεσιν ἀίσσοντας · 
"Ζεῦ ἄνα , τίς Πελίαο νόος ; 
πόθι τόσσον ὅμιλον 
ἡρώων γαίης Παναχαιίδος ἔκτοθι βάλλει ; 
αὐτῆμάρ κε δόμους ὀλοῷ πυρὶ δῃώσειαν 
Αἰήτεω , ὅτε μή σφιν ἑκὼν δέρος ἐγγυαλίξῃ . 
ἀλλ’ οὐ φυκτὰ κέλευθα , πόνος δ’ ἄπρηκτος ἰοῦσιν." 
Ὧς φάσαν ἔνθα καὶ ἔνθα κατὰ πτόλιν · αἱ δὲ γυναῖκες 
πολλὰ μάλ’ ἀθανάτοισιν ἐς αἰθέρα χεῖρας ἄειρον , 
εὐχόμεναι νόστοιο τέλος θυμηδὲς ὀπάσσαι . 
ἄλλη δ’ εἰς ἑτέρην ὀλοφύρετο δακρυχέουσα · 
"Δειλὴ Ἀλκιμέδη , καὶ σοὶ κακὸν ὀφέ περ ἔμπης 
ἤλυθεν , οὐδ’ ἐτέλεσσας ἐπ’ ἀγλαΐῃ βιότοιο . 
Αἴσων αὖ μέγα δή τι δυσάμμορος . 
ἦ τέ οἱ ἦεν 
βέλτερον , εἰ τὸ πάροιθεν ἐνὶ κτερέεσσιν ἐλυσθεὶς 
νειόθι γαίης κεῖτο , κακῶν ἔτι νῆις ἀέθλων . 
ὡς ὄφελεν καὶ Φρίξον , ὅτ’ ὤλετο παρθένος Ἕλλη , 
κῦμα μέλαν κριῷ ἅμ’ ἐπικλύσαι · ἀλλὰ καὶ αὐδὴν 
ἀνδρομέην προέηκε κακὸν τέρας , ὥς κεν ἀνίας 
Ἀλκιμέδῃ μετόπισθε καὶ ἄλγεα μυρία θείη." 
Αἱ μὲν ἄρ’ ὧς ἀγόρευον ἐπὶ προμολῇσι κιόντων . 
ἤδη δὲ δμῶές τε πολεῖς δμωαί τ’ ἀγέροντο · 
μήτηρ δ’ ἀμφ’ αὐτὸν βεβολημένη . 
ὀξὺ δ’ ἑκάστην 
δῦνεν ἄχος · σὺν δέ σφι πατὴρ ὀλοῷ ὑπὸ γήραι 
ἐντυπὰς ἐν λεχέεσσι καλυψάμενος γοάασκεν . 
αὐτὰρ ὁ τῶν μὲν ἔπειτα κατεπρήυνεν ἀνίας 
θαρσύνων , δμώεσσι δ’ ἀρήια τεύχε’ ἀείρειν 
πέφραδεν · οἱ δέ τε σῖγα κατηφέες ἠείροντο . 
μήτηρ δ’ ὡς τὰ πρῶτ’ ἐπεχεύατο πήχεε παιδί , 
ὧς ἔχετο κλαίουσ’ ἀδινώτερον , ἠύτε κούρη 
οἰόθεν ἀσπασίως πολιὴν τροφὸν ἀμφιπεσοῦσα 
μύρεται , ᾗ οὐκ εἰσὶν ἔτ’ ἄλλοι κηδεμονῆες , 
ἀλλ’ ὑπὸ μητρυιῇ βίοτον βαρὺν ἡγηλάζει · 
καί ἑ νέον πολέεσσιν ὀνείδεσιν ἐστυφέλιξεν , 
τῇ δέ τ’ ὀδυρομένῃ δέδεται κέαρ ἔνδοθεν ἄτῃ , 
οὐδ’ ἔχει ἐκφλύξαι τόσσον γόον , ὅσσον ὀρεχθεῖ · 
ὧς ἀδινὸν κλαίεσκεν ἑὸν παῖδ’ ἀγκὰς ἔχουσα 
Ἀλκιμέδη , καὶ τοῖον ἔπος φάτο κηδοσύνῃσιν · 
"Αἴθ’ ὄφελον κεῖν’ ἦμαρ , ὅτ’ ἐξειπόντος ἄκουσα 
δειλὴ ἐγὼ Πελίαο κακὴν βασιλῆος ἐφετμήν , 
αὐτίκ’ ἀπὸ ψυχὴν μεθέμεν , κηδέων τε λαθέσθαι , 
ὄφρ’ αὐτός με τεῇσι φίλαις ταρχύσαο χερσίν , 
τέκνον ἐμόν · τὸ γὰρ οἶον ἔην ἔτι λοιπὸν ἐέλδωρ 
ἐκ σέθεν , ἄλλα δὲ πάντα πάλαι θρεπτήρια πέσσω . 
νῦν γε μὲν ἡ τὸ πάροιθεν Ἀχαιιάδεσσιν ἀγητὴ 
δμωὶς ὅπως κενεοῖσι λελείψομαι ἐν μεγάροισιν , 
σεῖο πόθῳ μινύθουσα δυσάμμορος , ᾧ ἔπι πολλὴν 
ἀγλαΐην καὶ κῦδος ἔχον πάρος , ᾧ ἔπι μούνῳ 
μίτρην πρῶτον ἔλυσα καὶ ὕστατον . 
ἔξοχα γάρ μοι 
Εἰλείθυια θεὰ πολέος ἐμέγηρε τόκοιο . 
ᾤ μοι ἐμῆς ἄτης · τὸ μὲν οὐδ’ ὅσον , οὐδ’ ἐν ὀνείρῳ 
ὠισάμην , εἰ Φρίξος ἐμοὶ κακὸν ἔσσετ’ ἀλύξας." 
Ὧς ἥγε στενάχουσα κινύρετο · ταὶ δὲ γυναῖκες 
ἀμφίπολοι γοάασκον ἐπισταδόν · αὐτὰρ ὁ τήνγε 
μειλιχίοις ἐπέεσσι παρηγορέων προσέειπεν · 
"Μή μοι λευγαλέας ἐνιβάλλεο , μῆτερ , ἀνίας 
ὧδε λίην , ἐπεὶ οὐ μὲν ἐρητύσεις κακότητος 
δάκρυσιν , ἀλλ’ ἔτι κεν καὶ ἐπ’ ἄλγεσιν ἄλγος ἄροιο . 
πήματα γάρ τ’ ἀίδηλα θεοὶ θνητοῖσι vέμουσιν , 
τῶν μοῖραν κατὰ θυμὸν ἀνιάζουσά περ ἔμπης 
τλῆθι φέρειν · θάρσει δὲ συνημοσύνῃσιν Ἀθήνης , 
ἠδὲ θεοπροπίοισιν , ἐπεὶ μάλα δεξιὰ Φοῖβος 
ἔχρη , ἀτὰρ μετέπειτά γ’ ἀριστήων ἐπαρωγῇ . 
ἀλλὰ σὺ μὲν νῦν αὖθι μετ’ ἀμφιπόλοισιν ἕκηλος 
μίμνε δόμοις , μηδ’ ὄρνις ἀεικελίη πέλε νηί · 
κεῖσε δ’ ὁμαρτήσουσιν ἔται δμῶές τε κιόντι." 
Ἦ , καὶ ὁ μὲν προτέρωσε δόμων ἐξῶρτο νέεσθαι . 
οἷος δ’ ἐκ νηοῖο θυώδεος εἶσιν Ἀπόλλων 
Δῆλον ἀν’ ἠγαθέην , ἠὲ Κλάρον , ἢ ὅγε Πυθώ , 
ἢ Αυκίην εὐρεῖαν , ἐπὶ Ξάνθοιο ῥοῇσιν , 
τοῖος ἀνὰ πληθὺν δήμου κίεν · ὦρτο δ’ ἀυτὴ 
κεκλομένων ἄμυδις . 
τῷ δὲ ξύμβλητο γεραιὴ 
Ἰφιὰς Ἀρτέμιδος πολιηόχου ἀρήτειρα , 
καί μιν δεξιτερῆς χειρὸς κύσεν , οὐδέ τι φάσθαι 
ἔμπης ἱεμένη δύνατο , προθέοντος ὁμίλου · 
ἀλλ’ ἡ μὲν λίπετ’ αὖθι παρακλιδόν , οἷα γεραιὴ 
ὁπλοτέρων , ὁ δὲ πολλὸν ἀποπλαγχθεὶς ἐλιάσθη . 
Αὐτὰρ ἐπεί ῥα πόληος ἐυδμήτους λίπ’ ἀγυιάς , 
ἀκτὴν δ’ ἵκανεν Παγασηίδα , τῇ μιν ἑταῖροι 
δειδέχατ’ , Ἀργῴῃ ἄμυδις παρὰ νηὶ μένοντες . 
στῆ δ’ ἄρ’ ἐπὶ προμολῇς · οἱ δ’ ἀντίοι ἠγερέθοντο . 
ἐς δ’ ἐνόησαν Ἄκαστον ὁμῶς Ἄργον τε πόληος 
νόσφι καταβλώσκοντας , ἐθάμβησαν δ’ ἐσιδόντες 
πασσυδίῃ Πελίαο παρὲκ νόον ἰθύοντας . 
δέρμα δ’ ὁ μὲν ταύροιο ποδηνεκὲς ἀμφέχετ’ ὤμους 
Ἄργος Ἀρεστορίδης λάχνῃ μέλαν · αὐτὰρ ὁ καλὴν 
δίπλακα , τήν οἱ ὄπασσε κασιγνήτη Πελόπεια . 
ἀλλ’ ἔμπης τὼ μέν τε διεξερέεσθαι ἕκαστα 
ἔσχετο · τοὺς δ’ ἀγορήνδε συνεδριάασθαι ἄνωγεν . 
αὐτοῦ δ’ ἰλλομένοις ἐπὶ λαίφεσιν , ἠδὲ καὶ ἱστῷ 
κεκλιμένῳ μάλα πάντες ἐπισχερὼ ἑδριόωντο . 
τοῖσιν δ’ Αἴσονος υἱὸς ἐυφρονέων μετέειπεν · 
"Ἄλλα μὲν ὅσσα τε νηὶ ἐφοπλίσσασθαι ἔοικεν 
‐‐πάντα γὰρ εὖ κατὰ κόσμον‐‐ἐπαρτέα κεῖται ἰοῦσιν . 
τῶ οὐκ ἂν δηναιὸν ἐχοίμεθα τοῖο ἕκητι 
ναυτιλίης , ὅτε μοῦνον ἐπιπνεύσουσιν ἀῆται . 
ἀλλά , φίλοι , ‐‐ξυνὸς γὰρ ἐς Ἑλλάδα νόστος ὀπίσσω , 
ξυναὶ δ’ ἄμμι πέλονται ἐς Αἰήταο κέλευθοι‐‐ 
τούνεκα νῦν τὸν ἄριστον ἀφειδήσαντες ἕλεσθε 
ὄρχαμον ἡμείων , ᾧ κεν τὰ ἕκαστα μέλοιτο , 
νείκεα συνθεσίας τε μετὰ ξείνοισι βαλέσθαι." 
Ὧς φάτο · πάπτηναν δὲ νέοι θρασὺν Ἡρακλῆα 
ἥμενον ἐν μέσσοισι · μιῇ δέ ἑ πάντες ἀυτῇ 
σημαίνειν ἐπέτελλον · ὁ δ’ αὐτόθεν , ἔνθα περ ἧστο , 
δεξιτερὴν ἀνὰ χεῖρα τανύσσατο φώνησέν τε · 
"Μήτις ἐμοὶ τόδε κῦδος ὀπαζέτω . 
οὐ γὰρ ἔγωγε 
πείσομαι · ὥστε καὶ ἄλλον ἀναστήσεσθαι ἐρύξω . 
αὐτός , ὅτις ξυνάγειρε , καὶ ἀρχεύοι ὁμάδοιο." 
Ἦ ῥα μέγα φρονέων , ἐπὶ δ’ ᾔνεον , ὡς ἐκέλευεν 
Ἡρακλέης · ἀνὰ δ’ αὐτὸς ἀρήιος ὤρνυτ’ Ἰήσων 
γηθόσυνος , καὶ τοῖα λιλαιομένοις ἀγόρευεν · 
"Εἰ μὲν δή μοι κῦδος ἐπιτρωπᾶτε μέλεσθαι , 
μηκέτ’ ἔπειθ’ , ὡς καὶ πρίν , ἐρητύοιτο κέλευθα . 
νῦν γε μὲν ἤδη Φοῖβον ἀρεσσάμενοι θυέεσσιν 
δαῖτ’ ἐντυνώμεσθα παρασχεδόν . 
ὄφρα δ’ ἴωσιν 
δμῶες ἐμοὶ σταθμῶν σημάντορες , οἷσι μέμηλεν 
δεῦρο βόας ἀγέληθεν ἐὺ κρίναντας ἐλάσσαι , 
τόφρα κε νῆ’ ἐρύσαιμεν ἔσω ἁλός , ὅπλα δὲ πάντα 
ἐνθέμενοι πεπάλαχθε κατὰ κληῖδας ἐρετμά . 
τείως δ’ αὖ καὶ βωμὸν ἐπάκτιον Ἐμβασίοιο 
θείομεν Ἀπόλλωνος , ὅ μοι χρείων ὑπέδεκτο 
σημανέειν δείξειν τε πόρους ἁλός , εἴ κε θυηλαῖς 
οὗ ἕθεν ἐξάρχωμαι ἀεθλεύων βασιλῆι." 
Η ῥα , καὶ εἰς ἔργον πρῶτος τράπεθ) · οἱ δ’ ἐπανέσταν 
πειθόμενοι · ἀπὸ δ’ εἵματ’ ἐπήτριμα νηήσαντο 
λείῳ ἐπὶ πλαταμῶνι , τὸν οὐκ ἐπέβαλλε θάλασσα 
κύμασι , χειμερίη δὲ πάλαι ἀποέκλυσεν ἅλμη . 
νῆα δ’ ἐπικρατέως Ἄργου ὑποθημοσύνῃσιν 
ἔζωσαν πάμπρωτον ἐυστρεφεῖ ἔνδοθεν ὅπλῳ 
τεινάμενοι ἑκάτερθεν , ἵν’ εὖ ἀραροίατο γόμφοις 
δούρατα καὶ ῥοθίοιο βίην ἔχοι ἀντιόωσαν . 
σκάπτον δ’ αἶψα κατ’ εὖρος ὅσον περιβάλλετο χῶρον , 
ἠδὲ κατὰ πρῴραν εἴσω ἁλὸς ὁσσάτιόν περ 
ἑλκομένη χείρεσσιν ἐπιδραμέεσθαι ἔμελλεν . 
αἰεὶ δὲ προτέρω χθαμαλώτερον ἐξελάχαινον 
στείρης , ἐν δ’ ὁλκῷ ξεστὰς στορέσαντο φάλαγγας · 
τὴν δὲ κατάντη κλῖναν ἐπὶ πρώτῃσι φάλαγξιν , 
ὥς κεν ὀλισθαίνουσα δῑ αὐτάων φορέοιτο . 
ὕψι δ’ ἄρ’ ἔνθα καὶ ἔνθα μεταστρέψαντες ἐρετμὰ 
πήχυιον προύχοντα περὶ σκαλμοῖσιν ἔδησαν . 
τῶν δ’ ἐναμοιβαδὶς αὐτοὶ ἐνέσταθεν ἀμφοτέρωθεν , 
στέρνα θ’ ὁμοῦ καὶ χεῖρας ἐπήλασαν . 
ἐν δ’ ἄρα Τῖφυς 
βήσαθ’ , ἵν’ ὀτρύνειε νέους κατὰ καιρὸν ἐρύσσαι · 
κεκλόμενος δ’ ἤυσε μάλα μέγα · τοὶ δὲ παρᾶσσον 
ᾧ κράτεϊ βρίσαντες ἰῇ στυφέλιξαν ἐρωῇ 
νειόθεν ἐξ ἕδρης , ἐπὶ δ’ ἐρρώσαντο πόδεσσιν 
προπροβιαζόμενοι · ἡ δ’ ἕσπετο Πηλιὰς Ἀργὼ 
ῥίμφα μάλ’ · οἱ δ’ ἑκάτερθεν ἐπίαχον ἀίσσοντες . 
αἱ δ’ ἄρ’ ὑπὸ τρόπιδι στιβαρῇ στενάχοντο φάλαγγες 
τριβόμεναι περὶ δέ σφιν ἀιδνὴ κήκιε λιγνὺς 
βριθοσύνῃ , κατόλισθε δ’ ἔσω ἁλός · οἱ δέ μιν αὖθι 
ἂψ ἀνασειράζοντες ἔχον προτέρωσε κιοῦσαν . 
σκαλμοῖς δ’ ἀμφὶς ἐρετμὰ κατήρτυον · ἐν δέ οἱ ἱστὸν 
λαίφεά τ’ εὐποίητα καὶ ἁρμαλιὴν ἐβάλοντο . 
Αὐτὰρ ἐπεὶ τὰ ἕκαστα περιφραδέως ἀλέγυναν , 
κληῖδας μὲν πρῶτα πάλῳ διεμοιρήσαντο , 
ἄνδρ’ ἐντυναμένω δοιὼ μίαν · ἐκ δ’ ἄρα μέσσην 
ᾕρεον Ἡρακλῆι καὶ ἡρώων ἄτερ ἄλλων 
Ἀγκαίῳ , Τεγέης ὅς ῥα πτολίεθρον ἔναιεν . 
τοῖς μέσσην οἴοισιν ἀπὸ κληῖδα λίποντο 
αὔτως , οὔτι πάλῳ · ἐπὶ δ’ ἔτρεπον αἰνήσαντες 
Τῖφυν ἐυστείρης οἰήια νηὸς ἔρυσθαι . 
Ἔνθεν δ’ αὖ λάιγγας ἁλὸς σχεδὸν ὀχλίζοντες 
νήεον αὐτόθι βωμὸν ἐπάκτιον Ἀπόλλωνος , 
Ἀκτίου Ἐμβασίοιό τ’ ἐπώνυμον · ὦκα δέ τοίγε 
φιτροὺς ἀζαλέης στόρεσαν καθύπερθεν ἐλαίης . 
τείως δ’ αὖτ’ ἀγέληθεν ἐπιπροέηκαν ἄγοντες 
βουκόλοι Αἰσονίδαο δύω βόε . 
τοὺς δ’ ἐρύσαντο 
κουρότεροι ἑτάρων βωμοῦ σχεδόν . 
οἱ δ’ ἄρ’ ἔπειτα 
χέρνιβά τ’ οὐλοχύτας τε παρέσχεθον . 
αὐτὰρ Ἰήσων 
εὔχετο κεκλόμενος πατρώιον Ἀπόλλωνα · 
"Κλῦθι ἄναξ , Παγασάς τε πόλιν τ’ Αἰσωνίδα ναίων , 
ἡμετέροιο τοκῆος ἐπώνυμον , ὅς μοι ὑπέστης 
Πυθοῖ χρειομένῳ ἄνυσιν καὶ πείραθ’ ὁδοῖο 
σημανέειν , αὐτὸς γὰρ ἐπαίτιος ἔπλευ ἀέθλων · 
αὐτὸς νῦν ἄγε νῆα σὺν ἀρτεμέεσσιν ἑταίροις 
κεῖσέ τε καὶ παλίνορσον ἐς Ἑλλάδα . 
σοὶ δ’ ἂν ὀπίσσω 
τόσσων , ὅσσοι κεν νοστήσομεν , ἀγλαὰ ταύρων 
ἱρὰ πάλιν βωμῷ ἐπιθήσομεν · ἄλλα δὲ Πυθοῖ , 
ἄλλα δ’ ἐς Ὀρτυγίην ἀπερείσια δῶρα κομίσσω . 
νῦν δ’ ἴθι , καὶ τήνδ’ ἧμιν , Ἑκηβόλε , δέξο θυηλήν , 
ἥν τοι τῆσδ’ ἐπίβαθρα χάριν προτεθείμεθα νηὸς 
πρωτίστην · λύσαιμι δ’ , ἄναξ , ἐπ’ ἀπήμονι μοίρῃ 
πείσματα σὴν διὰ μῆτιν · ἐπιπνεύσειε δ’ ἀήτης 
μείλιχος , ᾧ κ’ ἐπὶ πόντον ἐλευσόμεθ’ εὐδιόωντες." 
Ἦ , καὶ ἅμ’ εὐχωλῇ προχύτας βάλε . 
τὼ δ’ ἐπὶ βουσὶν 
ζωσάσθην , Ἀγκαῖος ὑπέρβιος , Ἡρακλέης τε . 
ἤτοι ὁ μὲν ῥοπάλῳ μέσσον κάρη ἀμφὶ μέτωπα 
πλῆξεν , ὁ δ’ ἀθρόος αὖθι πεσὼν ἐνερείσατο γαίῃ · 
Ἀγκαῖος δ’ ἑτέροιο κατὰ πλατὺν αὐχένα κόψας 
χαλκείῳ πελέκει κρατεροὺς διέκερσε τένοντας · 
ἤριπε δ’ ἀμφοτέροισι περιρρηδὴς κεράεσσιν . 
τοὺς δ’ ἔταροι σφάξαν τε θοῶς , δεῖράν τε βοείας , 
κόπτον , δαίτρευόν τε , καὶ ἱερὰ μῆρ’ ἐτάμοντο , 
κὰδ δ’ ἄμυδις τάγε πάντα καλύψαντες πύκα δημῷ 
καῖον ἐπὶ σχίζῃσιν · ὁ δ’ ἀκρήτους χέε λοιβὰς 
Αἰσονίδης , γήθει δὲ σέλας θηεύμενος Ἴδμων 
πάντοσε λαμπόμενον θυέων ἄπο τοῖό τε λιγνὺν 
πορφυρέαις ἑλίκεσσιν ἐναίσιμον ἀίσσουσαν · 
αἶψα δ’ ἀπηλεγέως νόον ἔκφατο Λητοΐδαο · 
"Ὑμῖν μὲν δὴ μοῖρα θεῶν χρειώ τε περῆσαι 
ἐνθάδε κῶας ἄγοντας · ἀπειρέσιοι δ’ ἐνὶ μέσσῳ 
κεῖσέ τε δεῦρό τ’ ἔασιν ἀνερχομένοισιν ἄεθλοι . 
αὐτὰρ ἐμοὶ θανέειν στυγερῇ ὑπὸ δαίμονος αἴσῃ 
τηλόθι που πέπρωται ἐπ’ Ἀσίδος ἠπείροιο . 
ὧδε κακοῖς δεδαὼς ἔτι καὶ πάρος οἰωνοῖσιν 
πότμον ἐμὸν πάτρης ἐξήιον , ὄφρ’ ἐπιβαίην 
νηός , ἐυκλείη δὲ δόμοις ἐπιβάντι λίπηται." 
Ὧς ἄρ’ ἔφη · κοῦροι δὲ θεοπροπίης ἀίοντες 
νόστῳ μὲν γήθησαν , ἄχος δ’ ἕλεν Ἴδμονος αἴσῃ . 
ἦμος δ’ ἠέλιος σταθερὸν παραμείβεται ἦμαρ , 
αἱ δὲ νέον σκοπέλοισιν ὑποσκιόωνται ἄρουραι , 
δειελινὸν κλίνοντος ὑπὸ ζόφον ἠελίοιο , 
τῆμος ἄρ’ ἤδη πάντες ἐπὶ ψαμάθοισι βαθεῖαν 
φυλλάδα χευάμενοι πολιοῦ πρόπαρ αἰγιαλοῖο 
κέκλινθ’ ἑξείης · παρὰ δέ σφισι μυρί’ ἔκειτο 
εἴδατα , καὶ μέθυ λαρόν , ἀφυσσαμένων προχόῃσιν 
οἰνοχόων · μετέπειτα δ’ ἀμοιβαδὶς ἀλλήλοισιν 
μυθεῦνθ’ , οἷά τε πολλὰ νέοι παρὰ δαιτὶ καὶ οἴνῳ 
τερπνῶς ἑψιόωνται , ὅτ’ ἄατος ὕβρις ἀπείη . 
ἔνθ’ αὖτ’ Αἰσονίδης μὲν ἀμήχανος εἰν ἑοῖ αὐτῷ 
πορφύρεσκεν ἕκαστα κατηφιόωντι ἐοικώς . 
τὸν δ’ ἄρ’ ὑποφρασθεὶς μεγάλῃ ὀπὶ νείκεσεν Ἴδας · 
"Αἰσονίδη , τίνα τήνδε μετὰ φρεσὶ μῆτιν ἑλίσσεις ; 
αὔδα ἐνὶ μέσσοισι τεὸν νόον . 
ἦέ σε δαμνᾷ 
τάρβος ἐπιπλόμενον , τό τ’ ἀνάλκιδας ἄνδρας ἀτύζει ; 
ἴστω νῦν δόρυ θοῦρον , ὅτῳ περιώσιον ἄλλων 
κῦδος ἐνὶ πτολέμοισιν ἀείρομαι , οὐδέ μ’ ὀφέλλει 
Ζεὺς τόσον , ὁσσάτιόν περ ἐμὸν δόρυ , μή νύ τι πῆμα 
λοίγιον ἔσσεσθαι , μηδ’ ἀκράαντον ἄεθλον 
Ἴδεω ἑσπομένοιο , καὶ εἰ θεὸς ἀντιόῳτο . 
τοῖόν μ’ Ἀρήνηθεν ἀοσσητῆρα κομίζεις." 
Ἦ , καὶ ἐπισχόμενος πλεῖον δέπας ἀμφοτέρῃσιν 
πῖνε χαλίκρητον λαρὸν μέθυ · δεύετο δ’ οἴνῳ 
χείλεα , κυάνεαί τε γενειάδες · οἱ δ’ ὁμάδησαν 
πάντες ὁμῶς , Ἴδμων δὲ καὶ ἀμφαδίην ἀγόρευσεν · 
"Δαιμόνιε , φρονέεις ὀλοφώια καὶ πάρος αὐτῷ . 
ἦέ τοι εἰς ἄτην ζωρὸν μέθυ θαρσαλέον κῆρ 
οἰδάνει ἐν στήθεσσι , θεοὺς δ’ ἀνέηκεν ἀτίζειν ; 
ἄλλοι μῦθοι ἔασι παρήγοροι , οἷσί περ ἀνὴρ 
θαρσύνοι ἕταρον · σὺ δ’ ἀτάσθαλα πάμπαν ἔειπας , 
τοῖα φάτις καὶ τοὺς πρὶν ἐπιφλύειν μακάρεσσιν 
υἷας Ἀλωιάδας , οἷς οὐδ’ ὅσον ἰσοφαρίζεις 
ἠνορέην · ἔμπης δὲ θοοῖς ἐδάμησαν ὀιστοῖς 
ἄμφω Λητοΐδαο , καὶ ἴφθιμοί περ ἐόντες." 
Ὧς ἔφατ’ · ἐκ δ’ ἐγέλασσεν ἄδήν Ἀφαρήιος 
Ἴδας 
καί μιν ἐπιλλίζων ἠμείβετο κερτομίοισιν · 
"Ἄγρει νυν τόδε σῇσι θεοπροπίῃσιν ἐνίσπες , 
εἰ καὶ ἐμοὶ τοιόνδε θεοὶ τελέουσιν ὄλεθρον , 
οἷον Ἀλωιάδῃσι πατὴρ τεὸς ἐγγυάλιξεν . 
φράζεο δ’ ὅππως χεῖρας ἐμὰς σόος ἐξαλέοιο , 
χρειὼ θεσπίζων μεταμώνιον εἴ κεν ἁλῴης." 
Χώετ’ ἐνιπτάζων · προτέρω δέ κε νεῖκος ἐτύχθη , 
εἰ μὴ δηριόωντας ὁμοκλήσαντες ἑταῖροι 
αὐτός τ’ Αἰσονίδης κατερήτυεν · ἂν δὲ καὶ Ὀρφεὺς 
λαιῇ ἀνασχόμενος κίθαριν πείραζεν ἀοιδῆς . 
Ἤειδεν δ’ ὡς γαῖα καὶ οὐρανὸς ἠδὲ θάλασσα , 
τὸ πρὶν ἐπ’ ἀλλήλοισι μιῇ συναρηρότα μορφῇ , 
νείκεος ἐξ ὀλοοῖο διέκριθεν ἀμφὶς ἕκαστα · 
ἠδ’ ὡς ἔμπεδον αἰὲν ἐν αἰθέρι τέκμαρ ἔχουσιν 
ἄστρα σεληναίη τε καὶ ἠελίοιο κέλευθοι · 
οὔρεά θ’ ὡς ἀνέτειλε , καὶ ὡς ποταμοὶ κελάδοντες 
αὐτῇσιν νύμφῃσι καὶ ἑρπετὰ πάντ’ ἐγένοντο . 
ἤειδεν δ’ ὡς πρῶτον Ὀφίων Εὐρυνόμη τε 
Ὠκεανὶς νιφόεντος ἔχον κράτος Οὐλύμποιο · 
ὥς τε βίῃ καὶ χερσὶν ὁ μὲν Κρόνῳ εἴκαθε τιμῆς , 
ἡ δὲ Ῥέῃ , ἔπεσον δ’ ἐνὶ κύμασιν Ὠκεανοῖο · 
οἱ δὲ τέως μακάρεσσι θεοῖς Τιτῆσιν ἄνασσον , 
ὄφρα Ζεὺς ἔτι κοῦρος , ἔτι φρεσὶ νήπια εἰδώς , 
Δικταῖον ναίεσκεν ὑπὸ σπέος · οἱ δέ μιν οὔπω 
γηγενέες Κύκλωπες ἐκαρτύναντο κεραυνῷ , 
βροντῇ τε στεροπῇ τε · τὰ γὰρ Διὶ κῦδος ὀπάζει . 
Ἦ , καὶ ὁ μὲν φόρμιγγα σὺν ἀμβροσίῃ σχέθεν αὐδῇ . 
τοὶ δ’ ἄμοτον λήξαντος ἔτι προύχοντο κάρηνα 
πάντες ὁμῶς ὀρθοῖσιν ἐπ’ οὔασιν ἠρεμέοντες 
κηληθμῷ · τοῖόν σφιν ἐνέλλιπε θέλκτρον ἀοιδῆς . 
οὐδ’ ἐπὶ δὴν μετέπειτα κερασσάμενοι Διὶ λοιβάς , 
ἣ θέμις , ἑστηῶτες ἐπὶ γλώσσῃσι χέοντο 
αἰθομέναις , ὕπνου δὲ διὰ κνέφας ἐμνώοντο . 
Αὐτὰρ ὅτ’ αἰγλήεσσα φαεινοῖς ὄμμασιν Ἠὼς 
Πηλίου αἰπεινὰς ἴδεν ἄκριας , ἐκ δ’ ἀνέμοιο 
εὔδιοι ἐκλύζοντο τινασσομένης ἁλὸς ἄκραι , 
δὴ τότ’ ἀνέγρετο Τῖφυς · ἄφαρ δ’ ὀρόθυνεν ἑταίρους 
βαινέμεναί τ’ ἐπὶ νῆα καὶ ἀρτύνασθαι ἐρετμά . 
σμερδαλέον δὲ λιμὴν Παγασήιος ἠδὲ καὶ αὐτὴ 
Πηλιὰς ἴαχεν Ἀργὼ ἐπισπέρχουσα νέεσθαι . 
ἐν γάρ οἱ δόρυ θεῖον ἐλήλατο , τό ῥ’ ἀνὰ μέσσην 
στεῖραν Ἀθηναίη Δωδωνίδος ἥρμοσε φηγοῦ . 
οἱ δ’ ἀνὰ σέλματα βάντες ἐπισχερὼ ἀλλήλοισιν , 
ὡς ἐδάσαντο πάροιθεν ἐρεσσέμεν ᾧ ἐνὶ χώρῳ , 
εὐκόσμως σφετέροισι παρ’ ἔντεσιν ἑδριόωντο . 
μέσσῳ δ’ Ἀγκαῖος μέγα τε σθένος Ἡρακλῆος 
ἵζανον · ἄγχι δέ οἱ ῥόπαλον θέτο , καί οἱ ἔνερθεν 
ποσσὶν ὑπεκλύσθη νηὸς τρόπις. · εἵλκετο δ’ ἤδη 
πείσματα , καὶ μέθυ λεῖβον ὕπερθ’ ἁλός . 
αὐτὰρ Ἰήσων 
δακρυόεις γαίης ἀπὸ πατρίδος ὄμματ’ ἔνεικεν . 
οἱ δ’ , ὥστ’ ἠίθεοι Φοίβῳ χορὸν ἢ ἐνὶ Πυθοῖ 
ᾔ που ἐν Ὀρτυγίῃ , ἢ ἐφ’ ὕδασιν Ἰσμηνοῖο 
στησάμενοι , φόρμιγγος ὑπαὶ περὶ βωμὸν ὁμαρτῇ 
ἐμμελέως κραιπνοῖσι πέδον ῥήσσωσι πόδεσσιν · 
ὧς οἱ ὑπ’ Ὀρφῆος κιθάρῃ πέπληγον ἐρετμοῖς 
πόντου λάβρον ὕδωρ , ἐπὶ δὲ ῥόθια κλύζοντο · 
ἀφρῷ δ’ ἔνθα καὶ ἔνθα κελαινὴ κήκιεν ἅλμη 
δεινὸν μορμύρουσα ἐρισθενέων μένει ἀνδρῶν . 
στράπτε δ’ ὑπ’ ἠελίῳ φλογὶ εἴκελα νηὸς ἰούσης 
τεύχεα · μακραὶ δ’ αἰὲν ἐλευκαίνοντο κέλευθοι , 
ἀτραπὸς ὣς χλοεροῖο διειδομένη πεδίοιο . 
πάντες δ’ οὐρανόθεν λεῦσσον θεοὶ ἤματι κείνῳ 
νῆα καὶ ἡμιθέων ἀνδρῶν μένος , οἳ τότ’ ἄριστοι 
πόντον ἐπιπλώεσκον · ἐπ’ ἀκροτάτῃσι δὲ νύμφαι 
Πηλιάδες κορυφῇσιν ἐθάμβεον εἰσορόωσαι 
ἔργον Ἀθηναίης Ἰτωνίδος , ἠδὲ καὶ αὐτοὺς 
ἥρωας χείρεσσιν ἐπικραδάοντας ἐρετμά . 
αὐτὰρ ὅγ’ ἐξ ὑπάτου ὄρεος κίεν ἄγχι θαλάσσης 
Χείρων Φιλλυρίδης , πολιῇ δ’ ἐπὶ κύματος ἀγῇ 
τέγγε πόδας , καὶ πολλὰ βαρείῃ χειρὶ κελεύων , 
νόστον ἐπευφήμησεν ἀκηδέα νισσομένοισιν . 
σὺν καί οἱ παράκοιτις ἐπωλένιον φορέουσα 
Πηλεΐδην Ἀχιλῆα , φίλῳ δειδίσκετο πατρί . 
Οἱ δ’ ὅτε δὴ λιμένος περιηγέα κάλλιπον ἀκτὴν 
φραδμοσύνῃ μήτι τε δαΐφρονος Ἁγνιάδαο 
Τίφυος , ὅς ῥ’ ἐνὶ χερσὶν ἐύξοα τεχνηέντως 
πηδάλῑ ἀμφιέπεσκ’ , ὄφρ’ ἔμπεδον ἐξιθύνοι , 
δή ῥα τότε μέγαν ἱστὸν ἐνεστήσαντο μεσόδμῃ , 
δῆσαν δὲ προτόνοισι , τανυσσάμενοι ἑκάτερθεν , 
κὰδ δ’ αὐτοῦ λίνα χεῦαν , ἐπ’ ἠλακάτην ἐρύσαντες . 
ἐν δὲ λιγὺς πέσεν οὖρος · ἐπ’ ἰκριόφιν δὲ κάλωας 
ξεστῇσιν περόνῃσι διακριδὸν ἀμφιβαλόντες 
Τισαίην εὔκηλοι ὑπὲρ δολιχὴν θέον ἄκρην . 
τοῖσι δὲ φορμίζων εὐθήμονι μέλπεν ἀοιδῇ 
Οἰάγροιο πάις νηοσσόον εὐπατέρειαν 
Ἄρτεμιν , ἣ κείνας σκοπιὰς ἁλὸς ἀμφιέπεσκεν 
ῥυομένη καὶ γαῖαν Ἰωλκίδα · τοὶ δὲ βαθείης 
ἰχθύες ἀίσσοντες ὕπερθ’ ἁλός , ἄμμιγα παύροις 
ἄπλετοι , ὑγρὰ κέλευθα διασκαίροντες ἕποντο . 
ὡς δ’ ὁπότ’ ἀγραύλοιο κατ’ ἴχνια σημαντῆρος 
μυρία μῆλ’ ἐφέπονται ἄδην κεκορημένα ποίης 
εἰς αὖλιν , ὁ δέ τ’ εἶσι πάρος σύριγ γι λιγείῃ 
καλὰ μελιζόμενος νόμιον μέλος , ὧς ἄρα τοίγε 
ὡμάρτευν · τὴν δ’ αἰὲν ἐπασσύτερος φέρεν οὖρος . 
Αὐτίκα δ’ ἠερίη πολυλήιος αἶα Πελασγῶν 
δύετο , Πηλιάδας δὲ παρεξήμειβον ἐρίπνας 
αἰὲν ἐπιπροθέοντες · ἔδυνε δὲ Σηπιὰς ἄκρη , 
φαίνετο δ’ εἰναλίη Σκίαθος , φαίνοντο δ’ ἄπωθεν 
Πειρεσιαὶ Μάγνησά θ’ ὑπεύδιος ἠπείροιο 
ἀκτὴ καὶ τύμβος Δολοπήιος · ἔνθ’ ἄρα τοίγε 
ἑσπέριοι ἀνέμοιο παλιμπνοίῃσιν ἔκελσαν , 
καί μιν κυδαίνοντες ὑπὸ κνέφας ἔντομα μήλων 
κεῖαν , ὀρινομένης ἁλὸς οἴδματι · διπλόα δ’ ἀκταῖς 
ἤματ’ ἐλινύεσκον · ἀτὰρ τριτάτῳ προέηκαν 
νῆα , τανυσσάμενοι περιώσιον ὑψόθι λαῖφος . 
τὴν δ’ ἀκτὴν Ἀφέτας Ἀργοῦς ἔτι κικλήσκουσιν . 
Ἔνθεν δὲ προτέρωσε παρεξέθεον Μελίβοιαν . 
[ἀκτήν τ’ αἰγιαλόν τε δυσήνεμον εἰσορόωντες.] 
ἠῶθεν δ’ Ὁμόλην αὐτοσχεδὸν εἰσορόωντες 
πόντῳ κεκλιμένην παρεμέτρεον · οὐδ’ ἔτι δηρὸν 
μέλλον ὑπὲκ ποταμοῖο βαλεῖν Ἀμύροιο ῥέεθρα . 
κεῖθεν δ’ Εὐρυμενάς τε πολυκλύστους τε φάραγγας 
Ὄσσης Οὐλύμποιό τ’ ἐσέδρακον · αὐτὰρ ἔπειτα 
κλίτεα Παλλήναια , Καναστραίην ὑπὲρ ἄκρην , 
ἤνυσαν ἐννύχιοι πνοιῇ ἀνέμοιο θέοντες . 
ἦρι δὲ νισσομένοισιν Ἄθω ἀνέτελλε κολώνη 
Θρηικίη , ἣ τόσσον ἀπόπροθι Λῆμνον ἐοῦσαν , 
ὅσσον ἐς ἔνδιόν κεν ἐύστολος ὁλκὰς ἀνύσσαι , 
ἀκροτάτῃ κορυφῇ σκιάει , καὶ ἐσάχρι Μυρίνης . 
τοῖσιν δ’ αὐτῆμαρ μὲν ἄεν καὶ ἐπι κνέφας οὖρος 
πάγχυ μάλ’ ἀκραής , τετάνυστο δὲ λαίφεα νηός . 
αὐτὰρ ἅμ’ ἠελίοιο βολαῖς ἀνέμοιο λιπόντος 
εἰρεσίῃ κραναὴν Σιντηίδα Λῆμνον ἵκοντο . 
Ἔνθ’ ἄμυδις πᾶς δῆμος ὑπερβασίῃσι γυναικῶν 
νηλειῶς δέδμητο παροιχομένῳ λυκάβαντι . 
δὴ γὰρ κουριδίας μὲν ἀπηνήναντο γυναῖκας 
ἀνέρες ἐχθήραντες , ἔχον δ’ ἐπὶ ληιάδεσσιν 
τρηχὺν ἔρον , ἃς αὐτοὶ ἀγίνεον ἀντιπέρηθεν 
Θρηικίην δῃοῦντες · ἐπεὶ χόλος αἰνὸς ὄπαζεν 
Κύπιδος , οὕνεκά μιν γεράων ἐπὶ δηρὸν ἄτισσαν . 
ὦ μέλεαι , ζήλοιό τ’ ἐπισμυγερῶς ἀκόρητοι . 
οὐκ οἶον σὺν τῇσιν ἑοὺς ἔρραισαν ἀκοίτας 
ἀμφ’ εὐνῇ , πᾶν δ’ ἄρσεν ὁμοῦ γένος , ὥς κεν ὀπίσσω 
μήτινα λευγαλέοιο φόνου τίσειαν ἀμοιβήν . 
οἴη δ’ ἐκ πασέων γεραροῦ περιφείσατο πατρὸς 
Ὑψιπύλεια Θόαντος , ὃ δὴ κατὰ δῆμον ἄνασσεν · 
λάρνακι δ’ ἐν κοίλῃ μιν ὕπερθ’ ἁλὸς ἧκε φέρεσθαι , 
αἴ κε φύγῃ . 
καὶ τὸν μὲν ἐς Οἰνοίην ἐρύσαντο 
πρόσθεν , ἀτὰρ Σίκινόν γε μεθύστερον αὐδηθεῖσαν 
νῆσον , ἐπακτῆρες , Σικίνου ἄπο , τόν ῥα Θόαντι 
νηιὰς Οἰνοίη νύμφη τέκεν εὐνηθεῖσα . 
τῇσι δὲ βουκόλιαί τε βοῶν χάλκειά τε δύνειν 
τεύχεα , πυροφόρους τε διατμήξασθαι ἀροὔρας 
ῥηίτερον πάσῃσιν Ἀθηναίης πέλεν ἔργων , 
οἷς αἰεὶ τὸ πάροιθεν ὁμίλεον . 
ἀλλὰ γὰρ ἔμπης 
ἦ θαμὰ δὴ πάπταινον ἐπὶ πλατὺν ὄμμασι πόντον 
δείματι λευγαλέῳ , ὁπότε Θρήικες ἴασιν . 
τῶ καὶ ὅτ’ ἐγγύθι νήσου ἐρεσσομένην ἴδον Ἀργώ , 
αὐτίκα πασσυδίῃ πυλέων ἔκτοσθε Μυρίνης 
δήια τεύχεα δῦσαι ἐς αἰγιαλὸν προχέοντο , 
Θυιάσιν ὠμοβόροις ἴκελαι · φὰν γάρ που ἱκάνειν 
Θρήικας · ἡ δ’ ἅμα τῇσι Θοαντιὰς Ὑψιπύλεια 
δῦν’ ἐνὶ τεύχεσι πατρός . 
ἀμηχανίῃ δ’ ἐχέοντο 
ἄφθογγοι · τοῖόν σφιν ἐπὶ δέος ᾐωρεῖτο . 
Τείως δ’ αὖτ’ ἐκ νηὸς ἀριστῆες προέηκαν 
Αἰθαλίδην κήρυκα θοόν , τῷπέρ τε μέλεσθαι 
ἀγγελίας καὶ σκῆπτρον ἐπέτρεπον Ἑρμείαο , 
σφωιτέροιο τοκῆος , ὅ οἱ μνῆστιν πόρε πάντων 
ἄφθιτον · οὐδ’ ἔτι νῦν περ ἀποιχομένου Ἀχέροντος 
δίνας ἀπροφάτους ψυχὴν ἐπιδέδρομε λήθη · 
ἀλλ’ ἥγ’ ἔμπεδον αἰὲν ἀμειβομένη μεμόρηται , 
ἄλλοθ’ ὑποχθονίοις ἐναρίθμιος , ἄλλοτ’ ἐς αὐγὰς 
ἠελίου ζωοῖσι μετ’ ἀνδράσιν . 
ἀλλὰ τί μύθους 
Αἰθαλίδεω χρειώ με διηνεκέως ἀγορεύειν ; 
ὅς ῥα τόθ’ Ὑψιπύλην μειλίξατο δέχθαι ἰόντας 
ἤματος ἀνομένοιο διὰ κνέφας · οὐδὲ μὲν ἠοῖ 
πείσματα νηὸς ἔλυσαν ἐπὶ πνοιῇ βορέαο . 
Λημνιάδες δὲ γυναῖκες ἀνὰ πτόλιν ἷζον ἰοῦσαι 
εἰς ἀγορήν · αὐτὴ γὰρ ἐπέφραδεν Ὑψιπύλεια . 
καί ῥ’ ὅτε δὴ μάλα πᾶσαι ὁμιλαδὸν ἠγερέθοντο , 
αὐτίκ’ ἄρ’ ἥγ’ ἐνὶ τῇσιν ἐποτρύνουσ’ ἀγόρευεν · 
"Ὦφιλαι , εἰ δ’ ἄγε δὴ μενοεικέα δῶρα πόρωμεν 
ἀνδράσιν , οἷά τ’ ἔοικεν ἄγειν ἐπὶ νηὸς ἔχοντας , 
ἤια , καὶ μέθυ λαρόν , ἵν’ ἔμπεδον ἔκτοθι πύργων 
μίμνοιεν , μηδ’ ἄμμε κατὰ χρειὼ μεθέποντες 
ἀτρεκέως γνώωσι , κακὴ δ’ ἐπὶ πολλὸν ἵκηται 
βάξις · ἐπεὶ μέγα ἔργον ἐρέξαμεν , οὐδέ τι πάμπαν 
θυμηδὲς καὶ τοῖσι τόγ’ ἔσσεται , εἴ κε δαεῖεν . 
ἡμετέρη μὲν νῦν τοίη παρενήνοθε μῆτις · 
ὑμέων δ’ εἴ τις ἄρειον ἔπος μητίσεται ἄλλη , 
ἐγρέσθω · τοῦ γάρ τε καὶ εἵνεκα δεῦρ’ ἐκάλεσσα." 
Ὧς ἄρ’ ἔφη , καὶ θῶκον ἐφίζανε πατρὸς ἑοῖο 
λάινον · αὐτὰρ ἔπειτα φίλη τροφὸς ὦρτο Πολυξώ , 
γήραϊ δὴ ῥικνοῖσιν ἐπισκάζουσα πόδεσσιν , 
βάκτρῳ ἐρειδομένη , περὶ δὲ μενέαιν’ ἀγορεῦσαι . 
τῇ καὶ παρθενικαὶ πίσυρες σχεδὸν ἑδριόωντο 
ἀδμῆτες λευκῇσιν ἐπιχνοαούσῃ ἐθείραις . 
στῆ δ’ ἄρ’ ἐνὶ μέσσῃ ἀγορῇ , ἀνὰ δ’ ἔσχεθε δειρὴν 
ἦκα μόλις κυφοῖο μεταφρένου , ὧδέ τ’ ἔειπεν · 
"Δῶρα μέν , ὡς αὐτῇ περ ἐφανδάνει Ὑψιπυλείῃ , 
πέμπωμεν ξείνοισιν , ἐπεὶ καὶ ἄρειον ὀπάσσαι . 
ὔμμι γε μὴν τίς μῆτις ἐπαύρεσθαι βιότοιο , 
αἴ κεν ἐπιβρίσῃ Θρήιξ στρατός , ἠέ τις ἄλλος 
δυσμενέων , ἅ τε πολλὰ μετ’ ἀνθρώποισι πέλονται ; 
ὡς καὶ νῦν ὅδ’ ὅμιλος ἀνωίστως ἐφικάνει . 
εἰ δὲ τὸ μὲν μακάρων τις ἀποτρέποι , ἄλλα δ’ ὀπίσσω 
μυρία δηιοτῆτος ὑπέρτερα πήματα μίμνει , 
εὖτ’ ἂν δὴ γεραραὶ μὲν ἀποφθινύθωσι γυναῖκες , 
κουρότεραι δ’ ἄγονοι στυγερὸν ποτὶ γῆρας ἵκησθε . 
πῶς τῆμος βώσεσθε δυσάμμοροι ; 
ἦε βαθείαις 
αὐτόματοι βόες ὔμμιν ἐνιζευχθέντες ἀρούραις 
γειοτόμον νειοῖο διειρύσσουσιν ἄροτρον , 
καὶ πρόκα τελλομένου ἔτεος στάχυν ἀμήσονται ; 
ἦ μὲν ἐγών , εἰ καί με τὰ νῦν ἔτι πεφρίκασιν 
Κῆρες , ἐπερχόμενόν που ὀίομαι εἰς ἔτος ἤδη 
γαῖαν ἐφέσσεσθαι , κτερέων ἀπὸ μοῖραν ἑλοῦσαν 
αὔτως , ἣ θέμις ἐστί , πάρος κακότητα πελάσσαι . 
ὁπλοτέρῃσι δὲ πάγχυ τάδε φράζεσθαι ἄνωγα . 
νῦν γὰρ δὴ παρὰ ποσσὶν ἐπήβολός ἐστ’ ἀλεωρή , 
εἴ κεν ἐπιτρέψητε δόμους καὶ ληίδα πᾶσαν 
ὑμετέρην ξείνοισι καὶ ἀγλαὸν ἄστυ μέλεσθαι." 
Ὧς ἔφατ’ · ἐν δ’ ἀγορὴ πλῆτο θρόου . 
εὔαδε γάρ σφιν 
μῦθος . 
ἀτὰρ μετὰ τήνγε παρασχεδὸν αὖτις ἀνῶρτο 
Ὑψιπύλη , καὶ τοῖον ὑποβλήδην ἔπος ηὔδα · 
"Εἰ μὲν δὴ πάσῃσιν ἐφανδάνει ἥδε μενοινή , 
ἤδη κεν μετὰ νῆα καὶ ἄγγελον ὀτρύναιμι." 
ἦ ῥα , καὶ Ἰφινόην μετεφώνεεν ἆσσον ἐοῦσαν · 
"Ὄρσο μοι , Ἰφινόη , τοῦδ’ ἀνέρος ἀντιόωσα , 
ἡμέτερόνδε μολεῖν , ὅστις στόλου ἡγεμονεύει , 
ὄφρα τί οἱ δήμοιο ἔπος θυμῆρες ἐνίσπω · 
καὶ δ’ αὐτοὺς γαίης τε καὶ ἄστεος , αἴ κ’ ἐθέλωσιν , 
κέκλεο θαρσαλέως ἐπιβαινέμεν εὐμενέοντας." 
Ἦ , καὶ ἔλυσ’ ἀγορήν , μετὰ δ’ εἰς ἑὸν ὦρτο νέεσθαι . 
ὧς δὲ καὶ Ἰφινόη Μινύας ἵκεθ’ · οἱ δ’ ἐρέεινον , 
χρεῖος ὅ τι φρονέουσα μετήλυθεν . 
ὦκα δὲ τούσγε 
πασσυδίῃ μύθοισι προσέννεπεν ἐξερέοντας · 
"Κούρη τοί μ’ ἐφέηκε Θοαντιὰς ἐνθάδ’ ἰοῦσαν , 
Ὑψιπύλη , καλέειν νηὸς πρόμον , ὅστις ὄρωρεν , 
ὄφρα τί οἱ δήμοιο ἔπος θυμῆρες ἐνίσπῃ · 
καὶ δ’ αὐτοὺς γαίης τε καὶ ἄστεος , αἴ κ’ ἐθέλητε , 
κέκλεται αὐτίκα νῦν ἐπιβαινέμεν εὐμενέοντας." 
Ὧς ἄρ’ ἔφη · πάντεσσι δ’ ἐναίσιμος ἥνδανε μῦθος . 
Υψιπύλην δ’ εἴσαντο καταφθιμένοιο Θόαντος 
τηλυγέτην γεγαυῖαν ἀνασσέμεν · ὦκα δὲ τόνγε 
πέμπον ἴμεν , καὶ δ’ αὐτοὶ ἐπεντύνοντο νέεσθαι . 
Αὐτὰρ ὅγ’ ἀμφ’ ὤμοισι θεᾶς Τριτωνίδος ἔργον , 
δίπλακα πορφυρέην περονήσατο , τήν οἱ ὄπασσεν 
Παλλάς , ὅτε πρῶτον δρυόχους ἐπεβάλλετο νηὸς 
Ἀργοῦς , καὶ κανόνεσσι δάε ζυγὰ μετρήσασθαι . 
τῆς μὲν ῥηίτερόν κεν ἐς ἠέλιον ἀνιόντα 
ὄσσε βάλοις , ἢ κεῖνο μεταβλέψειας ἔρευθος . 
δὴ γάρ τοι μέσση μὲν ἐρευθήεσσ’ ἐτέτυκτο , 
ἄκρα δὲ πορφυρέη πάντῃ πέλεν · ἐν δ’ ἄρ’ ἑκάστῳ 
τέρματι δαίδαλα πολλὰ διακριδὸν εὖ ἐπέπαστο . 
Ἐν μὲν ἔσαν Κύκλωπες ἐπ’ ἀφθίτῳ ἥμενοι 
ἔργῳ , 
Ζηνὶ κεραυνὸν ἄνακτι πονεύμενοι · ὃς τόσον ἤδη 
παμφαίνων ἐτέτυκτο , μιῆς δ’ ἔτι δεύετο μοῦνον 
ἀκτῖνος , τὴν οἵδε σιδηρείῃς ἐλάασκον 
σφύρῃσιν , μαλεροῖο πυρὸς ζείουσαν ἀυτμήν . 
Ἐν δ’ ἔσαν Ἀντιόπης Ἀσωπίδος υἱέε δοιώ , 
Ἀμφίων καὶ Ζῆθος · ἀπύργωτος δ’ ἔτι Θήβη 
κεῖτο πέλας , τῆς οἵγε νέον βάλλοντο δομαίους 
ἱέμενοι . 
Ζῆθος μὲν ἐπωμαδὸν ἠέρταζεν 
οὔρεος ἠλιβάτοιο κάρη , μογέοντι ἐοικώς · 
Ἀμφίων δ’ ἐπί οἱ χρυσέῃ φόρμιγγι λιγαίνων 
ἤιε , δὶς τόσση δὲ μετ’ ἴχνια νίσσετο πέτρη 
Ἑξείης δ’ ἤσκητο βαθυπλόκαμος Κυθέρεια 
Ἄρεος ὀχμάζουσα θοὸν σάκος · ἐκ δέ οἱ ὤμου 
πῆχυν ἔπι σκαιὸν ξυνοχὴ κεχάλαστο χιτῶνος 
νέρθεν ὑπὲκ μαζοῖο · τὸ δ’ ἀντίον ἀτρεκὲς αὔτως 
χαλκείῃ δείκηλον ἐν ἀσπίδι φαίνετ’ ἰδέσθαι . 
Ἐν δὲ βοῶν ἔσκεν λάσιος νομός · ἀμφὶ δὲ βουσὶν 
Τηλεβόαι μάρναντο καὶ υἱέες Ἠλεκτρύωνος · 
οἱ μὲν ἀμυνόμενοι , ἀτὰρ οἵγ’ ἐθέλοντες ἀμέρσαι , 
ληισταὶ Τάφιοι · τῶν δ’ αἵματι δεύετο λειμὼν 
ἑρσήεις , πολέες δ’ ὀλίγους βιόωντο νομῆας . 
Ἐν δὲ δύω δίφροι πεπονήατο δηριόωντες . 
καὶ τὸν μὲν προπάροιθε Πέλοψ ἴθυνε , τινάσσων 
ἡνία , σὺν δέ οἱ ἔσκε παραιβάτις Ἱπποδάμεια · 
τὸν δὲ μεταδρομάδην ἐπὶ Μυρτίλος ἤλασεν ἵππους , 
σὺν τῷ δ’ Οἰνόμαος προτενὲς δόρυ χειρὶ μεμαρπὼς 
ἄξονος ἐν πλήμνῃσι παρακλιδὸν ἀγνυμένοιο 
πῖπτεν , ἐπεσσύμενος Πελοπήια νῶτα δαΐξαι . 
Ἐν καὶ Ἀπόλλων Φοῖβος ὀιστεύων ἐτέτυκτο , 
βούπαις οὔπω πολλός , ἑὴν ἐρύοντα καλύπτρης 
μητέρα θαρσαλέως Τιτυὸν μέγαν , ὅν ῥ’ ἔτεκέν γε 
δῖ’ Ἐλάρη , θρέψεν δὲ καὶ ἂψ ἐλοχεύσατο Γαῖα . 
Ἐν καὶ Φρίξος ἔην Μινυήιος ὡς ἐτεόν περ 
εἰσαΐων κριοῦ , ὁ δ’ ἄρ’ ἐξενέποντι ἐοικώς . 
κείνους κ’ εἰσορόων ἀκέοις , ψεύδοιό τε θυμόν , 
ἐλπόμενος πυκινήν τιν’ ἀπὸ σφείων ἐσακοῦσαι 
βάξιν , ὃ καὶ δηρόν περ ἐπ’ ἐλπίδι θηήσαιο . 
Τοῖ’ ἄρα δῶρα θεᾶς Τριτωνίδος ἦεν Ἀθήνης . 
δεξιτερῇ δ’ ἕλεν ἔγχος ἑκηβόλον , ὅ ῥ’ Ἀταλάντη 
Μαινάλῳ ἔν ποτέ οἱ ξεινήιον ἐγγυάλιξεν , 
πρόφρων ἀντομένη · περὶ γὰρ μενέαινεν ἕπεσθαι 
τὴν ὁδόν · ἀλλὰ γὰρ αὐτὸς ἑκὼν ἀπερήτυε κούρην , 
δεῖσεν δ’ ἀργαλέας ἔριδας φιλότητος ἕκητι . 
Βῆ δ’ ἴμεναι προτὶ ἄστυ , φαεινῷ ἀστέρι ἶσος , 
ὅν ῥά τε νηγατέῃσιν ἐεργόμεναι καλύβῃσιν 
νύμφαι θηήσαντο δόμων ὕπερ ἀντέλλοντα , 
καί σφισι κυανέοιο δῑ ἠέρος ὄμματα θέλγει 
καλὸν ἐρευθόμενος , γάνυται δέ τε ἠιθέοιο 
παρθένος ἱμείρουσα μετ’ ἀλλοδαποῖσιν ἐόντος 
ἀνδράσιν , ᾧ καί μιν μνηστὴν κομέουσι τοκῆες · 
τῷ ἴκελος πρὸ πόληος ἀνὰ στίβον ἤιεν ἥρως . 
καί ῥ’ ὅτε δὴ πυλέων τε καὶ ἄστεος ἐντὸς ἔβησαν , 
δημότεραι μὲν ὄπισθεν ἐπεκλονέοντο γυναῖκες , 
γηθόσυναι ξείνῳ · ὁ δ’ ἐπὶ χθονὸς ὄμματ’ ἐρείσας 
νίσσετ’ ἀπηλεγέως , ὄφρ’ ἀγλαὰ δώμαθ’ ἵκανεν 
Ὑψιπύλης · ἄνεσαν δὲ πύλας προφανέντι θεράπναι 
δικλίδας , εὐτύκτοισιν ἀρηρεμένας σανίδεσσιν . 
ἔνθα μιν Ἰφινόη κλισμῷ ἔνι παμφανόωντι 
ἐσσυμένως καλῆς διὰ παστάδος εἷσεν ἄγουσα 
ἀντία δεσποίνης · ἡ δ’ ἐγκλιδὸν ὄσσε βαλοῦσα 
παρθενικὰς ἐρύθηνε παρηίδας · ἔμπα δὲ τόνγε 
αἰδομένη μύθοισι προσέννεπεν αἱμυλίοισιν · 
"Ξεῖνε , τίη μίμνοντες ἐπὶ χρόνον ἔκτοθι πύργων 
ἧσθ’ αὔτως ; 
ἐπεὶ οὐ μὲν ὑπ’ ἀνδράσι ναίεται ἄστυ , 
ἀλλὰ Θρηικίης ἐπινάστιοι ἠπείροιο 
πυροφόρους ἀρόωσι γύας . 
κακότητα δὲ πᾶσαν 
ἐξερέω νημερτές , ἵν’ εὖ γνοίητε καὶ αὐτοί . 
εὖτε Θόας ἀστοῖσι πατὴρ ἐμὸς ἐμβασίλευεν , 
τηνίκα Θρηικίην , οἵ τ’ ἀντία ναιετάουσιν , 
δήμου ἀπορνύμενοι λαοὶ πέρθεσκον ἐπαύλους 
ἐκ νηῶν , αὐτῇσι δ’ ἀπείρονα ληίδα κούραις 
δεῦρ’ ἄγον · οὐλομένης δὲ θεᾶς πορσύνετο μῆτις 
Κύπριδος , ἥ τέ σφιν θυμοφθόρον ἔμβαλεν ἄτην . 
δὴ γὰρ κουριδίας μὲν ἀπέστυγον , ἐκ δὲ μελάθρων , 
ᾗ ματίῃ εἴξαντες , ἀπεσσεύοντο γυναῖκας · 
αὐτὰρ ληιάδεσσι δορικτήταις παρίαυον , 
σχέτλιοι . 
ἦ μὲν δηρὸν ἐτέτλαμεν , εἴ κέ ποτ’ αὖτις 
ὀψὲ μεταστρέψωσι νόον · τὸ δὲ διπλόον αἰεὶ 
πῆμα κακὸν προύβαινεν . 
ἀτιμάζοντο δὲ τέκνα 
γνήσῑ ἐνὶ μεγάροις , σκοτίη δ’ ἀνέτελλε γενέθλη . 
αὔτως δ’ ἀδμῆτές τε κόραι , χῆραί τ’ ἐπὶ τῇσιν 
μητέρες ἂμ πτολίεθρον ἀτημελέες ἀλάληντο . 
οὐδὲ πατὴρ ὀλίγον περ ἑῆς ἀλέγιζε θυγατρός , 
εἰ καὶ ἐν ὀφθαλμοῖσι δαϊζομένην ὁρόῳτο 
μητρυιῆς ὑπὸ χερσὶν ἀτασθάλου · οὐδ’ ἀπὸ μητρὸς 
λώβην , ὡς τὸ πάροιθεν , ἀεικέα παῖδες ἄμυνον · 
οὐδὲ κασιγνήτοισι κασιγνήτη μελε θυμῷ . 
ἀλλ’ οἶαι κοῦραι ληίτιδες ἔν τε δόμοισιν 
ἔν τε χοροῖς ἀγορῇ τε καὶ εἰλαπίνῃσι μέλοντο · 
εἰσόκε τις θεὸς ἄμμιν ὑπέρβιον ἔμβαλε θάρσος , 
ἂψ ἀναερχομένους Θρῃκῶν ἄπο μηκέτι πύργοις 
δέχθαι , ἵν’ ἢ φρονέοιεν ἅπερ θέμις , ἠέ πῃ ἄλλῃ 
αὐταῖς ληιάδεσσιν ἀφορμηθέντες ἵκοιντο . 
οἱ δ’ ἄρα θεσσάμενοι παίδων γένος , ὅσσον ἔλειπτο 
ἄρσεν ἀνὰ πτολίεθρον , ἔβαν πάλιν , ἔνθ’ ἔτι νῦν περ 
Θρηικίης ἄροσιν χιονώδεα ναιετάουσιν . 
τῶ ὑμεῖς στρωφᾶσθ’ ἐπιδήμιοι · εἰ δέ κεν αὖθι 
ναιετάειν ἐθέλοις , καί τοι ἅδοι , ἦ τ’ ἂν ἔπειτα 
πατρὸς ἐμεῖο Θόαντος ἔχοις γέρας · οὐδέ τί σ’ οἴω 
γαῖαν ὀνόσσεσθαι · περὶ γὰρ βαθυλήιος ἄλλων 
νήσων , Αἰγαίῃ ὅσαι εἰν ἁλὶ ναιετάουσιν . 
ἀλλ’ ἄγε νῦν ἐπὶ νῆα κιὼν ἑτάροισιν ἐνίσπες 
μύθους ἡμετέρους , μηδ’ ἔκτοθι μίμνε πόληος." 
Ἴσκεν , ἀμαλδύνουσα φόνου τέλος , οἷον ἐτύχθη 
ἀνδράσιν · αὐτὰρ ὁ τήνγε παραβλήδην προσέειπεν 
"Ὑψιπύλη , μάλα κεν θυμηδέος ἀντιάσαιμεν 
χρησμοσύνης , ἣν ἄμμι σέθεν χατέουσιν ὀπάζεις . 
εἶμι δ’ ὑπότροπος αὖτις ἀνὰ πτόλιν , εὖτ’ ἂν ἕκαστα 
ἐξείπω κατὰ κόσμον . 
ἀνακτορίη δὲ μελέσθω 
σοίγ’ αὐτῇ καὶ νῆσος · ἔγωγε μὲν οὐκ ἀθερίζων 
χάζομαι , ἀλλά με λυγροὶ ἐπισπέρχουσιν ἄεθλοι." 
Ἦ , καὶ δεξιτερῆς χειρὸς θίγεν · αἶψα δ’ ὀπίσσω 
βῆ ῥ’ ἴμεν , ἀμφὶ δὲ τόνγε νεήνιδες ἄλλοθεν ἄλλαι 
μυρίαι εἱλίσσοντο κεχαρμέναι , ὄφρα πυλάων 
ἐξέμολεν . 
μετέπειτα δ’ ἐυτροχάλοισιν ἀμάξαις 
ἀκτὴν εἰσαπέβαν , ξεινήια πολλὰ φέρουσαι , 
μῦθον ὅτ’ ἤδη πάντα διηνεκέως ἀγόρευσεν , 
τόν ῥα καλεσσαμένη διεπέφραδεν Ὑψιπύλεια · 
καὶ δ’ αὐτοὺς ξεινοῦσθαι ἐπὶ σφέα δώματ’ ἄγεσκον 
ῥηιδίως . 
Κύπρις γὰρ ἐπὶ γλυκὺν ἵμερον ὦρσεν 
Ἡφαίστοιο χάριν πολυμήτιος , ὄφρα κεν αὖτις 
ναίηται μετόπισθεν ἀκήρατος ἀνδράσι Λῆμνος . 
Ἔνθ’ ὁ μὲν Ὑψιπύλης βασιλήιον ἐς δόμον ὦρτο 
Αἰσονίδης · οἱ δ’ ἄλλοι ὅπῃ καὶ ἔκυρσαν ἕκαστος , 
Ἡρακλῆος ἄνευθεν , ὁ γὰρ παρὰ νηὶ λέλειπτο 
αὐτὸς ἑκὼν παῦροί τε διακρινθέντες ἑταῖροι . 
αὐτίκα δ’ ἄστυ χοροῖσι καὶ εἰλαπίνῃσι γεγήθει 
καπνῷ κνισήεντι περίπλεον · ἔξοχα δ’ ἄλλων 
ἀθανάτων Ἥρης υἷα κλυτὸν ἠδὲ καὶ αὐτὴν 
Κύπριν ἀοιδῇσιν θυέεσσί τε μειλίσσοντο . 
ἀμβολίη δ’ εἰς ἦμαρ ἀεὶ ἐξ ἤματος ἦεν 
ναυτιλίης · δηρὸν δ’ ἂν ἐλίνυον αὖθι μένοντες , 
εἰ μὴ ἀολλίσσας ἑτάρους ἀπάνευθε γυναικῶν 
Ἡρακλέης τοίοισιν ἐνιπτάζων μετέειπεν · 
"Δαιμόνιοι , πάτρης ἐμφύλιον αἷμ’ ἀποέργει 
ἡμέας ; 
ἦε γάμων ἐπιδευέες ἐνθάδ’ ἔβημεν 
κεῖθεν , ὀνοσσάμενοι πολιήτιδας ; 
αὖθι δ’ ἕαδεν 
ναίοντας λιπαρὴν ἄροσιν Λήμνοιο ταμέσθαι ; 
οὐ μὰν εὐκλειεῖς γε σὺν ὀθνείῃσι γυναιξὶν 
ἐσσόμεθ’ ὧδ’ ἐπὶ δηρὸν ἐελμένοι · οὐδέ τι κῶας 
αὐτόματον δώσει τις ἑλὼν θεὸς εὐξαμένοισιν . 
ἴομεν αὖτις ἕκαστοι ἐπὶ σφέα · τὸν δ’ ἐνὶ λέκτροις 
Ὑψιπύλης εἰᾶτε πανήμερον , εἰσόκε Λῆμνον 
παισὶν ἐσανδρώσῃ , μεγάλη τέ ἑ βάξις ἵκηται." 
Ὧς νείκεσσεν ὅμιλον · ἐναντία δ’ οὔ νύ τις ἔτλη 
ὄμματ’ ἀνασχεθέειν , οὐδὲ προτιμυθήσασθαι · 
ἀλλ’ αὔτως ἀγορῆθεν ἐπαρτίζοντο νέεσθαι 
σπερχόμενοι . 
ταὶ δέ σφιν ἐπέδραμον , εὖτ’ ἐδάησαν . 
ὡς δ’ ὅτε λείρια καλὰ περιβρομέουσι μέλισσαι 
πέτρης ἐκχύμεναι σιμβληίδος , ἀμφὶ δὲ λειμὼν 
ἑρσήεις γάνυται , ταὶ δὲ γλυκὺν ἄλλοτε ἄλλον 
καρπὸν ἀμέργουσιν πεποτημέναι · ὧς ἄρα ταίγε 
ἐνδυκὲς ἀνέρας ἀμφὶ κινυρόμεναι προχέοντο , 
χερσί τε καὶ μύθοισιν ἐδεικανόωντο ἕκαστον , 
εὐχόμεναι μακάρεσσιν ἀπήμονα νόστον ὀπάσσαι . 
ὧς δὲ καὶ Ὑψιπύλη ἠρήσατο χεῖρας ἑλοῦσα 
Αἰσονίδεω , τὰ δέ οἱ ῥέε δάκρυα χήτει ἰόντος · 
"Νίσσεο , καὶ σὲ θεοὶ σὺν ἀπηρέσιν αὖτις ἑταίροις 
χρύσειον βασιλῆι δέρος κομίσειαν ἄγοντα 
αὔτως , ὡς ἐθέλεις καί τοι φίλον . 
ἥδε δὲ νῆσος 
σκῆπτρά τε πατρὸς ἐμεῖο παρέσσεται , ἢν καὶ ὀπίσσω 
δή ποτε νοστήσας ἐθέλῃς ἄψορρον ἱκέσθαι . 
ῥηιδίως δ’ ἂν ἑοῖ καὶ ἀπείρονα λαὸν ἀγείραις 
ἄλλων ἐκ πολίων · ἀλλ’ οὐ σύγε τήνδε μενοινὴν 
σχήσεις , οὔτ’ αὐτὴ προτιόσσομαι ὧδε τελεῖσθαι . 
μνώεο μὴν ἀπεών περ ὁμῶς καὶ νόστιμος ἤδη 
Ὑψιπύλης · λίπε δ’ ἧμιν ἔπος , τό κεν ἐξανύσαιμι 
πρόφρων , ἢν ἄρα δή με θεοὶ δώωσι τεκέσθαι." 
Τὴν δ’ αὖτ’ Αἴσονος υἱὸς ἀγαιόμενος προσέειπεν · 
"Ὑψιπύλη , τὰ μὲν οὕτω ἐναίσιμα πάντα γένοιτο 
ἐκ μακάρων · τύνη δ’ ἐμέθεν πέρι θυμὸν ἀρείω 
ἴσχαν’ , ἐπεὶ πάτρην μοι ἅλις Πελίαο ἕκητι 
ναιετάειν · μοῦνόν με θεοὶ λύσειαν ἀέθλων . 
εἰ δ’ οὔ μοι πέπρωται ἐς Ἑλλάδα γαῖαν ἱκέσθαι 
τηλοῦ ἀναπλώοντι , σὺ δ’ ἄρσενα παῖδα τέκηαι , 
πέμπε μιν ἡβήσαντα Πελασγίδος ἔνδον Ἰωλκοῦ 
πατρί τ’ ἐμῷ καὶ μητρὶ δύης ἄκος , ἢν ἄρα τούσγε 
τέτμῃ ἔτι ζώοντας , ἵν’ ἄνδιχα τοῖο ἄνακτος 
σφοῖσιν πορσύνωνται ἐφέστιοι ἐν μεγάροισιν." 
Ἦ , καὶ ἔβαιν’ ἐπὶ νῆα παροίτατος · ὧς δὲ καὶ 
ἄλλοι 
βαῖνον ἀριστῆες · λάζοντο δὲ χερσὶν έρετμὰ 
ἐνσχερὼ ἑζόμενοι · πρυμνήσια δέ σφισιν Ἄργος 
λῦσεν ὑπὲκ πέτρης ἁλιμυρέος . 
ἔνθ’ ἄρα τοίγε 
κόπτον ὕδωρ δολιχῇσιν ἐπικρατέως ἐλάτῃσιν . 
ἑσπέριοι δ’ Ὀρφῆος ἐφημοσύνῃσιν ἔκελσαν 
νῆσον ἐς Ἠλέκτρης Ἀτλαντίδος , ὄφρα δαέντες 
ἀρρήτους ἀγανῇσι τελεσφορίῃσι θέμιστας 
σωότεροι κρυόεσσαν ὑπεὶρ ἅλα ναυτίλλοιντο . 
τῶν μὲν ἔτ’ οὐ προτέρω μυθήσομαι · ἀλλὰ καὶ αὐτὴ 
νῆσος ὁμῶς κεχάροιτο καὶ οἳ λάχον ὄργια κεῖνα 
δαίμονες ἐνναέται , τὰ μὲν οὐ θέμις ἄμμιν ἀείδειν . 
Κεῖθεν δ’ εἰρεσίῃ Μέλανος διὰ βένθεα πόντου 
ἱέμενοι τῇ μὲν Θρῃκῶν χθόνα , τῇ δὲ περαίην 
Ἴμβρον ἔχον καθύπερθε · νέον γε μὲν ἠελίοιο 
δυομένου Χερόνησον ἐπὶ προύχουσαν ἵκοντο . 
ἔνθα σφιν λαιψηρὸς ἄη νότος , ἱστία δ’ οὔρῳ 
στησάμενοι κούρης Ἀθαμαντίδος αἰπὰ ῥέεθρα 
εἰσέβαλον · πέλαγος δὲ τὸ μὲν καθύπερθε λέλειπτο 
ἦρι , τὸ δ’ ἐννύχιοι Ῥοιτειάδος ἔνδοθεν ἀκτῆς 
μέτρεον , Ἰδαίην ἐπὶ δεξιὰ γαῖαν ἔχοντες . 
Δαρδανίην δὲ λιπόντες ἐπιποοσέβαλλον Ἀβύδῳ , 
Περκώτην δ’ ἐπὶ τῇ καὶ Ἀβαρνίδος ἠμαθόεσσαν 
ἠιόνα ζαθέην τε παρήμειβον Πιτύειαν . 
καὶ δὴ τοίγ’ ἐπὶ νυκτὶ διάνδιχα νηὸς ἰούσης 
δίνῃ πορφύροντα διήνυσαν Ἑλλήσποντον . 
Ἔστι δέ τις αἰπεῖα Προποντίδος ἔνδοθι νῆσος 
τυτθὸν ἀπὸ Φρυγίης πολυληίου ἠπείροιο 
εἰς ἅλα κεκλιμένη , ὅσσον τ’ ἐπιμύρεται ἰσθμὸς 
χέρσῳ ἐπιπρηνὴς καταειμένος · ἐν δέ οἱ ἀκταὶ 
ἀμφίδυμοι , κεῖνται δ’ ὑπὲρ ὕδατος Λἰσήποιο . 
*)/λρκτων μιν καλέουσιν ὄρος περιναιετάοντες · 
καὶ τὸ μὲν ὑβρισταί τε καὶ ἄγριοι ἐνναίουσιν 
Γηγενέες , μέγα θαῦμα περικτιόνεσσιν ἰδέσθαι . 
ἓξ γὰρ ἑκάστῳ χεῖρες ὑπέρβιοι ἠερέθονται , 
αἱ μὲν ἀπὸ στιβαρῶν ὤμων δύο , ταὶ δ’ ὑπένερθεν 
τέσσαρες αἰνοτάτῃσιν ἐπὶ πλευρῇς ἀραρυῖαι . 
ἰσθμὸν δ’ αὖ πεδίον τε Δολίονες ἀμφενέμοντο 
ἀνέρες · ἐν δ’ ἥρως Λἰνήιος υἱὸς ἄνασσεν 
Κύζικος , ὃν κούρη δίου τέκεν Εὐσώροιο 
Αἰνήτη . 
τοὺς δ’ οὔτι καὶ ἔκπαγλοί περ ἐόντες 
Γηγενέες σίνοντο , Ποσειδάωνος ἀρωγῇ · 
τοῦ γὰρ ἔσαν τὰ πρῶτα Δολίονες ἐκγεγαῶτες . 
ἔνθ’ Ἀργὼ προύτυψεν ἐπειγομένη ἀνέμοισιν 
Θρηικίοις , Καλὸς δὲ λιμὴν ὑπέδεκτο θέουσαν . 
κεῖσε καὶ εὐναίης ὀλίγον λίθον ἐκλύσαντες 
Τίφυος ἐννεσίῃσιν ὑπὸ κρήνῃ ἐλίποντο , 
κρήνῃ ὑπ’ Ἀρτακίῃ · ἕτερον δ’ ἔλον , ὅστις ἀρήρει , 
βριθύν · ἀτὰρ κεῖνόν γε θεοπροπίαις Ἑκάτοιο 
Νηλεΐδαι μετόπισθεν Ἰάονες ἱδρύσαντο 
ἱερόν , ἣ θέμις ἦεν , Ἰησονίης ἐν Ἀθήνης . 
Τοὺς δ’ ἄμυδις φιλότητι Δολίονες ἠδὲ καὶ αὐτὸς 
Κύζικος ἀντήσαντες ὅτε στόλον ἠδὲ γενέθλην 
ἔκλυον , οἵτινες εἶεν , ἐυξείνως ἀρέσαντο , 
καί σφεας εἰρεσίῃ πέπιθον προτέρωσε κιόντας 
ἄστεος ἐν λιμένι πρυμνήσια νηὸς ἀνάψαι , 
ἔνθ’ οἵγ’ Ἐκβασίῳ βωμὸν θέσαν Ἀπόλλωνι 
εἱσάμενοι παρὰ θῖνα , θυηπολίης τ’ ἐμελοντο . 
δῶκεν δ’ αὐτὸς ἄναξ λαρὸν μέθυ δευουένοισιν 
μῆλά θ’ ὁμοῦ · δὴ γάρ οἱ ἔην φάτις , εὖτ’ ἂν ἵκωνται 
ἀνδρῶν ἡρώων θεῖος στόλος , αὐτίκα τόνγε 
μείλιχον ἀντιάαν , μηδὲ πτολέμοιο μέλεσθαι . 
ἶσόν που κἀκείνῳ ἐπισταχύεσκον ἴουλοι , 
οὐδέ νύ πω παίδεσσιν ἀγαλλόμενος μεμόρητο · 
ἀλλ’ ἔτι οἱ κατὰ δώματ’ ἀκήρατος ἦεν ἄκοιτις 
ὠδίνων , Μέροπος Περκωσίου ἐκγεγαυῖα , 
Κλείτη ἐυπλόκαμος , τὴν μὲν νέον ἐξέτι πατρὸς 
θεσπεσίοις ἕδνοισιν ἀνήγαγεν ἀντιπέρηθεν . 
ἀλλὰ καὶ ὧς θάλαμόν τε λιπὼν καὶ δέμνια νύμφης 
τοῖς μέτα δαῖτ’ ἀλέγυνε , βάλεν δ’ ἀπὸ δείματα θυμοῦ . 
ἀλλήλους δ’ ἐρέεινον ἀμοιβαδίς · ἤτοι ὁ μέν σφεων 
πεύθετο ναυτιλίης ἄνυσιν , Πελίαό τ’ ἐφετμάς · 
οἱ δὲ περικτιόνων πόλιας καὶ κόλπον ἅπαντα 
εὐρείης πεύθοντο Προποντίδος · οὐ μὲν ἐπιπρὸ 
ἠείδει καταλέξαι ἐελδομένοισι δαῆναι . 
ἠοῖ δ’ εἰσανέβαν μέγα Δίνδυμον , ὄφρα καὶ αὐτοὶ 
θηήσαιντο πόρους κείνης ἁλός · ἐκ δ’ ἄρα τοίγε 
νῆα Χυτοῦ λιμένος προτέρω ἐξήλασαν ὅρμον · 
ἥδε δ’ Ἰησονίη πέφαται ὁδός , ἥνπερ ἔβησαν . 
Γηγενέες δ’ ἑτέρωθεν ἀπ’ οὔρεος ἀίξαντες 
φράξαν ἀπειρεσίοιο Χυτοῦ στόμα νειόθι πέτρῃς 
πόντιον , οἷά τε θῆρα λοχώμενοι ἔνδον ἐόντα . 
ἀλλὰ γὰρ αὖθι λέλειπτο σὺν ἀνδράσιν ὁπλοτέροισιν 
Ἡρακλέης , ὃς δή σφι παλίντονον αἶψα τανύσσας 
τόξον ἐπασσυτέρους πέλασε χθονί · τοὶ δὲ καὶ αὐτοὶ 
πέτρας ἀμφιρρῶγας ἀερτάζοντες ἔβαλλον . 
δὴ γάρ που κἀκεῖνα θεὰ τρέφεν αἰνὰ πέλωρα 
Ἥρη , Ζηνὸς ἄκοιτις , ἀέθλιον Ἡρακλῆι . 
σὺν δὲ καὶ ὧλλοι δῆθεν ὑπότροποι ἀντιόωντες , 
πρίν περ ἀνελθέμεναι σκοπιήν , ἥπτοντο φόνοιο 
Γηγενέων ἥρωες ἀρήιοι , ἠμὲν ὀιστοῖς 
ἠδὲ καὶ ἐγχείῃσι δεδεγμένοι , εἰσόκε πάντας 
ἀντιβίην ἀσπερχὲς ὀρινομένους ἐδάιξαν . 
ὡς δ’ ὅτε δούρατα μακρὰ νέον πελέκεσσι τυπέντα 
ὑλοτόμοι στοιχηδὸν ἐπὶ ῥηγμῖνι βάλωσιν , 
ὄφρα νοτισθέντα κρατεροὺς ἀνεχοίατο γόμφους · 
ὧς οἱ ἐνὶ ξυνοχῇ λιμένος πολιοῖο τέταντο 
ἑξείης , ἄλλοι μὲν ἐς ἁλμυρὸν ἀθρόοι ὕδωρ 
δύπτοντες κεφαλὰς καὶ στήθεα , γυῖα δ’ ὕπερθεν 
χέρσῳ τεινάμενοι · τοὶ δ’ ἔμπαλιν , αἰγιαλοῖο 
κράατα μὲν ψαμάθοισι , πόδας δ’ εἰς βένθος ἔρειδον , 
ἄμφω ἅμ’ οἰωνοῖσι καὶ ἰχθύσι κύρμα γενέσθαι . 
Ἥρωες δ’ , ὅτε δή σφιν ἀταρβὴς ἔπλετ’ ἄεθλος , 
δὴ τότε πείσματα νηὸς ἐπὶ πνοιῇς ἀνέμοιο 
λυσάμενοι προτέρωσε διὲξ ἁλὸς οἶδμα νέοντο . 
ἡ δ’ ἔθεεν λαίφεσσι πανήμερος · οὐ μὲν ἰούσης 
νυκτὸς ἔτι ῥιπὴ μένεν ἔμπεδον , ἀλλὰ θύελλαι 
ἀντίαι ἁρπάγδην ὀπίσω φέρον , ὄφρ’ ἐπέλασσαν 
αὖτις ἐυξείνοισι Δολίοσιν ἐκ δ’ ἄρ’ ἔβησαν 
αὐτονυχί · Ἱερὴ δὲ φατίζεται ἥδ’ ἔτι πέτρη , 
ᾗ πέρι πείσματα νηὸς ἐπεσσύμενοι ἐβάλοντο . 
οὐδέ τις αὐτὴν νῆσον ἐπιφραδέως ἐνόησεν 
ἔμμεναι · οὐδ’ ὑπὸ νυκτὶ Δολίονες ἂψ ἀνιόντας 
ἥρωας νημερτὲς ἐπήισαν · ἀλλά που ἀνδρῶν 
Μακριέων εἴσαντο Πελασγικὸν ἄρεα κέλσαι . 
τῶ καὶ τεύχεα δύντες ἐπὶ σφίσι χεῖρας ἄειραν . 
σὺν δ’ ἔλασαν μελίας τε καὶ ἀσπίδας ἀλλήλοισιν 
ὀξείῃ ἴκελοι ῥιπῇ πυρός , ἥ τ’ ἐνὶ θάμνοις 
αὐαλέοισι πεσοῦσα κορύσσεται · ἐν δὲ κυδοιμὸς 
δεινός τε ζαμενής τε Δολιονίῳ πέσε δήμῳ . 
οὐδ’ ὅγε δηιοτῆτος ὑπὲρ μόρον αὖτις ἔμελλεν 
οἴκαδε νυμφιδίους θαλάμους καὶ λέκτρον ἱκέσθαι . 
ἀλλά μιν Λἰσονίδης τετραμμένον ἰθὺς ἑοῖο 
πλῆξεν ἐπαΐξας στῆθος μέσον , ἀμφὶ δὲ δουρὶ 
ὀστέον ἐρραίσθη · ὁ δ’ ἐνὶ ψαμάθοισιν έλυσθεὶς 
μοῖραν ἀνέπλησεν . 
τὴν γὰρ θέμις οὔποτ’ ἀλύξαι 
θνητοῖσιν · πάντῃ δὲ περὶ μέγα πέπταται ἕρκος . 
ὧς τὸν ὀιόμενόν που ἀδευκέος ἔκτοθεν ἄτης 
εἶναι ἀριστήων αὐτῇ ὑπὸ νυκτὶ πέδησεν 
μαρνάμενον κείνοισι · πολεῖς δ’ ἐπαρηγόνες ἄλλοι 
ἔκταθεν · Ἡρακλέης μὲν ἐνήρατο Τηλεκλῆα 
ἠδὲ Μεγαβρόντην · Σφόδριν δ’ ἐνάριξεν Ἄκαστος · 
Πηλεὺς δὲ Ζέλυν εἷλεν ἀρηίθοόν τε Γέφυρον . 
αὐτὰρ ἐυμμελίης Τελαμὼν Βασιλῆα κατέκτα . 
Ἴδας δ’ αὖ Προμέα , Κλυτίος δ’ Ὑάκινθον ἔπεφνεν , 
Τυνδαρίδαι δ’ ἄμφω Μεγαλοσσάκεα Φλογίον τε . 
Οἰνεΐδης δ’ ἐπὶ τοῖσιν ἕλεν θρασὺν Ἰτυμονῆα 
ἠδὲ καὶ Ἀρτακέα , πρόμον ἀνδρῶν · οὓς ἔτι πάντας 
ἐνναέται τιμαῖς ἡρωίσι κυδαίνουσιν . 
οἱ δ’ ἄλλοι εἴξαντες ὑπέτρεσαν , ἠύτε κίρκους 
ὠκυπέτας ἀγεληδὸν ὑποτρέσσωσι πέλειαι . 
ἐς δὲ πύλας ὁμάδῳ πέσον ἀθρόοι · αἶψα δ’ ἀυτῆς 
πλῆτο πόλις στονόεντος ὑποτροπίῃ πολέμοιο . 
ἠῶθεν δ’ ὀλοὴν καὶ ἀμήχανον εἰσενόησαν 
ἀμπλακίην ἄμφω · στυγερὸν δ’ ἄχος εἷλεν ἰδόντας 
ἥρωας Μινύας Αἰνήιον υἷα πάροιθεν 
Κύζικον ἐν κονίῃσι καὶ αἵματι πεπτηῶτα . 
ἤματα δὲ τρία πάντα γόων , τίλλοντό τε χαίτας 
αὐτοὶ ὁμῶς λαοί τε Δολίονες . 
αὐτὰρ ἔπειτα 
τρὶς περὶ χαλκείοις σὺν τεύχεσι δινηθέντες 
τύμβῳ ἐνεκτερέιξαν , ἐπειρήσαντό τ’ ἀέθλων , 
ἣ θέμις , ἂμ πεδίον λειμώνιον , ἔνθ’ ἔτι νῦν περ 
ἀγκέχυται τόδε σῆμα καὶ ὀψιγόνοισιν ἰδέσθαι . 
οὐδὲ μὲν οὐδ’ ἄλοχος Κλείτη φθιμένοιο λέλειπτο 
οὗ πόσιος μετόπισθε · κακῷ δ’ ἐπὶ κύντερον ἄλλο 
ἤνυσεν , ἁψαμένη βρόχον αὐχένι . 
τὴν δὲ καὶ αὐταὶ 
νύμφαι ἀποφθιμένην ἀλσηίδες ὠδύραντο · 
καί οἱ ἀπὸ βλεφάρων ὅσα δάκρυα χεῦαν ἔραζε , 
πάντα τάγε κρήνην τεῦξαν θεαί , ἣν καλέουσιν 
Κλείτην , δυστήνοιο περικλεὲς οὔνομα νύμφης . 
αἰνότατον δὴ κεῖνο Δολιονίῃσι γυναιξὶν 
ἀνδράσι τ’ ἐκ Διὸς ἦμαρ ἐπήλυθεν · οὐδὲ γὰρ αὐτῶν 
ἔτλη τις πάσσασθαι ἐδητύος , οὐδ’ ἐπὶ δηρὸν 
ἐξ ἀχέων ἔργοιο μυληφάτου ἐμνώοντο · 
ἀλλ’ αὔτως ἄφλεκτα διαζώεσκον ἔδοντες . 
ἔνθ’ ἔτι νῦν , εὖτ’ ἄν σφιν ἐτήσια χύτλα χέωνται 
Κύζικον ἐνναίοντες Ἰάονες , ἔμπεδον αἰεὶ 
πανδήμοιο μύλης πελάνους ἐπαλετρεύουσιν . 
Ἐκ δὲ τόθεν τρηχεῖαι ἀνηέρθησαν ἄελλαι 
ἤμαθ’ ὁμοῦ νύκτας τε δυώδεκα , τοὺς δὲ καταῦθι 
ναυτίλλεσθαι ἔρυκον . 
ἐπιπλομένῃ δ’ ἐνὶ νυκτὶ 
ὧλλοι μέν ῥα πάρος δεδμημένοι εὐνάζοντο 
ὕπνῳ ἀριστῆες πύματον λάχος · αὐτὰρ Ἄκαστος 
Μόψος τ’ Ἀμπυκίδης ἀδινὰ κνώσσοντας ἔρυντο . 
ἡ δ’ ἄρ’ ὑπὲρ ξανθοῖο καρήατος Αἰσονίδαο 
πωτᾶτ’ ἀλκυονὶς λιγυρῇ ὀπὶ θεσπίζουσα 
λῆξιν ὀρινομένων ἀνέμων · συνέηκε δὲ Μόψος 
ἀκταίης ὄρνιθος ἐναίσιμον ὄσσαν ἀκούσας . 
καὶ τὴν μὲν θεὸς αὖτις ἀπέτραπεν , ἷζε δ’ ὕπερθεν 
νηίου ἀφλάστοιο μετήορος ἀίξασα . 
τὸν δ’ ὅγε κεκλιμένον μαλακοῖς ἐνὶ κώεσιν οἰῶν . 
κινήσας ἀνέγειρε παρασχεδόν , ὧδέ τ’ ἔειπεν · 
"Αἰσονίδη , χρειώ σε τόδ’ ἱερὸν εἰσανιόντα 
Δινδύμου ὀκριόεντος ἐύθρονον ἱλάξασθαι 
μητέρα συμπάντων μακάρων · λήξουσι δ’ ἄελλαι 
ζαχρηεῖς · τοίην γὰρ ἐγὼ νέον ὄσσαν ἄκουσα 
ἀλκυόνος ἁλίης , ἥ τε κνώσσοντος ὕπερθεν 
σεῖο πέριξ τὰ ἕκαστα πιφαυσκομένη πεπότηται . 
ἐκ γὰρ τῆς ἄνεμοί τε θάλασσά τε νειόθι τε χθὼν 
πᾶσα πεπείρανται νιφόεν θ’ ἕδος Οὐλύμποιο · 
καί οἱ , ὅτ’ ἐξ ὀρέων μέγαν οὐρανὸν εἰσαναβαίνῃ , 
Ζεὺς αὐτὸς Κρονίδης ὑποχάζεται . 
ὧς δὲ καὶ ὧλλοι 
ἀθάνατοι μάκαρες δεινὴν θεὸν ἀμφιέπουσιν." 
Ὧς φάτο · τῷ δ’ ἀσπαστὸν ἔπος γένετ’ εἰσαΐοντι . 
ὤρνυτο δ’ ἐξ εὐνῆς κεχαρημένος · ὦρσε δ’ ἑταίρους 
πάντας ἐπισπέρχων , καί τέ σφισιν ἐγρομένοισιν 
Ἀμπυκίδεω Μόψοιο θεοπροπίας ἀγόρευεν . 
αἶψα δὲ κουρότεροι μὲν ἀπὸ σταθμῶν ἐλάσαντες 
ἔνθεν ἐς αἰπεινὴν ἄναγον βόας οὔρεος ἄκρην . 
οἱ δ’ ἄρα λυσάμενοι Ἱερῆς ἐκ πείσματα πέτρης 
ἤρεσαν ἐς λιμένα Θρηίκιον · ἂν δὲ καὶ αὐτοὶ 
βαῖνον , παυροτέρους ἑτάρων ἐν νηὶ λιπόντες . 
τοῖσι δὲ Μακριάδες σκοπιαὶ καὶ πᾶσα περαίη 
Θρηικίης ἐνὶ χερσὶν ἑαῖς προυφαίνετ’ ἰδέσθαι · 
φαίνετο δ’ ἠερόεν στόμα Βοσπόρου ἠδὲ κολῶναι 
Μυσίαι · ἐκ δ’ ἑτέρης ποταμοῦ ῥόος Αἰσήποιο 
ἄστυ τε καὶ πεδίον Νηπήιον Ἀδρηστείης . 
ἔσκε δέ τι στιβαρὸν στύπος ἀμπέλου ἔντροφον ὕλῃ , 
πρόχνυ γεράνδρυον · τὸ μὲν ἔκταμον , ὄφρα πέλοιτο 
δαίμονος οὐρείης ἱερὸν βρέτας · ἔξεσε δ’ Ἄργος 
εὐκόσμως , καὶ δή μιν ἐπ’ ὀκριόεντι κολωνῷ 
ἵδρυσαν φηγοῖσιν ἐπηρεφὲς ἀκροτάτῃσιν , 
αἵ ῥά τε πασάων πανυπέρταται ἐρρίζωνται . 
βωμὸν δ’ αὖ χέραδος παρενήνεον · ἀμφὶ δὲ φύλλοις 
στεψάμενοι δρυΐνοισι θυηπολίης ἐμέλοντο 
Μητέρα Δινδυμίην πολυπότνιαν ἀγκαλέοντες , 
ἐνναέτιν Φρυγίης , Τιτίην θ’ ἅμα Κύλληνόν τε , 
οἳ μοῦνοι πολέων μοιρηγέται ἠδὲ πάρεδροι 
Μητέρος Ἰδαίης κεκλήαται , ὅσσοι ἔασιν 
Δάκτυλοι Ἰδαῖοι Κρηταιέες , οὕς ποτε νύμφη 
Ἀγχιάλη Δικταῖον ἀνὰ σπέος ἀμφοτέρῃσιν 
δραξαμένη γαίης Οἰαξίδος ἐβλάστησεν . 
πολλὰ δὲ τήνγε λιτῇσιν ἀποστρέψαι ἐριώλας 
Λἰσονίδης γουνάζετ’ ἐπιλλείβων ἱεροῖσιν 
αἰθομένοις · ἄμυδις δὲ νέοι Ὀρφῆος ἀνωγῇ 
σκαίροντες βηταρμὸν ἐνόπλιον ὠρχήσαντο , 
καὶ σάκεα ξιφέεσσιν ἐπέκτυπον , ὥς κεν ἰωὴ 
δύσφημος πλάζοιτο δῑ ἠέρος , ἣν ἔτι λαοὶ 
κηδείῃ βασιλῆος ἀνέστενον . 
ἔνθεν ἐσαιεὶ 
ῥόμβῳ καὶ τυπάνῳ Ῥείην Φρύγες ἱλάσκονται . 
ἡ δέ που εὐαγέεσσιν ἐπὶ φρένα θῆκε θυηλαῖς 
ἀνταίη δαίμων · τὰ δ’ ἐοικότα σήματ’ ἔγεντο . 
δένδρεα μὲν καρπὸν χέον ἄσπετον , ἀμφὶ δὲ ποσσὶν 
αὐτομάτη φύε γαῖα τερείνης ἄνθεα ποίης . 
θῆρες δ’ εἰλυούς τε κατὰ ξυλόχους τε λιπόντες 
οὐρῇσιν σαίνοντες ἐπήλυθον . 
ἡ δὲ καὶ ἄλλο 
θῆκε τέρας · ἐπεὶ οὔτι παροίτερον ὕδατι νᾶεν 
Δίνδυμον · ἀλλά σφιν τότ’ ἀνέβραχε διψάδος αὔτως 
ἐκ κορυφῆς ἄλληκτον · Ἰησονίην δ’ ἐνέπουσιν 
κεῖνο ποτὸν κρήνην περιναιέται ἄνδρες ὀπίσσω . 
καὶ τότε μὲν δαῖτ’ ἀμφὶ θεᾶς θέσαν οὔρεσιν Ἄρκτων , 
μέλποντες Ῥείην πολυπότνιαν · αὐτὰρ ἐς ἠὼ 
ληξάντων ἀνέμων νῆσον λίπον εἰρεσίῃσιν . 
Ἔνθ’ ἔρις ἄνδρα ἕκαστον ἀριστήων ὀρόθυνεν , 
ὅστις ἀπολλήξειε πανύστατος . 
ἀμφὶ γὰρ αἰθὴρ 
νήνεμος ἐστόρεσεν δίνας , κατὰ δ’ εὔνασε πόντον . 
οἱ δὲ γαληναίῃ πίσυνοι ἐλάασκον ἐπιπρὸ 
νῆα βίῃ · ? ? δ’ οὔ κε διὲξ ἁλὸς ἀίσσουσαν 
οὐδὲ Ποσειδάωνος ἀελλόποδες κίχον ἵπποι . 
ἔμπης δ’ ἐγρομένοιο σάλου ζαχρηεσιν αὔραις , 
αἳ νέον ἐκ ποταμῶν ὑπὸ δείελον ἠερέθονται , 
τειρόμενοι καὶ δὴ μετελώφεον · αὐτὰρ ὁ τούσγε 
πασσυδίῃ μογέοντας ἐφέλκετο κάρτεϊ χειρῶν 
Ἡρακλέης , ἐτίνασσε δ’ ἀρη ? ? ότα δούρατα νηός . 
ἀλλ’ ὅτε δὴ Μυσῶν λελιημένοι ἠπείροιο 
Ῥυνδακίδας προχοὰς μέγα τ’ ἠρίον Λἰγαίωνος 
τυτθὸν ὑπὲκ Φρυγίης παρεμέτρεον εἰσορόωντες , 
δὴ τότ’ ἀνοχλίζων τετρηχότος οἴδματος ὁλκοὺς 
μεσσόθεν ἆξεν ἐρετμόν . 
ἀτὰρ τρύφος ἄλλο μὲν αὐτὸς 
ἄμφω χερσὶν ἔχων πέσε δόχμιος , ἄλλο δὲ πόντος 
κλύζε παλιρροθίοισι φέρων . 
ἀνὰ δ’ ἕζετο σιγῇ 
παπταίνων · χεῖρες γὰρ ἀήθεον ἠρεμέουσαι . 
Ἦμος δ’ ἀγρόθεν εἶσι φυτοσκάφος ἤ τις ἀροτρεὺς 
ἀσπασίως εἰς αὖλιν ἑήν , δόρποιο χατίζων , 
αὐτοῦ δ’ ἐν προμολῇ τετρυμένα γούνατ’ ἔκαμψεν 
αὐσταλέος κονίῃσι , περιτριβέας δέ τε χεῖρας 
εἰσορόων κακὰ πολλὰ ἑῇ ἠρήσατο γαστρί · 
τῆμος ἄρ’ οἵγ’ ἀφίκοντο Κιανίδος ἤθεα γαίης 
ἀμφ’ Ἀργανθώνειον ὄρος προχοάς τε Κίοιο . 
τοὺς μὲν ἐυξείνως Μυσοὶ φιλότητι κιόντας 
δειδέχατ’ , ἐνναέται κείνης χθονός , ἤιά τέ σφιν 
μῆλά τε δευομένοις μέθυ τ’ ἄσπετον ἐγγυάλιξαν . 
ἔνθα δ’ ἔπειθ’ οἱ μὲν ξύλα κάγκανα , τοὶ δὲ λεχαίην 
φυλλάδα λειμώνων φέρον ἄσπετον ἀμήσαντες , 
στόρνυσθαι · τοὶ δ’ ἀμφὶ πυρήια δινεύεσκον · 
οἱ δ’ οἶνον κρητῆρσι κέρων , πονέοντο τε δαῖτα , 
Ἐκβασίῳ ῥέξαντες ὑπὸ κνέφας Ἀπόλλωνι . 
Αὐτὰρ ὁ δαίνυσθαι ἑτάροις οἷς εὖ ἐπιτείλας 
βῆ ῥ) ἴμεν εἰς ὕλην υἱὸς Διός , ὥς κεν ἐρετμὸν 
οἷ αὐτῷ φθαίη καταχείριον ἐντύνασθαι . 
εὗρεν ἔπειτ’ ἐλάτην ἀλαλήμενος , οὔτε τι πολλοῖς 
ἀχθομένην ὄζοις , οὐδὲ μέγα τηλεθόωσαν , 
ἀλλ’ οἷον ταναῆς ἔρνος πέλει αἰγείροιο · 
τόσση ὁμῶς μῆκός τε καὶ ἐς πάχος ἦεν ἰδέσθαι . 
ῥίμφα δ’ ὀιστοδόκην μὲν ἐπὶ χθονὶ θῆκε φαρέτρην 
αὐτοῖσιν τόξοισιν , ἔδυ δ’ ἀπὸ δέρμα λέοντος . 
τὴν δ’ ὅγε χαλκοβαρεῖ ῥοπάλῳ δαπέδοιο τινάξας 
νειόθεν ἀμφοτέρῃσι περὶ στύπος ἔλλαβε χερσίν , 
ἠνορέῃ πίσυνος · ἐν δὲ πλατὺν ὦμον ἔρεισεν 
εὖ διαβάς · πεδόθεν δὲ βαθύρριζόν περ ἐοῦσαν 
προσφὺς ἐξήειρε σὺν αὐτοῖς ἔχμασι γαίης . 
ὡς δ’ ὅταν ἀπροφάτως ἱστόν νεός , εὖτε μάλιστα 
χειμερίη ὀλοοῖο δύσις πέλει Ὠρίωνος , 
ὑψόθεν ἐμπλήξασα θοὴ ἀνέμοιο κατάιξ 
αὐτοῖσι σφήνεσσιν ὑπὲκ προτόνων ἐρύσηται · 
ὧς ὅγε τὴν ἤειρεν . 
ὁμοῦ δ’ ἀνὰ τόξα καὶ ἰοὺς 
δέρμα θ’ ἑλὼν ῥόπαλόν τε παλίσσυτος ὦρτο νέεσθαι . 
Τόφρα δ’ Ὕλας χαλκέῃ σὺν κάλπιδι νόσφιν ὁμίλου 
δίζητο κρήνης ἱερὸν ῥόον , ὥς κέ οἱ ὕδωρ 
φθαίη ἀφυσσάμενος ποτιδόρπιον , ἄλλα τε πάντα 
ὀτραλέως κατὰ κόσμον ἐπαρτίσσειεν ἰόντι . 
δὴ γάρ μιν τοίοισιν ἐν ἤθεσιν αὐτὸς ἔφερβεν , 
νηπίαχον τὰ πρῶτα δόμων ἐκ πατρὸς ἀπούρας , 
δίου Θειοδάμαντος , ὃν ἐν Δρυόπεσσιν ἔπεφνεν 
νηλειῶς , βοὸς ἀμφὶ γεωμόρου ἀντιόωντα . 
ἤτοι ὁ μὲν νειοῖο γύας τέμνεσκεν ἀρότρῳ 
Θειοδάμας ἀνίῃ βεβολημένος · αὐτὰρ ὁ τόνγε 
βοῦν ἀρότην ἤνωγε παρασχέμεν οὐκ ἐθέλοντα . 
ἵετο γὰρ πρόφασιν πολέμου Δρυόπεσσι βαλέσθαι 
λευγαλέην , ἐπεὶ οὔτι δίκης ἀλέγοντες ἔναιον . 
ἀλλὰ τὰ μὲν τηλοῦ κεν ἀποπλάγξειεν ἀοιδῆς . 
αἶψα δ’ ὅγε κρήνην μετεκίαθεν , ἣν καλέουσιν 
Πηγὰς ἀγχίγυοι περιναιέται . 
οἱ δέ που ἄρτι 
νυμφάων ἵσταντο χοροί · μέλε γάρ σφισι πάσαις , 
ὅσσαι κεῖσ’ ἐρατὸν νύμφαι ῥίον ἀμφενέμοντο , 
Ἄρτεμιν ἐννυχίῃσιν ἀεὶ μέλπεσθαι ἀοιδαῖς . 
αἱ μέν , ὅσαι σκοπιὰς ὀρέων λάχον ἢ καὶ ἐναύλους , 
αἵγε μὲν ὑλήωροι ἀπόπροθεν ἐστιχόωντο , 
ἡ δὲ νέον κρήνης ἀνεδύετο καλλινάοιο 
νύμφη ἐφυδατίη · τὸν δὲ σχεδὸν εἰσενόησεν 
κάλλεϊ καὶ γλυκερῇσιν ἐρευθόμενον χαρίτεσσιν . 
πρὸς γάρ οἱ διχόμηνις ἀπ’ αἰθέρος αὐγάζουσα 
βάλλε σεληναίη . 
τὴν δὲ φρένας ἐπτοίησεν 
Κύπρις , ἀμηχανίῃ δὲ μόλις συναγείρατο θυμόν . 
αὐτὰρ ὅγ’ ὡς τὰ πρῶτα ῥόῳ ἔνι κάλπιν ἔρεισεν 
λέχρις ἐπιχριμφθείς , περὶ δ’ ἄσπετον ἔβραχεν ὕδωρ 
χαλκὸν ἐς ἠχήεντα φορεύμενον , αὐτίκα δ’ ἥγε 
λαιὸν μὲν καθύπερθεν ἐπ’ αὐχένος ἄνθετο πῆχυν 
κύσσαι ἐπιθύουσα τέρεν στόμα · δεξιτερῇ δὲ 
ἀγκῶν’ ἔσπασε χειρί , μέσῃ δ’ ἐνικάββαλε δίνῃ . 
Τοῦ δ’ ἥρως ἰάχοντος ἐπέκλυεν οἶος ἑταίρων 
Εἰλατίδης Πολύφημος , ἰὼν προτέρωσε κελεύθου , 
δέκτο γὰρ Ἡρακλῆα πελώριον , ὁππόθ’ ἵκοιτο . 
βῆ δὲ μεταΐξας Πηγέων σχεδόν , ἠύτε τις θὴρ 
ἄγριος , ὅν ῥά τε γῆρυς ἀπόπροθεν ἵκετο μήλων , 
λιμῷ δ’ αἰθόμενος μετανίσσεται , οὐδ’ ἐπέκυρσεν 
ποίμνῃσιν · πρὸ γὰρ αὐτοὶ ἐνὶ σταθμοῖσι νομῆες 
ἔλσαν · ὁ δὲ στενάχων βρέμει ἄσπετον , ὄφρα κάμῃσιν · 
ὧς τότ’ ἄρ’ Εἰλατίδης μεγάλ’ ἔστενεν , ἀμφὶ δὲ χῶρον 
φοίτα κεκληγώς · μελέη δέ οἱ ἔπλετο φωνή . 
αἶψα δ’ ἐρυσσάμενος μέγα φάσγανον ὦρτο δίεσθαι , 
μήπως ἢ θήρεσσιν ἕλωρ πέλοι , ἠέ μιν ἄνδρες 
μοῦνον ἐόντ’ ἐλόχησαν , ἄγουσι δὲ ληίδ’ ἑτοίμην . 
ἔνθ’ αὐτῷ ξύμβλητο κατὰ στίβον Ἡρακλῆι 
γυμνὸν ἐπαΐσσων παλάμῃ ξίφος · εὖ δέ μιν ἔγνω 
σπερχόμενον μετὰ νῆα διὰ κνέφας . 
αὐτίκα δ’ ἄτην 
ἔκφατο λευγαλέην , βεβαρημένος ἄσθματι θυμόν · 
"Δαιμόνιε , στυγερόν τοι ἄχος πάμπρωτος ἐνίψω . 
οὐ γὰρ Ὕλας κρήνηνδε κιὼν σόος αὖτις ἱκάνει . 
ἀλλά ἑ ληιστῆρες ἐνιχρίμψαντες ἄγουσιν , 
ἢ θῆρες σίνονται · ἐγὼ δ’ ἰάχοντος ἄκουσα." 
Ὧς φάτο · τῷ δ’ ἀίοντι κατὰ κροτάφων ἅλις ἱδρὼς 
κήκιεν , ἐν δὲ κελαινὸν ὑπὸ σπλάγχνοις ζέεν αἷμα . 
χωόμενος δ’ ἐλάτην χαμάδις βάλεν , ἐς δὲ κέλευθον 
τὴν θέεν , ᾗ πόδες αὐτὸν ὑπέκφερον ἀίσσοντα . 
ὡς δ’ ὅτε τίς τε μύωπι τετυμμένος ἔσσυτο ταῦρος 
πίσεά τε προλιπὼν καὶ ἑλεσπίδας , οὐδὲ νομήων 
οὐδ’ ἀγέλης ὄθεται , πρήσσει δ’ ὁδόν , ἄλλοτ’ ἄπαυστος , 
ἄλλοτε δ’ ἱστάμενος , καὶ ἀνὰ πλατὺν αὐχέν’ ἀείρων 
ἵησιν μύκημα , κακῷ βεβολημένος οἴστρῳ · 
ὧς ὅγε μαιμώων ὁτὲ μὲν θοὰ γούνατ’ ἔπαλλεν 
συνεχέως , ὁτὲ δ’ αὖτε μεταλλήγων καμάτοιο 
τῆλε διαπρύσιον μεγάλῃ βοάασκεν ἀυτῇ . 
Αὐτίκα δ’ ἀκροτάτας ὑπερέσχεθεν ἄκριας ἀστὴρ 
ἠῷος , πνοιαὶ δὲ κατήλυθον · ὦκα δὲ Τῖφυς 
ἐσβαίνειν ὀρόθυνεν , ἐπαύρεσθαί τ’ ἀνέμοιο . 
οἱ δ’ εἴσβαινον ἄφαρ λελιημένοι · ὕψι δὲ νηὸς 
εὐναίας ἐρύσαντες ἀνεκρούσαντο κάλωας . 
κυρτώθη δ’ ἀνέμῳ λίνα μεσσόθι , τῆλε δ’ ἀπ’ ἀκτῆς 
γηθόσυνοι φορέοντο παραὶ Ποσιδήιον ἄκρην . 
ἦμος δ’ οὐρανόθεν χαροπὴ ὑπολάμπεται ἠὼς 
ἐκ περάτης ἀνιοῦσα , διαγλαύσσουσι δ’ ἀταρποί , 
καὶ πεδία δροσόεντα φαεινῇ λάμπεται αἴγλῃ , 
τῆμος τούσγ’ ἐνόησαν ἀιδρείῃσι λιπόντες . 
ἐν δέ σφιν κρατερὸν νεῖκος πέσεν , ἐν δὲ κολῳὸς 
ἄσπετος , εἰ τὸν ἄριστον ἀποπρολιπόντες ἔβησαν 
σφωιτέρων ἑτάρων . 
ὁ δ’ ἀμηχανίῃσιν ἀτυχθεὶς 
οὔτε τι τοῖον ἔπος μετεφώνεεν , οὔτε τι τοῖον 
Αἰσονίδης · ἀλλ’ ἧστο βαρείῃ νειόθεν ἄτῃ 
θυμὸν ἔδων · Τελαμῶνα δ’ ἕλεν χόλος , ὧδέ τ’ ἔειπεν · 
"Ἧσ’ αὔτως εὔκηλος , ἐπεί ? ? ύ τοι ἄρμενον ἦεν 
Ἡρακλῆα λιπεῖν · σέο δ’ ἔκτοθι μῆτις ὄρωρεν , 
ὄφρα τὸ κείνου κῦδος ἀν’ Ἑλλάδα μή σε καλύψῃ , 
αἴ κε θεοὶ δώωσιν ὑπότροπον οἴκαδε νόστον . 
ἀλλὰ τί μύθων ἦδος ; 
ἐπεὶ καὶ νόσφιν ἑταίρων 
εἶμι τεῶν , οἳ τόνγε δόλον συνετεκτήναντο." 
Ἦ , καὶ ἐς Ἁγνιάδην Τῖφυν θόρε · τὼ δέ οἱ ὄσσε 
ὄστλιγγες μαλεροῖο πυρὸς ὣς ἰνδάλλοντο . 
καί νύ κεν ἂψ ὀπίσω Μυσῶν ἐπὶ γαῖαν ἵκοντο 
λαῖτμα βιησάμενοι ἀνέμου τ’ ἄλληκτον ἰωήν , 
εἰ μὴ Θρηικίοιο δύω υἷες Βορέαο 
Αἰακίδην χαλεποῖσιν ἐρητύεσκον ἔπεσσιν , 
σχέτλιοι · ἦ τέ σφιν στυγερὴ τίσις ἔπλετ’ ὀπίσσω 
χερσὶν ὑφ’ Ἡρακλῆος , ὅ μιν δίζεσθαι ἔρυκον . 
ἄθλων γὰρ Πελίαο δεδουπότος ἂψ ἀνιόντας 
Τήνῳ ἐν ἀμφιρύτῃ πέφνεν , καὶ ἀμήσατο γαῖαν 
ἀμφ’ αὐτοῖς , στήλας τε δύω καθύπερθεν ἔτευξεν , 
ὧν ἑτέρη , θάμβος περιώσιον ἀνδράσι λεύσσειν , 
κίνυται ἠχήεντος ὑπὸ πνοιῇ βορέαο . 
καὶ τὰ μὲν ὧς ἤμελλε μετὰ χρόνον ἐκτελέεσθαι . 
τοῖσιν δὲ Γλαῦκος βρυχίης ἁλὸς ἐξεφαάνθη , 
Νηρῆος θείοιο πολυφράδμων ὑποφήτης · 
ὕψι δὲ λαχνῆέν τε κάρη καὶ στήθε’ ἀείρας 
νειόθεν ἐκ λαγόνων στιβαρῇ ἐπορέξατο χειρὶ 
νηίου ὁλκαίοιο , καὶ ἴαχεν ἐσσυμένοισιν · 
"Τίπτε παρὲκ μεγάλοιο Διὸς μενεαίνετε βουλὴν 
Αἰήτεω πτολίεθρον ἄγειν θρασὺν Ἡρακλῆα ; 
Ἄργεΐ οἱ μοῖρ’ ἐστὶν ἀτασθάλῳ Εὐρυσθῆι 
ἐκπλῆσαι μογέοντα δυώδεκα πάντας ἀέθλους , 
ναίειν δ’ ἀθανάτοισι συνέστιον , εἴ κ’ ἔτι παύρους 
ἐξανύσῃ · τῶ μή τι ποθὴ κείνοιο πελέσθω . 
αὔτως δ’ αὖ Πολύφημον ἐπὶ προχοῇσι Κίοιο 
πέπρωται Μυσοῖσι περικλεὲς ἄστυ καμόντα 
μοῖραν ἀναπλήσειν Χαλύβων ἐν ἀπείρονι γαίῃ . 
αὐτὰρ Ὕλαν φιλότητι θεὰ ποιήσατο νύμφη 
ὃν πόσιν , οἷό περ οὕνεκ’ ἀποπλαγχθέντες ἔλειφθεν." 
Ἦ , καὶ κῦμ’ ἀλίαστον ἐφέσσατο νειόθι δύψας · 
ἀμφὶ δέ οἱ δίνῃσι κυκώμενον ἄφρεεν ὕδωρ 
πορφύρεον , κοίλην δὲ διὲξ ἁλὸς ἔκλυσε νῆα . 
γήθησαν δ’ ἥρωες · ὁ δ’ ἐσσυμένως ἐβεβήκει 
Αἰακίδης Τελαμὼν ἐς Ἰήσονα , χεῖρα δὲ χειρὶ 
ἄκρην ἀμφιβαλὼν προσπτύξατο , φώνησέν τε · 
"Αἰσονίδη , μή μοί τι χολώσεαι , ἀφραδίῃσιν 
εἴ τί περ ἀασάμην · πέρι γάρ μ’ ἄχος εἷλεν ἐνισπεῖν 
μῦθον ὑπερφίαλόν τε καὶ ἄσχετον , ἀλλ’ ἀνέμοισιν 
δώομεν ἀμπλακίην , ὡς καὶ πάρος εὐμενέοντες." 
Τὸν δ’ αὖτ’ Αἴσονος υἱὸς ἐπιφραδέως προσέειπεν · 
"Ὦ πέπον , ἦ μάλα δή με κακῷ ἐκυδάσσαο μύθῳ , 
φὰς ἐνὶ τοῖσιν ἅπασιν ἐνηέος ἀνδρὸς ἀλείτην 
ἔμμεναι . 
ἀλλ’ οὐ θήν τοι ἀδευκέα μῆνιν ἀέξω , 
πρίν περ ἀνιηθείς · ἐπεὶ οὐ περὶ πώεσι μήλων , 
οὐδὲ περὶ κτεάτεσσι χαλεψάμενος μενέηνας , 
ἀλλ’ ἑτάρου περὶ φωτός . 
ἔολπα δέ τοι σὲ καὶ ἄλλῳ 
ἀμφ’ ἐμεῦ , εἰ τοιόνδε πέλοι ποτέ , δηρίσασθαι." 
Ἦ ῥα , καὶ ἀρθμηθέντες , ὅπῃ πάρος , ἑδριόωντο . 
τὼ δὲ Διὸς βουλῇσιν , ὁ μὲν Μυσοῖσι βαλέσθαι 
μέλλεν ἐπώνυμον ἄστυ πολισσάμενος ποταμοῖο 
Εἰλατίδης Πολύφημος · ὁ δ’ Εὐρυσθῆος ἀέθλους 
αὖτις ἰὼν πονέεσθαι . 
ἐπηπείλησε δὲ γαῖαν 
Μυσίδ’ ἀναστήσειν αὐτοσχεδόν , ὁππότε μή οἱ 
ἢ ζωοῦ εὕροιεν Ὕλα μόρον , ἠὲ θανόντος . 
τοῖο δὲ ῥύσῑ ὄπασσαν ἀποκρίναντες ἀρίστους 
υἱέας ἐκ δήμοιο , καὶ ὅρκια ποιήσαντο , 
μήποτε μαστεύοντες ἀπολλήξειν καμάτοιο . 
τούνεκεν εἰσέτι νῦν περ Ὕλαν ἐρέουσι Κιανοί , 
κοῦρον Θειοδάμαντος , ἐυκτιμένης τε μέλονται 
Τρηχῖνος . 
δὴ γάρ ῥα κατ’ αὐτόθι νάσσατο παῖδας , 
οὕς οἱ ῥύσια κεῖθεν ἐπιπροέηκαν ἄγεσθαι . 
Νηῦν δὲ πανημερίην ἄνεμος φέρε νυκτί τε πάσῃ 
λάβρος ἐπιπνείων · ἀτὰρ οὐδ’ ἐπὶ τυτθὸν ἄητο 
ἠοῦς τελλομένης , οἱ δὲ χθονὸς εἰσανέχουσαν 
ἀκτὴν ἐκ κόλποιο μάλ’ εὐρεῖαν ἐσιδέσθαι 
φρασσαμενοι , κώπῃσιν ἅμ’ ἠελίῳ ἐπέκελσαν 
Ἔνθα δ’ ἔσαν σταθμοί τε βοῶν αὖλίς τ’ Ἀμύκοιο , 
Βεβρύκων βασιλῆος ἀγήνορος , ὅν ποτε νύμφη 
τίκτε Ποσειδάωνι Γενεθλίῳ εὐνηθεῖσα 
Βιθυνὶς Μελίη , ὑπεροπληέστατον ἀνδρῶν · 
ὅς τ’ ἐπὶ καὶ ξείνοισιν ἀεικέα θεσμὸν ἔθηκεν , 
μήτιν’ ἀποστείχειν , πρὶν πειρήσασθαι ἑοῖο 
πυγμαχίης · πολέας δὲ περικτιόνων ἐδάιξεν . 
καὶ δὲ τότε προτὶ νῆα κιών , χρειώ μιν ἐρέσθαι 
ναυτιλίης , οἵ τ’ εἶεν , ὑπερβασίῃσιν ἄτισσεν , 
τοῖον δ’ ἐν πάντεσσι παρασχεδὸν ἔκφατο μῦθον · 
"Κέκλυθ’ , ἁλίπλαγκτοι , τάπερ ἴδμεναι ὔμμιν ἔοικεν . 
οὔτινα θέσμιόν ἐστιν ἀφορμηθέντα νέεσθαι 
ἀνδρῶν ὀθνείων , ὅς κεν Βέβρυξι πελάσσῃ , 
πρὶν χείρεσσιν ἐμῇσιν ἑὰς ἀνὰ χεῖρας ἀεῖραι . 
τῶ καί μοι τὸν ἄριστον ἀποκριδὸν οἶον ὁμίλου 
πυγμαχίῃ στήσασθε καταυτόθι δηρινθῆναι . 
εἰ δ’ ἂν ἀπηλεγέοντες ἐμὰς πατέοιτε θέμιστας , 
ἧ κέν τις στυγερῶς κρατερὴ ἐπιέψετ’ ἀνάγκη." 
Ἦ ῥα μέγα φρονέων · τοὺς δ’ ἄγριος εἰσαΐοντας 
εἷλε χόλος · περὶ δ’ αὖ Πολυδεύκεα τύψεν ὁμοκλη 
αἶψα δ’ ἑῶν ἑτάρων πρόμος ἵστατο , φώνησέν τε · 
"Ἴσχεο νῦν , μηδ’ ἄμμι κακήν , ὅτις εὔχεαι εἶναι , 
φαῖνε βίην · θεσμοῖς γὰρ ὑπείξομεν , ὡς ἀγορεύεις . 
αὐτὸς ἑκὼν ἤδη τοι ὑπίσχομαι ἀντιάασθαι." 
Ὧς φάτ’ ἀπηλεγέως · ὁ δ’ ἐσέδρακεν ὄμμαθ’ 
ἑλίξας , 
ὥστε λέων ὑπ’ ἄκοντι τετυμμένος , ὅν τ’ ἐν ὄρεσσιν 
ἀνέρες ἀμφιπένονται · ὁ δ’ ἰλλόμενός περ ὁμίλῳ 
τῶν μὲν ἔτ’ οὐκ ἀλέγει , ἐπὶ δ’ ὄσσεται οἰόθεν οἶον 
ἄνδρα τόν , ὅς μιν ἔτυψε παροίτατος , οὐδ’ ἐδάμασσεν . 
ἔνθ’ ἀπὸ Τυνδαρίδης μὲν ἐύστιπτον θέτο φᾶρος 
λεπταλέον , τό ῥά οἵ τις ἑὸν ξεινήιον εἶναι 
ὤπασε Λημνιάδων · ὁ δ’ ἐρεμνὴν δίπτυχα λώπην 
αὐτῇσιν περόνῃσι καλαύροπά τε τρηχεῖαν 
κάββαλε , τὴν φορέεσκεν , ὀριτρεφέος κοτίνοιο . 
αὐτίκα δ’ ἐγγύθι χῶρον ἑαδότα παπτήναντες 
ἷζον ἑοὺς δίχα πάντας ἐνὶ ψαμάθοισιν ἑταίρους , 
οὐ δέμας , οὐδὲ φυὴν ἐναλίγκιοι εἰσοράασθαι . 
ἀλλ’ ὁ μὲν ἢ ὀλοοῖο Τυφωέος , ἠὲ καὶ αὐτῆς 
Γαίης εἶναι ἔικτο πέλωρ τέκος , οἷα πάροιθεν 
χωομένη Διὶ τίκτεν · ὁ δ’ οὐρανίῳ ἀτάλαντος 
ἀστέρι Τυνδαρίδης , οὗπερ κάλλισται ἔασιν 
ἑσπερίην διὰ νύκτα φαεινομένου ἀμαρυγαί . 
τοῖος ἔην Διὸς υἱός , ἔτι χνοάοντας ἰούλους 
ἀντέλλων , ἔτι φαιδρὸς ἐν ὄμμασιν . 
ἀλλά οἱ ἀλκὴ 
καὶ μένος ἠύτε θηρὸς ἀέξετο · πῆλε δὲ χεῖρας 
πειράζων , εἴθ’ ὡς πρὶν ἐυτρόχαλοι φορέονται , 
μηδ’ ἄμυδις καμάτῳ τε καὶ εἰρεσίῃ βαρύθοιεν 
οὐ μὰν αὖτ’ Ἄμυκος πειρήσατο · σῖγα δ’ ἄπωθεν 
ἑστηὼς εἰς αὐτὸν ἔχ’ ὄμματα , καί οἱ ὀρέχθει 
θυμὸς ἐελδομένῳ στηθέων ἐξ αἷμα κεδάσσαι . 
τοῖσι δὲ μεσσηγὺς θεράπων Ἀμύκοιο Λυκωρεὺς 
θῆκε πάροιθε ποδῶν δοιοὺς ἑκάτερθεν ἱμάντας 
ὠμούς , ἀζαλέους , περὶ δ’ οἵγ’ ἔσαν ἐσκληῶτες . 
αὐτὰρ ὁ τόνγ’ ἐπέεσσιν ὑπερφιάλοισι μετηύδα · 
"Τῶνδέ τοι ὅν κ’ ἐθέλῃσθα , πάλου ἄτερ ἐγγυαλίξω 
αὐτὸς ἑκών , ἵνα μή μοι ἀτέμβηαι μετόπισθεν . 
ἀλλὰ βάλευ περὶ χειρί · δαεὶς δέ κεν ἄλλῳ ἐνίσποις , 
ὅσσον ἐγὼ ῥινούς τε βοῶν περίειμι ταμέσθαι 
ἀζαλέας , ἀνδρῶν τε παρηίδας αἵματι φύρσαι." 
Ὧς ἔφατ’ · αὐτὰρ ὅγ’ οὔτι παραβλήδην ἐρίδηνεν . 
ἦκα δὲ μειδήσας , οἵ οἱ παρὰ ποσσὶν ἔκειντο , 
τοὺς ἕλεν ἀπροφάτως · τοῦ δ’ ἀντίος ἤλυθε Κάστωρ 
ἠδὲ Βιαντιάδης Ταλαὸς μέγας · ὦκα δ’ ἱμάντας 
ἀμφέδεον , μάλα πολλὰ παρηγορέοντες ἐς ἀλκήν . 
τῷ δ’ αὖτ’ Ἄρητός τε καὶ Ὄρνυτος , οὐδέ τι ᾔδειν 
νήπιοι ὕστατα κεῖνα κακῇ δήσαντες ἐν αἴσῃ . 
Οἱ δ’ ἐπεὶ οὖν ἱμᾶσι διασταδὸν ἠρτύναντο , 
αὐτίκ’ ἀνασχόμενοι ῥεθέων προπάροιθε βαρείας 
χεῖρας , ἐπ’ ἀλλήλοισι μένος φέρον ἀντιόωντες . 
ἔνθα δὲ Βεβρύκων μὲν ἄναξ , ἅ τε κῦμα θαλάσσης 
τρηχὺ θοὴν ἐπὶ νῆα κορύσσεται , ἡ δ’ ὑπὸ τυτθὸν 
ἰδρείῃ πυκινοῖο κυβερνητῆρος ἀλύσκει , 
ἱεμένου φορέεσθαι ἔσω τοίχοιο κλύδωνος , 
ὧς ὅγε Τυνδαρίδην φοβέων ἕπετ’ , οὐδέ μιν εἴα 
δηθύνειν . 
ὁ δ’ ἄρ’ αἰὲν ἀνούτατος ἣν διὰ μῆτιν 
ἀίσσοντ’ ἀλέεινεν · ἀπηνέα δ’ αἶψα νοήσας 
πυγμαχίην , ᾗ κάρτος ἀάατος , ᾗ τε χερείων , 
στῆ ῥ) ἄμοτον καὶ χερσὶν ἐναντία χεῖρας ἔμιξεν . 
ὡς δ’ ὅτε νήια δοῦρα θοοῖς ἀντίξοα γόμφοις 
ἀνέρες ὑληουργοὶ ἐπιβλήδην ἐλάοντες 
θείνωσι σφύρῃσιν , ἐπ’ ἄλλῳ δ’ ἄλλος ἄηται 
δοῦπος ἄδην · ὧς τοῖσι παρήιά τ’ ἀμφοτέρωθεν 
καὶ γένυες κτύπεον · βρυχὴ δ’ ὑπετέλλετ’ ὀδόντων 
ἄσπετος , οὐδ’ ἔλληξαν ἐπισταδὸν οὐτάζοντες , 
ἔστε περ οὐλοὸν ἆσθμα καὶ ἀμφοτέρους ἐδάμασσεν . 
στάντε δὲ βαιὸν ἄπωθεν ἀπωμόρξαντο μετώπων 
ἱδρῶ ἅλις , καματηρὸν ἀυτμένα φυσιόωντε . 
ἂψ δ’ αὖτις συνόρουσαν ἐναντίοι , ἠύτε ταύρω 
φορβάδος ἀμφὶ βοὸς κεκοτηότε δηριάασθον . 
ἔνθα δ’ ἔπειτ’ Ἄμυκος μὲν ἐπ’ ἀκροτάτοισιν ἀερθείς , 
βουτύπος οἷα , πόδεσσι τανύσσατο , κὰδ δὲ βαρεῖαν 
χεῖρ’ ἐπὶ οἷ πελέμιξεν · ὁ δ’ ἀίξαντος ὑπέστη , 
κρᾶτα παρακλίνας , ὤμῳ δ’ ἀνεδέξατο πῆχυν 
τυτθόν · ὁ δ’ ἄγχ’ αὐτοῖο παρὲκ γόνυ γουνὸς ἀμσίβων 
κόψε μεταΐγδην ὑπὲρ οὔατος , ὀστέα δ’ εἴσω 
ῥῆξεν · ὁ δ’ ἀμφ’ ὀδύνῃ γνὺξ ἤριπεν · οἱ δ’ ἰάχησαν 
ἥρωες Μινύαι · τοῦ δ’ ἀθρόος ἔκχυτο θυμός . 
Οὐδ’ ἄρα Βέβρυκες ἄνδρες ἀφείδησαν βασιλῆος · 
ἀλλ’ ἄμυδις κορύνας ἀζηχέας ἠδὲ σιγύννους 
ἰθὺς ἀνασχόμενοι Πολυδεύκεος ἀντιάασκον . 
τοῦ δὲ πάρος κολεῶν εὐήκεα φάσγαν’ ἑταῖροι 
ἔσταν ἐρυσσάμενοι . 
πρῶτός γε μὲν ἀνέρα Κάστωρ 
ἤλασ’ ἐπεσσύμενον κεφαλῆς ὕπερ · ἡ δ’ ἑκάτερθεν 
ἔνθα καὶ ἔνθ’ ὤμοισιν ἐπ’ ἀμφοτέροις ἐκεάσθη . 
αὐτὸς δ’ Ἰτυμονῆα πελώριον ἠδὲ Μίμαντα , 
τὸν μὲν ὑπὸ στέρνοιο θοῷ ποδὶ λὰξ ἐπορούσας 
πλῆξε , καὶ ἐν κονίῃσι βάλεν · τοῦ δ’ ἆσσον ἰόντος 
δεξιτερῇ σκαιῆς ὑπὲρ ὀφρύος ἤλασε χειρί , 
δρύψε δέ οἱ βλέφαρον , γυμνὴ δ’ ὑπελείπετ’ ὀπωπή . 
Ὠρεΐδης δ’ Ἀμύκοιο βίην ὑπέροπλος ὀπάων 
οὖτα Βιαντιάδαο κατὰ λαπάρην Ταλαοῖο , 
ἀλλά μιν οὐ κατέπεφνεν , ὅσον δ’ ἐπὶ δέρματι μοῦνον 
νηδυίων ἄψαυστος ὑπὸ ζώνην θόρε χαλκός . 
αὔτως δ’ Ἄρητος μενεδήιον Εὐρύτου υἷα 
Ἴφιτον ἀζαλέῃ κορύνῃ στυφέλιξεν ἐλάσσας , 
οὔπω κηρὶ κακῇ πεπρωμένον · ἦ τάχ’ ἔμελλεν 
αὐτὸς δῃώσεσθαι ὑπὸ ξίφεϊ Κλυτίοιο . 
καὶ τότ’ ἄρ’ *)λγκαῖος Λυκοόργοιο θρασὺς υἱὸς 
αἶψα μάλ’ ἀντεταγὼν πέλεκυν μέγαν ἠδὲ κελαινὸν 
ἄρκτου προσχόμενος σκαιῇ δέρος ἔνθορε μέσσῳ 
ἐμμεμαὼς Βέβρυξιν · ὁμοῦ δέ οἱ ἐσσεύοντο 
Αἰακίδαι , σὺν δέ σφιν ἀρήιος ὤρνυτ’ Ἰήσων . 
ὡς δ’ ὅτ’ ἐνὶ σταθμοῖσιν ἀπείρονα μῆλ’ ἐφόβησαν 
ἤματι χειμερίῳ πολιοὶ λύκοι ὁρμηθέντες 
λάθρῃ ἐυρρίνων τε κυνῶν αὐτῶν τε νομήων , 
μαίονται δ’ ὅ τι πρῶτον ἐπαΐξαντες ἕλωσιν , 
πόλλ’ ἐπιπαμφαλόωντες ὁμοῦ · τὰ δὲ πάντοθεν αὔτως 
στείνονται πίπτοντα περὶ σφίσιν · ὧς ἄρα τοίγε 
λευγαλέως Βέβρυκας ὑπερφιάλους ἐφόβησαν . 
ὡς δὲ μελισσάων σμῆνος μέγα μηλοβοτῆρες 
ἠὲ μελισσοκόμοι πέτρῃ ἔνι καπνιόωσιν , 
αἱ δ’ ἤτοι τείως μὲν ἀολλέες ᾧ ἐνὶ σίμβλῳ 
βομβηδὸν κλονέονται , ἐπιπρὸ δὲ λιγνυόεντι 
καπνῷ τυφόμεναι πέτρης ἑκὰς ἀίσσουσιν · 
ὧς οἵγ’ οὐκέτι δὴν μένον ἔμπεδον , ἀλλ’ ἐκέδασθεν 
εἴσω Βεβρυκίης , Ἀμύκου μόρον ἀγγελέοντες · 
νήπιοι , οὐδ’ ἐνόησαν ὃ δή σφισιν ἐγγύθεν ἄλλο 
πῆμ’ ἀίδηλον ἔην . 
πέρθοντο γὰρ ἠμὲν ἀλωαὶ 
ἠδ’ οἶαι τῆμος δῄῳ ὑπὸ δουρὶ Λύκοιο 
καὶ Μαριανδυνῶν ἀνδρῶν , ἀπεόντος ἄνακτος . 
αἰεὶ γὰρ μάρναντο σιδηροφόρου περὶ γαίης . 
οἱ δ’ ἤδη σταθμούς τε καὶ αὔλια δηιάασκον · 
ἤδη δ’ ἄσπετα μῆλα περιτροπάδην ἐτάμοντο 
ἥρωες , καὶ δή τις ἔπος μετὰ τοῖσιν ἔειπεν · 
"Φράζεσθ’ ὅττι κεν ᾗσιν ἀναλκείῃσιν ἔρεξαν , 
εἴ πως Ἡρακλῆα θεὸς καὶ δεῦρ’ ἐκόμισσε ? ? . 
ἤτοι μὲν γὰρ ἐγὼ κείνου παρεόντος ἔολπα 
οὐδ’ ἂν πυγμαχίῃ κρινθήμεναι · ἀλλ’ ὅτε θεσμοὺς 
ἤλυθεν ἐξερέων , αὐτοῖς ἄφαρ οἷς ἀγόρευεν 
θεσμοῖσιν ῥοπάλῳ μιν ἀγηνορίης λελαθέσθαι . 
ναὶ μὲν ἀκήδεστον γαίῃ ἔνι τόνγε λιπόντες 
πόντον ἐπέπλωμεν · μάλα δ’ ἡμέων αὐτὸς ἕκαστος 
εἴσεται οὐλομένην ἄτην , ἀπάνευθεν ἐόντος." 
Ὧς ἄρ’ ἔφη · τὰ δὲ πάντα Διὸς βουλῇς ἐτέτυκτο . 
καὶ τότε μὲν μένον αὖθι διὰ κνέφας , ἕλκεά τ’ ἀνδρῶν 
οὐταμένων ἀκέοντο , καὶ ἀθανάτοισι θυηλὰς 
ῥέξαντες μέγα δόρπον ἐφώπλισαν · οὐδέ τιν’ ὕπνος 
εἷλε παρὰ κρητῆρι καὶ αἰθομένοις ἱεροῖσιν . 
ξανθὰ δ’ ἐρεψάμενοι δάφνῃ καθύπερθε μέτωπα 
ἀγχιάλῳ , τῇ , ἀκτῇ ἔπι , πρυμνήσῑ ἀνῆπτο , 
Ὀρφείῃ φόρμιγγι συνοίμιον ὕμνον ἄειδον 
ἐμμελέως · περὶ δέ σφιν ἰαίνετο νήνεμος ἀκτὴ 
μελπομένοις · κλεῖον δὲ Θεραπναῖον Διὸς υἷα . 
Ἦμος δ’ ἠέλιος δροσερὰς ἐπέλαμψε κολώνας 
ἐκ περάτων ἀνιών , ἤγειρε δὲ μηλοβοτῆρας , 
δὴ τότε λυσάμενοι νεάτης ἐκ πείσματα δάφνης , 
ληίδα τ’ εἰσβήσαντες ὅσην χρεὼ ἦεν ἄγεσθαι , 
πνοιῇ δινήεντ’ ἀνὰ Βόσπορον ἰθύνοντο . 
ἔνθα μὲν ἠλιβάτῳ ἐναλίγκιον οὔρεϊ κῦμα 
ἀμφέρεται προπάροιθεν ἐπαΐσσοντι ἐοικός , 
αἰὲν ὑπὲρ νεφέων ἠερμένον · οὐδέ κε φαίης 
φεύξεσθαι κακὸν οἶτον , ἐπεὶ μάλα μεσσόθι νηὸς 
λάβρον ἐπικρέμαται , καθάπερ νέφος . 
ἀλλὰ τόγ’ ἔμπης 
στόρνυται , εἴ κ’ ἐσθλοῖο κυβερνητῆρος ἐπαύρῃ . 
τῶ καὶ Τίφυος οἵδε δαημοσύνῃσι νέοντο , 
ἀσκηθεῖς μέν , ἀτὰρ πεφοβημένοι . 
ἤματι δ’ ἄλλῳ 
ἀντιπέρην γαίῃ Βιθυνίδι πείσματ’ ἀνῆψαν . 
Ἔνθα δ’ ἐπάκτιον οἶκον Ἀγηνορίδης ἔχε Φινεύς , 
ὃς περὶ δὴ πάντων ὀλοώτατα πήματ’ ἀνέτλη 
εἵνεκα μαντοσύνης , τήν οἱ πάρος ἐγγυάλιξεν 
Λητοΐδης · οὐδ’ ὅσσον ὀπίζετο καὶ Διὸς αὐτοῦ 
χρείων ἀτρεκέως ἱερὸν νόον ἀνθρώποισιν . 
τῶ καί οἱ γῆρας μὲν ἐπὶ δηναιὸν ἴαλλεν , 
ἐκ δ’ ἕλετ’ ὀφθαλμῶν γλυκερὸν φάος · οὐδὲ γάνυσθαι 
εἴα ἀπειρεσίοισιν ὀνείασιν , ὅσσα οἱ αἰεὶ 
θέσφατα πευθόμενοι περιναιέται οἴκαδ’ ἄγειρον . 
ἀλλὰ διὰ νεφέων ἄφνω πέλας ἀίσσουσαι 
Ἅρπυιαι στόματος χειρῶν τ’ ἀπὸ γαμφηλῇσιν 
συνεχέως ἥρπαζον . 
ἐλείπετο δ’ ἄλλοτε φορβῆς 
οὐδ’ ὅσον , ἄλλοτε τυτθόν , ἵνα ζώων ἀκάχοιτο . 
καὶ δ’ ἐπὶ μυδαλέην ὀδμὴν χέον · οὐδέ τις ἔτλη 
μὴ καὶ λευκανίηνδε φορεύμενος , ἀλλ’ ἀποτηλοῦ 
ἑστηώς · τοῖόν οἱ ἀπέπνεε λείψανα δαιτός . 
αὐτίκα δ’ εἰσαΐων ἐνοπὴν καὶ δοῦπον ὁμίλου 
τούσδ’ αὐτοὺς παριόντας ἐπήισεν , ὧν οἱ ἰόντων 
θέσφατον ἐκ Διὸς ἦεν ἑῆς ἀπόνασθαι ἐδωδῆς . 
ὀρθωθεὶς δ’ εὐνῆθεν , ἀκήριον ἠύτ’ ὄνειρον , 
βάκτρῳ σκηπτόμενος ῥικνοῖς ποσὶν ᾖε θύραζε , 
τοίχους ἀμφαφόων · τρέμε δ’ ἅψεα νισσομένοιο 
ἀδρανίῃ γήραι τε · πίνῳ δέ οἱ αὐσταλέος χρὼς 
ἐσκλήκει , ῥινοὶ δὲ σὺν ὀστέα μοῦνον ἔεργον . 
ἐκ δ’ ἐλθὼν μεγάροιο καθέζετο γοῦνα βαρυνθεὶς 
οὐδοῦ ἐπ’ αὐλείοιο · κάρος δέ μιν ἀμφεκάλυψεν 
πορφύρεος , γαῖαν δὲ πέριξ ἐδόκησε φέρεσθαι 
νειόθεν , ἀβληχρῷ δ’ ἐπὶ κώματι κέκλιτ’ ἄναυδος . 
οἱ δέ μιν ὡς εἴδοντο , περισταδὸν ἠγερέθοντο 
καὶ τάφον . 
αὐτὰρ ὁ τοῖσι μάλα μόλις ἐξ ὑπάτοιο 
στήθεος ἀμπνεύσας μετεφώνεε μαντοσύνῃσιν · 
"Κλῦτε , Πανελλήνων προφερέστατοι , εἰ ἐτεὸν δὴ 
οἵδ’ ὑμεῖς , οὓς δή κρυερῇ βασιλῆος ἐφετμῇ 
Ἁργῴης ἐπὶ νηὸς ἄγει μετὰ κῶας Ἰήσων . 
ὑμεῖς ἀτρεκέως . 
ἔτι μοι νόος οἶδεν ἕκαστα 
ᾗσι θεοπροπίῃσι . 
χάριν νύ τοι , ὦ ἄνα Λητοῦς 
υἱέ , καὶ ἀργαλέοισιν ἀνάπτομαι ἐν καμάτοισιν . 
Ἱκεσίου πρὸς Ζηνός , ὅτις ῥίγιστος ἀλιτροῖς 
ἀνδράσι , Φοίβου τ’ ἀμφὶ καὶ αὐτῆς εἵνεκεν Ἥρης 
λίσσομαι , ᾗ περίαλλα θεῶν μέμβλεσθε κιόντες , 
χραίσμετέ μοι , ῥύσασθε δυσάμμορον ἀνέρα λύμης , 
μηδέ μ’ ἀκηδείῃσιν ἀφορμήθητε λιπόντες 
αὔτως . 
οὐ γὰρ μοῦνον ἐπ’ ὀφθαλμοῖσιν Ἐρινὺς 
λὰξ ἐπέβη , καὶ γῆρας ἀμήρυτον ἐς τέλος ἕλκω · 
πρὸς δ’ ἔτι πικρότατον κρέμαται κακὸν ἄλλο κακοῖσιν . 
Ἅρπυιαι στόματός μοι ἀφαρπάζουσιν ἐδωδὴν 
ἔκποθεν ἀφράστοιο καταΐσσουσαι ὄλεθροι . 
ἴσχω δ’ οὔτινα μῆτιν ἐπίρροθον . 
ἀλλά κε ῥεῖα 
αὐτὸς ἑὸν λελάθοιμι νόον δόρποιο μεμηλώς , 
ἢ κείνας · ὧδ’ αἶψα διηέριαι ποτέονται . 
τυτθὸν δ’ ἢν ἄρα δήποτ’ ἐδητύος ἄμμι λίπωσιν , 
πνεῖ τόδε μυδαλέον τε καὶ οὐ τλητὸν μένος ὀδμῆς · 
οὔ κέ τις οὐδὲ μίνυνθα βροτῶν ἄνσχοιτο πελάσσας , 
οὐδ’ εἴ οἱ ἀδάμαντος ἐληλάμενον κέαρ εἴη . 
ἀλλά με πικρὴ δῆτα καὶ ἄατος ἴσχει ἀνάγκη 
μίμνειν καὶ μίμνοντα κακῇ ἐνὶ γαστέρι θέσθαι . 
τὰς μὲν θέσφατόν ἐστιν ἐρητῦσαι Βορέαο 
υἱέας . 
οὐδ’ ὀθνεῖοι ἀλαλκήσουσιν ἐόντες , 
εἰ δὴ ἐγὼν ὁ πρίν ποτ’ ἐπικλυτὸς ἀνδράσι Φινεὺς 
ὄλβῳ μαντοσύνῃ τε , πατὴρ δέ με γείνατ’ Ἀγήνωρ · 
τῶν δὲ κασιγνήτην , ὅτ’ ἐνὶ Θρῄκεσσιν ἄνασσον , 
Κλειοπάτρην ἕδνοισιν ἐμὸν δόμον ἦγον ἄκοιτιν." 
Ἴσκεν Ἀγηνορίδης · ἀδινὸν δ’ ἕλε κῆδος ἕκαστον 
ἡρώων , πέρι δ’ αὖτε δύω υἷας Βορέαο . 
δάκρυ δ’ ὀμορξαμένω σχεδὸν ἤλυθον , ὧδέ τ’ ἔειπεν 
Ζήτης , ἀσχαλόωντος ἑλὼν χερὶ χεῖρα γέροντος · 
"=Ἀ δείλ’ , οὔτινά φημι σέθεν σμυγερώτερον ἄλλον 
ἔμμεναι ἀνθρώπων . 
τί νύ τοι τόσα κήδε’ ἀνῆπται ; 
ἦ ῥα θεοὺς ὀλοῇσι παρήλιτες ἀφραδίῃσιν 
μαντοσύνας δεδαώς ; 
τῶ τοι μέγα μηνιόωσιν ; 
ἄμμι γε μὴν νόος ἔνδον ἀτύζεται ἱεμένοισιν 
χραισμεῖν , εἰ δὴ πρόχνυ γέρας τόδε πάρθετο δαίμων 
νῶιν . 
ἀρίζηλοι γὰρ ἐπιχθονίοισιν ἐνιπαὶ 
ἀθανάτων . 
οὐδ’ ἂν πρὶν ἐρητύσαιμεν ἰούσας 
Ἁρπυίας , μάλα περ λελιημένοι , ἔστ’ ἂν ὀμόσσῃς , 
μὴ μὲν τοῖό γ’ ἕκητι θεοῖς ἀπὸ θυμοῦ ἔσεσθαι." 
Ὧς φάτο · τοῦ δ’ ἰθὺς κενεὰς ὁ γεραιὸς ἀνέσχεν 
γλήνας ἀμπετάσας , καὶ ἀμείψατο τοῖσδ’ ἐπέεσσιν · 
"Σίγα · μή μοι ταῦτα νόῳ ἔνι βάλλεο , τέκνον . 
ἴστω Λητοῦς υἱός , ὅ με πρόφρων ἐδίδαξεν 
μαντοσύνας · ἴστω δὲ δυσώνυμος , ἥ μ’ ἔλαχεν , κὴρ 
καὶ τόδ’ ἐπ’ ὀφθαλμῶν ἀλαὸν νέφος , οἵ θ’ ὑπένερθεν 
δαίμονες , οἳ μηδ’ ὧδε θανόντι περ εὐμενέοιεν , 
ὡς οὔ τις θεόθεν χόλος ἔσσεται εἵνεκ’ ἀρωγῆς." 
Τὼ μὲν ἔπειθ’ ὅρκοισιν ἀλαλκέμεναι μενέαινον . 
αἶψα δὲ κουρότεροι πεπονήατο δαῖτα γέροντι , 
λοίσθιον Ἁρπυίῃσιν ἑλώριον · ἐγγύθι δ’ ἄμφω 
στῆσαν , ἵνα ξιφέεσσιν ἐπεσσυμένας ἐλάσειαν . 
καὶ δὴ τὰ πρώτισθ’ ὁ γέρων ἔψαυεν ἐδωδῆς · 
αἱ δ’ ἄφαρ ἠύτ’ ἄελλαι ἀδευκέες , ἢ στεροπαὶ ὥς , 
ἀπρόφατοι νεφέων ἐξάλμεναι ἐσσεύοντο 
κλαγγῇ μαιμώωσαι ἐδητύος · οἱ δ’ ἐσιδόντες 
ἥρωες μεσσηγὺς ἀνίαχον · αἱ δ’ ἅμ’ ἀυτῇ 
πάντα καταβρόξασαι ὑπὲρ πόντοιο φέροντο 
τῆλε παρέξ · ὀδμὴ δὲ δυσάσχετος αὖθι λέλειπτο . 
τάων δ’ αὖ κατόπισθε δύω υἷες Βορέαο 
φάσγαν’ ἐπισχόμενοι ὀπίσω θέον . 
ἐν γὰρ ἕηκεν 
Ζεὺς μένος ἀκάματόν σφιν · ἀτὰρ Διὸς οὔ κεν ἑπέσθην 
νόσφιν , ἐπεὶ ζεφύροιο παραΐσσεσκον ἀέλλας 
αἰέν . 
ὅτ’ ἐς Φινῆα καὶ ἐκ Φινῆος ἴοιεν . 
ὡς δ’ ὅτ’ ἐνὶ κνημοῖσι κύνες δεδαημένοι ἄγρη ; 
ἢ αἶγας κεραοὺς ἠὲ πρόκας ἰχνεύοντες 
θείωσιν , τυτθὸν δὲ τιταινόμενοι μετόπισθεν 
ἄκρῃς ἐν γενύεσσι μάτην ἀράβησαν ὀδόντας · 
ὧς Ζήτης Κάλαΐς τε μάλα σχεδὸν ἀίσσοντες 
τάων ἀκροτάτῃσιν ἐπέχραον ἤλιθα χερσίν . 
καί νύ κε δή σφ’ ἀέκητι θεῶν διεδηλήσαντο 
πολλὸν ἑκὰς νήσοισιν ἔπι Πλωτῇσι κιχόντες , 
εἰ μὴ ἄρ’ ὠκέα =Ἰρις ἴδεν , κατὰ δ’ αἰθέρος ἆλτο 
οὐρανόθεν , καὶ τοῖα παραιφαμένη κατέρυκεν · 
"Οὐ θέμις , ὦ υἱεῖς Βορέω , ξιφέεσσιν ἐλάσσαι 
Ἁρπυίας , μεγάλοιο Διὸς κύνας · ὅρκια δ’ αὐτὴ 
δώσω ἐγών , ὡς οὔ οἱ ἔτι χρίμψουσιν ἰοῦσαι." 
Ὧς φαμένη λοιβὴν Στυγὸς ὤμοσεν , ἥ τε θεοῖσιν 
ῥιγίστη πάντεσσιν ὀπιδνοτάτη τε τέτυκται , 
μὴ μὲν Ἀγηνορίδαο δόμοις ἔτι τάσδε πελάσσαι 
εἰσαῦτις Φινῆος , ἐπεὶ καὶ μόρσιμον ἦεν . 
οἱ δ’ ὅρκῳ εἴξαντες ὑπέστρεφον ἂψ ἐπὶ νῆα 
σώεσθαι . 
Στροφάδας δὲ μετακλείουσ’ ἄνθρωποι 
νήσους τοῖό γ’ ἕκητι , πάρος Πλωτὰς καλέοντες . 
Ἄρπυιαί τ’ =Ἰρίς τε διέτμαγεν . 
αἱ μὲν ἔδυσαν 
κευθμῶνα Κρήτης Μινωίδος · ἡ δ’ ἀνόρουσεν 
Οὔλυμπόνδε , θοῇσι μεταχρονίη πτερύγεσσιν . 
Τόφρα δ’ ἀριστῆες πινόεν περὶ δέρμα γέροντος 
πάντῃ φοιβήσαντες ἐπικριδὸν ἱρεύσαντο 
μῆλα , τά τ’ ἐξ Ἀμύκοιο λεηλασίης ἐκόμισσαν . 
αὐτὰρ ἐπεὶ μέγα δόρπον ἐνὶ μεγάροισιν ἔθεντο , 
δαίνυνθ’ ἑζόμενοι · σὺν δέ σφισι δαίνυτο Φινεὺς 
ἁρπαλέως , οἷόν τ’ ἐν ὀνείρασι θυμὸν ἰαίνων . 
ἔνθα δ’ , ἐπεὶ δόρποιο κορέσσαντ’ ἠδὲ ποτῆτος , 
παννύχιοι Βορέω μένον υἱέας ἐγρήσσοντες . 
αὐτὸς δ’ ἐν μέσσοισι παρ’ ἐσχάρῃ ἧστο γεραιὸς 
πείρατα ναυτιλίης ἐνέπων ἄνυσίν τε κελεύθου · 
"Κλῦτέ νυν . 
οὐ μὲν πάντα πέλει θέμις ὔμμι δαῆναι 
ἀτρεκές · ὅσσα δ’ ὄρωρε θεοῖς φίλον , οὐκ ἐπικεύσω . 
ἀασάμην καὶ πρόσθε Διὸς νόον ἀφραδίῃσιν 
χρείων ἑξείης τε καὶ ἐς τέλος . 
ὧδε γὰρ αὐτὸς 
βούλεται ἀνθρώποις ἐπιδευέα θέσφατα φαίνειν 
μαντοσύνης , ἵνα καί τι θεῶν χατέωσι νόοιο . 
Πέτρας μὲν πάμπρωτον , ἀφορμηθέντες ἐμεῖο , 
Κυανέας ὄψεσθε δύω ἁλὸς ἐν ξυνοχῇσιν , 
τάων οὔτινά φημι διαμπερὲς ἐξαλέασθαι . 
οὐ γάρ τε ῥίζῃσιν ἐρήρεινται νεάτῃσιν , 
ἀλλὰ θαμὰ ξυνίασιν ἐναντίαι ἀλλήλῃσιν 
εἰς ἕν , ὕπερθε δὲ πολλὸν ἁλὸς κορθύεται ὕδωρ 
βρασσόμενον · στρηνὲς δὲ περὶ στυφελῇ βρέμει ἀκτῇ . 
τῶ νῦν ἡμετέρῃσι παραιφασίῃσι πίθεσθε , 
εἰ ἐτεὸν πυκινῷ τε νόῳ μακάρων τ’ ἀλέγοντες 
πείρετε · μηδ’ αὔτως αὐτάγρετον οἶτον ὄλησθε 
ἀφραδέως , ἢ θύνετ’ ἐπισπόμενοι νεότητι . 
οἰωνῷ δή πρόσθε πελειάδι πειρήσασθαι 
νηὸς ἄπο προμεθέντες ἐφιέμεν . 
ἢν δὲ δῑ αὐτῶν 
πετράων πόντονδε σόη πτερύγεσσι δίηται , 
μηκέτι δὴν μηδ’ αὐτοὶ ἐρητύεσθε κελεύθου , 
ἀλλ’ εὖ καρτύναντες ἑαῖς ἐνὶ χερσὶν ἐρετμὰ 
τέμνεθ’ ἁλὸς στεινωπόν · ἐπεὶ φάος οὔ νύ τι τόσσον 
ἔσσετ’ ἐν εὐχωλῇσιν , ὅσον τ’ ἐνὶ κάρτεϊ χειρῶν . 
τῶ καὶ τἆλλα μεθέντες ὀνήιστον πονέεσθαι 
θαρσαλέως · πρὶν δ’ οὔτι θεοὺς λίσσεσθαι ἐρύκω . 
εἰ δέ κεν ἀντικρὺ πταμένη μεσσηγὺς ὄληται , 
ἄψορροι στέλλεσθαι ἐπεὶ πολὺ βέλτερον εἶξαι 
ἀθανάτοις . 
οὐ γάρ κε κακὸν μόρον ἐξαλέαισθε 
πετράων , οὐδ’ εἴ κε σιδηρείη πέλοι *)λργώ . 
ὦ μέλεοι , μὴ τλῆτε παρὲξ ἐμὰ θέσφατα βῆναι , 
εἰ καί με τρὶς τόσσον ὀίεσθ’ Οὐρανίδῃσιν , 
ὅσσον ἀνάρσιός εἰμι , καὶ εἰ πλεῖον στυγέεσθαι · 
μὴ τλῆτ’ οἰωνοῖο πάρεξ ἔτι νηὶ περῆσαι . 
καὶ τὰ μὲν ὥς κε πέλῃ , τὼς ἔσσεται . 
ἢν δὲ φύγητε 
σύνδρομα πετράων ἀσκηθέες ἔνδοθι Πόντου , 
αὐτίκα Βιθυνῶν ἐπὶ δεξιὰ γαῖαν ἔχοντες 
πλώετε ῥηγμῖνας πεφυλαγμένοι , εἰσόκεν αὖτε 
Ῥήβαν ὠκυρόην ποταμὸν ἄκρην τε Μέλαιναν 
γνάμψαντες νήσου Θυνηίδος ὅρμον ἵκησθε . 
κεῖθεν δ’ οὐ μάλα πουλὺ διὲξ ἁλὸς ἀντιπέραιαν 
γῆν Μαριανδυνῶν ἐπικέλσετε νοστήσαντες . 
ἔνθα μὲν εἰς Ἀίδαο καταιβάτις ἐστὶ κέλευθος , 
ἄκρη τε προβλὴς Ἀχερουσιὰς ὑψόθι τείνει , 
δινήεις τ’ Ἀχέρων αὐτὴν διὰ νειόθι τέμνων 
ἄκρην ἐκ μεγάλης προχοὰς ἵησι φάραγγος . 
ἀγχίμολον δ’ ἐπὶ τῇ πολέας παρανεῖσθε κολωνοὺς 
Παφλαγόνων , τοῖσίν τ’ Ἐνετήιος ἐμβασίλευσεν 
πρῶτα Πέλοψ , τοῦ καί περ ἀφ’ αἵματος εὐχετόωνται . 
ἔστι δέ τις ἄκρη Ἑλίκης κατεναντίον Ἄρκτου , 
πάντοθεν ἠλίβατος , καί μιν καλέουσι Κάραμβιν , 
τῆς καὶ ὑπὲρ βορέαο περισχίζονται ἄελλαι · 
ὧδε μάλ’ ἂμ πέλαγος τετραμμένη αἰθέρι κύρει . 
τήνδε περιγνάμψαντι πολὺς παρακέκλιται · ἤδη 
Αἰγιαλός · πολέος δ’ ἐπὶ πείρασιν Αἰγιαλοῖο 
ἀκτῇ ἐπὶ προβλῆτι ῥοαὶ Ἅλυος ποταμοῖο 
δεινὸν ἐρεύγονται · μετὰ τὸν δ’ ἀγχίροος =Ἰρις 
μειότερος λευκῇσιν ἑλίσσεται εἰς ἅλα δίναις . 
κεῖθεν δὲ προτέρωσε μέγας καὶ ὑπείροχος ἀγκὼν 
ἐξανέχει γαίης · ἐπὶ δὲ στόμα Θερμώδοντος 
κόλπῳ ἐν εὐδιόωντι Θεμισκύρειον ὑπ’ ἄκρην 
μύρεται , εὐρείης διαειμένος ἠπείροιο . 
ἔνθα δὲ Δοίαντος πεδίον , σχεδόθεν δὲ πόληες 
τρισσαὶ Ἀμαζονίδων , μετά τε σμυγερώτατοι ἀνδρῶν 
τρηχεῖαν Χάλυβες καὶ ἀτειρέα γαῖαν ἔχουσιν , 
ἐργατίναι · τοὶ δ’ ἀμφὶ σιδήρεα ἔργα μέλονται . 
ἄγχι δὲ vαιετάουσι πολύρρηνες Τιβαρηνοὶ 
Ζηνὸς Ἐυξείνοιο Γενηταίην ὑπὲρ ἄκρην . 
τῇ δ’ ἐπὶ Μοσσύνοικοι ὁμούριοι ὑλήεσσαν 
ἑξείης ἤπειρον , ὑπωρείας τε νέμονται , 
δουρατέοις πύργοισιν ἐν οἰκία τεκτήναντες 
[κάλινα καὶ πύργους εὐπηγέας , οὓς καλέουσιν 
μόσσυνας · καὶ δ’ αὐτοὶ ἐπώνυμοι ἔνθεν ἔασιν.] 
τοὺς παραμειβόμενοι λισσῇ ἐπικέλσετε νήσῳ , 
μήτι παντοίῃ μέγ’ ἀναιδέας ἐξελάσαντες 
οἰωνούς , οἳ δῆθεν ἀπειρέσιοι ἐφέπουσιν 
νῆσον ἐρημαίην . 
τῇ μέν τ’ ἐνὶ νηὸν Ἄρηος 
λαΐνεον ποίησαν Ἀμαζονίδων βασίλειαι 
Ὀτρηρή τε καὶ Ἀντιόπη , ὁπότε στρατόωντο . 
ἔνθα γὰρ ὔμμιν ὄνειαρ ἀδευκέος ἐξ ἁλὸς εἶσιν 
ἄρρητον · τῶ καί τε φίλα φρονέων ἀγορεύω 
ἰσχέμεν . 
ἀλλὰ τίη με πάλιν χρειὼ ἀλιτέσθαι 
μαντοσύνῃ τὰ ἕκαστα διηνεκὲς ἐξενέποντα ; 
νήσου δὲ προτέρωσε καὶ ἠπείροιο περαίης 
φέρβονται Φίλυρες · Φιλύρων δ’ ἐφύπερθεν ἔασιν 
Μάκρωνες · μετὰ δ’ αὖ περιώσια φῦλα Βεχείρων . 
ἑξείης δὲ Σάπειρες ἐπὶ σφίσι ναιετάουσιν · 
Βύζηρες δ’ ἐπὶ τοῖσιν ὁμώλακες , ὧν ὕπερ ἤδη 
αὐτοὶ Κόλχοι ἔχονται ἀρήιοι . 
ἀλλ’ ἐνὶ νηὶ 
πείρεθ’ , ἕως μυχάτῃ κεν ἐνιχρίμψητε θαλάσσῃ . 
ἔνθα δ’ ἐπ’ ἠπείροιο Κυταιίδος , ἠδ’ Ἀμαραντῶν 
τηλόθεν ἐξ ὀρέων πεδίοιό τε Κιρκαίοιο 
Φᾶσις δινήεις εὐρὺν ῥόον εἰς ἅλα βάλλει . 
κείνου νῆ’ ἐλάοντες ἐπὶ προχοὰς ποταμοῖο 
πύργους εἰσόψεσθε Κυταιέος Αἰήταο , 
ἄλσος τε σκιόειν Ἄρεος , τόθι κῶας ἐπ’ ἄκρης 
πεπτάμενον φηγοῖο δράκων , τέρας αἰνὸν ἰδέσθαι , 
ἀμφὶς ὀπιπεύει δεδοκημένος · οὐδέ οἱ ἦμαρ , 
οὐ κνέφας ἥδυμος ὕπνος ἀναιδέα δάμναται ὄσσε." 
Ὧς ἄρ’ ἔφη · τοὺς δ’ εἶθαρ ἕλεν δέος εἰσαΐοντας . 
δὴν δ’ ἔσαν ἀμφασίῃ βεβολημένοι · ὀψὲ δ’ ἔειπεν 
ἥρως Αἴσονος υἱὸς ἀμηχανέων κακότητι · 
"Ὦ γέρον , ἤδη μέν τε διίκεο πείρατ’ ἀέθλων 
ναυτιλίης καὶ τέκμαρ , ὅτῳ στυγερὰς διὰ πέτρας 
πειθόμενοι Πόντονδε περήσομεν · εἰ δέ κεν αὖτις 
τάσδ’ ἡμῖν προφυγοῦσιν ἐς Ἑλλάδα νόστος ὀπίσσω 
ἔσσεται , ἀσπαστῶς κε παρὰ σέο καὶ τὸ δαείην . 
πῶς ἔρδω , πῶς αὖτε τόσην ἁλὸς εἶμι κέλευθον , 
νῆις ἐὼν ἑτάροις ἅμα νήισιν ; 
Αἶα δὲ Κολχὶς 
Πόντου καὶ γαίης ἐπικέκλιται ἐσχατιῇσιν." 
Ὧς φάτο · τὸν δ’ ὁ γεραιὸς ἀμειβόμενος προσέειπεν · 
"Ὦ τέκος , εὖτ’ ἂν πρῶτα φύγῃς ὀλοὰς διὰ πέτρας , 
θάρσει · ἐπεὶ δαίμων ἕτερον πλόον ἡγεμονεύσει 
ἐξ Αἴης · μετὰ δ’ Αἶαν ἅλις πομπῆες ἔσονται . 
ἀλλά , φίλοι , φράζεσθε θεᾶς δολόεσσαν ἀρωγὴν 
Κύπριδος . 
ἐκ γὰρ τῆς κλυτὰ πείρατα κεῖται ἀέθλων . 
καὶ δέ με μηκέτι τῶνδε περαιτέρω ἐξερέεσθε." 
Ὧς φάτ’ Ἀγηνορίδης · ἐπὶ δὲ σχεδὸν υἱέε δοιὼ 
Θρηικίου Βορέαο κατ’ αἰθέρος ἀίξαντε 
οὐδῷ ἔπι κραιπνοὺς ἔβαλον πόδας · οἱ δ’ ἀνόρουσαν 
ἐξ ἑδέων ἥρωες , ὅπως παρεόντας ἴδοντο . 
Ζήτης δ’ ἱεμένοισιν , ἔτ’ ἄσπετον ἐκ καμάτοιο 
ἆσθμ’ ἀναφυσιόων , μετεφώνεεν , ὅσσον ἄπωθεν 
ἤλασαν , ἠδ’ ὡς =Ἰρις ἐρύκακε τάσδε δαΐξαι , 
ὅρκιά τ’ εὐμενέουσα θεὰ πόρεν , αἱ δ’ ὑπέδυσαν 
δείματι Δικταίης περιώσιον ἄντρον ἐρίπνης . 
γηθόσυνοι δἤπειτα δόμοις ἔνι πάντες ἑταῖροι 
αὐτός τ’ ἀγγελίῃ Φινεὺς πέλεν . 
ὦκα δὲ τόνγε 
Αἰσονίδης περιπολλὸν ἐυφρονέων προσέειπεν · 
"Ἦ ἄρα δή τις ἔην , Φινεῦ , θεός , ὃς σέθεν ἄτης 
κήδετο λευγαλέης , καὶ δ’ ἡμέας αὖθι πέλασσεν 
τηλόθεν , ὄφρα τοι υἷες ἀμύνειαν Βορέαο · 
εἰ δὲ καὶ ὀφθαλμοῖσι φόως πόροι ἦ τ’ ἂν ὀίω 
γηθήσειν , ὅσον εἴπερ ὑπότροπος οἴκαδ’ ἱκοίμην." 
Ὧς ἔφατ’ · αὐτὰρ ὁ τόνγε κατηφήσας προσέειπεν · 
"Αἰσονίδη , τὸ μὲν οὐ παλινάγρετον , οὐδέ τι μῆχος 
ἔστ’ ὀπίσω · κενεαὶ γὰρ ὑποσμύχονται ὀπωπαί . 
ἀντὶ δὲ τοῦ θάνατόν μοι ἄφαρ θεὸς ἐγγυαλίξαι , 
καί τε θανὼν πάσῃσι μετέσσομαι ἀγλαΐῃσιν." 
Ὧς τώγ’ ἀλλήλοισι παραβλήδην ἀγόρευον . 
αὐτίκα δ’ οὐ μετὰ δηρὸν ἀμειβομένων ἐφαάνθη 
Ἠριγενής · τὸν δ’ ἀμφὶ περικτίται ἠγερέθοντο 
ἀνέρες , οἳ καὶ πρόσθεν ἐπ’ ἤματι κεῖσε θάμιζον , 
αἰὲν ὁμῶς φορέοντες ἑῆς ἀπὸ μοῖραν ἐδωδῆς . 
τοῖς ὁ γέρων πάντεσσιν , ὅτις καὶ ἀφαυρὸς ἵκοιτο , 
ἔχραεν ἐνδυκέως , πολέων δ’ ἀπὸ πήματ’ ἔλυσεν 
μαντοσύνῃ · τῶ καί μιν ἐποιχόμενοι κομέεσκον . 
σὺν τοῖσιν δ’ ἵκανε Παραίβιος , ὅς ῥά οἱ ἦεν 
φίλτατος · ἀσπάσιος δὲ · δόμοις ἔνι τούσγ’ ἐνόησεν . 
πρὶν γὰρ δή νύ ποτ’ αὐτὸς ἀριστήων στόλον ἀνδρῶν 
Ἑλλάδος ἐξανιόντα μετὰ πτόλιν Αἰήταο 
πείσματ’ ἀνάψασθαι μυθήσατο Θυνίδι γαίῃ , 
οἵ τέ οἱ Ἁρπυίας Διόθεν σχήσουσιν ἰούσας . 
τοὺς μὲν ἔπειτ’ ἐπέεσσιν ἀρεσσάμενος πυκινοῖσιν 
πέμφ’ ὁ γέρων · οἶον δὲ Παραίβιον αὐτόθι μίμνειν 
κέκλετ’ ἀριστήεσσι σὺν ἀνδράσιν · αἶψα δὲ τόνγε 
σφωιτέρων ὀίων ὅτις ἔξοχος , εἰς ἓ κομίσσαι 
ἧκεν ἐποτρύνας . 
τοῦ δ’ ἐκ μεγάροιο κιόντος 
μειλιχίως ἐρέτῃσιν ὁμηγερέεσσι μετηύδα · 
"Ὦ φίλοι , οὐκ ἄρα πάντες ὑπέρβιοι ἄνδρες ἔασιν , 
οὐδ’ εὐεργεσίης ἀμνήμονες . 
ὡς καὶ ὅδ’ ἀνὴρ 
τοῖος ἐὼν δεῦρ’ ἦλθεν , ἑὸν μόρον ὄφρα δαείη . 
εὖτε γὰρ οὖν ὡς πλεῖστα κάμοι καὶ πλεῖστα μογήσαι , 
δὴ τότε μιν περιπολλὸν ἐπασσυτέρη βιότοιο 
χρησμοσύνη τρύχεσκεν · ἐπ’ ἤματι δ’ ἦμαρ ὀρώρει 
κύντερον , οὐδέ τις ἦεν ἀνάπνευσις μογέοντι . 
ἀλλ’ ὅγε πατρὸς ἑοῖο κακὴν τίνεσκεν ἀμοιβὴν 
ἀμπλακίης . 
ὁ γὰρ οἶος ἐν οὔρεσι δένδρεα τέμνων 
δή ποθ’ ἁμαδρυάδος νύμφης ἀθέριξε λιτάων , 
ἥ μιν ὀδυρομένη ἀδινῷ μειλίσσετο μύθῳ , 
μὴ ταμέειν πρέμνον δρυὸς ἥλικος , ᾗ ἔπι πουλὺν 
αἰῶνα τρίβεσκε διηνεκές · αὐτὰρ ὁ τήνγε 
ἀφραδέως ἔτμηξεν ἀγηνορίῃ νεότητος . 
τῷ δ’ ἄρα νηκερδῆ νύμφη πόρεν οἶτον ὀπίσσω 
αὐτῷ καὶ τεκέεσσιν . 
ἔγωγε μέν , εὖτ’ ἀφίκανεν , 
ἀμπλακίην ἔγνων · βωμὸν δ’ ἐκέλευσα καμόντα 
Θυνιάδος νύμφης , λωφήια ῥέξαι ἐπ’ αὐτῷ 
ἱερά , πατρῴην αἰτεύμενον αἶσαν ἀλύξαι . 
ἔνθ’ ἐπεὶ ἔκφυγε κῆρα θεήλατον , οὔποτ’ ἐμεῖο 
ἐκλάθετ’ , οὐδ’ ἀθέρισσε · μόλις δ’ ἀέκοντα θύραζε 
πέμπω , ἐπεὶ μέμονέν γε παρέμμεναι ἀσχαλόωντι." 
Ὧς φάτ’ Ἀγηνορίδης · ὁ δ’ ἐπισχεδὸν αὐτίκα δοιὼ 
ἤλυθ’ ἄγων ποίμνηθεν ὄις . 
ἀνὰ δ’ ἵστατ’ Ἰήσων , 
ἂν δὲ Βορήιοι υἷες ἐφημοσύνῃσι γέροντος . 
ὦκα δὲ κεκλόμενοι μαντήιον Ἀπόλλωνα 
ῥέζον ἐπ’ ἐσχαρόφιν νέον ἤματος ἀνομένοιο . 
κουρότεροι δ’ ἑτάρων μενοεικέα δαῖτ’ ἀλέγυνον . 
ἔνθ’ εὖ δαισάμενοι , τοὶ μὲν παρὰ πείσμασι νηός , 
τοὶ δ’ αὐτοῦ κατὰ δώματ’ ἀολλέες εὐνάζοντο . 
ἦρι δ’ ἐτήσιαι αὖραι ἐπέχραον , αἵ τ’ ἀνὰ πᾶσαν 
γαῖαν ὁμῶς τοιῇδε Διὸς πνείουσιν ἀρωγῇ . 
Κυρήνη πέφαταί τις ἕλος πάρα Πηνειοῖο 
μῆλα νέμειν προτέροισι παρ’ ἀνδράσιν · εὔαδε γάρ οἱ 
παρθενίη καὶ λέκτρον ἀκήρατον . 
αὐτὰρ Ἀπόλλων 
τήνγ’ ἀνερεψάμενος ποταμῷ ἔπι ποιμαίνουσαν 
τηλόθεν Αἱμονίης , χθονίῃς παρακάτθετο νύμφαις , 
αἳ Λιβύην ἐνέμοντο παραὶ Μυρτώσιον αἶπος . 
ἔνθα δ’ Ἀρισταῖον Φοίβῳ τέκεν , ὃν καλέουσιν 
Ἀγρέα καὶ Νόμιον πολυλήιοι Αἱμονιῆες . 
τὴν μὲν γὰρ φιλότητι θεὸς ποιήσατο νύμφην 
αὐτοῦ μακραίωνα καὶ ἀγρότιν · υἷα δ’ ἔνεικεν 
νηπίαχον Χείρωνος ὑπ’ ἄντροισιν κομέεσθαι . 
τῷ καὶ ἀεξηθέντι θεαὶ γάμον ἐμνήστευσαν 
Μοῦσαι , ἄκεστορίην τε θεοπροπίας τ’ ἐδίδαξαν · 
καί μιν ἑῶν μήλων θέσαν ἤρανον , ὅσσ’ ἐνέμοντο 
ἂμ πεδίον Φθίης Ἀθαμάντιον ἀμφί τ’ ἐρυμνὴν 
Ὄθρυν καὶ ποταμοῦ ἱερὸν ῥόον Ἀπιδανοῖο . 
ἦμος δ’ οὐρανόθεν Μινωίδας ἔφλεγε νήσους 
Σείριος , οὐδ’ ἐπὶ δηρὸν ἔην ἄκος ἐνναέτῃσιν , 
τῆμος τόνγ’ ἐκάλεσσαν ἐφημοσύναις Ἑκάτοιο 
λοιμοῦ ἀλεξητῆρα . 
λίπεν δ’ ὅγε πατρὸς ἐφετμῇ 
Φθίην , ἐν δὲ Κέῳ κατενάσσατο , λαὸν ἀγείρας 
Παρράσιον , τοίπερ τε Λυκάονός εἰσι γενέθλης , 
καὶ βωμὸν ποίησε μέγαν Διὸς Ἰκμαίοιο , 
ἱερά τ’ εὖ ἔρρεξεν ἐν οὔρεσιν ἀστέρι κείνῳ 
Σειρίῳ αὐτῷ τε Κρονίδῃ Διί . 
τοῖο δ’ ἕκητι 
γαῖαν ἐπιψύχουσιν ἐτήσιαι ἐκ Διὸς αὖραι 
ἤματα τεσσαράκοντα · Κέῳ δ’ ἔτι νῦν ἱερῆες 
ἀντολέων προπάροιθε Κυνὸς ῥέζουσι θυηλάς . 
Καὶ τὰ μὲν ὧς ὑδέονται · ἀριστῆες δὲ καταῦθι 
μίμνον ἐρυκόμενοι · ξεινήια δ’ ἄσπετα Θυνοὶ 
πᾶν ἦμαρ Φινῆι χαριζόμενοι προΐαλλον . 
ἐκ δὲ τόθεν μακάρεσσι δυώδεκα δωμήσαντες 
βωμὸν ἁλὸς ῥηγμῖνι πέρην καὶ ἐφ’ ἱερὰ θέντες , 
νῆα θοὴν εἴσβαινον ἐρεσσέμεν , οὐδὲ πελείης 
τρήρωνος λήθοντο μετὰ σφίσιν · ἀλλ’ ἄρα τήνγε 
δείματι πεπτηυῖαν ἑῇ φέρε χειρὶ μεμαρπὼς 
Εὔφημος , γαίης δ’ ἀπὸ διπλόα πείσματ’ ἔλυσαν . 
Οὐδ’ ἄρ’ Ἀθηναίην προτέρω λάθον ὁρμηθέντες · 
αὐτίκα δ’ ἐσσυμένως νεφέλης ἐπιβᾶσα πόδεσσιν 
κούφης , ἥ κε φέροι μιν ἄφαρ βριαρήν περ ἐοῦσαν , 
σεύατ’ ἴμεν πόντονδε , φίλα φρονέουσ’ ἐρέτῃσιν . 
ὡς δ’ ὅτε τις πάτρηθεν ἀλώμενος , οἷά τε πολλὰ 
πλαζόμεθ’ ἄνθρωποι τετληότες , οὐδέ τις αἶα 
τηλουρός , πᾶσαι δὲ κατόψιοί εἰσι κέλευθοι , 
σφωιτέρους δ’ ἐνόησε δόμους , ἄμυδις δὲ κέλευθος 
ὑγρή τε τραφερή τ’ ἰνδάλλεται , ἄλλοτε δ’ ἄλλῃ 
ὀξέα πορφύρων ἐπιμαίεται ὀφθαλμοῖσιν · 
ὧς ἄρα καρπαλίμως κούρη Διὸς ἀίξασα 
θῆκεν ἐπ’ ἀξείνοιο πόδας Θυνηίδος ἀκτῆς . 
Οἱ δ’ ὅτε δὴ σκολιοῖο πόρου στεινωπὸν ἵκοντο 
τρηχείῃς σπιλάδεσσιν ἐεργμένον ἀμφοτέρωθεν , 
δινήεις δ’ ὑπένερθεν ἀνακλύζεσκεν ἰοῦσαν 
νῆα ῥόος , πολλὸν δὲ φόβῳ προτέρωσε νέοντο , 
ἤδη δέ σφισι δοῦπος ἀρασσομένων πετράων 
νωλεμὲς οὔατ’ ἔβαλλε , βόων δ’ ἁλιμυρέες ἀκταί , 
δὴ τότ’ ἔπειθ’ ὁ μὲν ὦρτο πελειάδα χειρὶ μεμαρπὼς 
Εὔφημος πρῴρης ἐπιβήμεναι · οἱ δ’ ὑπ’ ἀνωγῇ 
Τίφυος Ἁγνιάδαο θελήμονα ποιήσαντο 
εἰρεσίην , ἵν’ ἔπειτα διὲκ πέτρας ἐλάσειαν , 
κάρτεϊ ᾧ πίσυνοι . 
τὰς δ’ αὐτίκα λοίσθιον ἄλλων 
οἰγομένας ἀγκῶνα περιγνάμψαντες ἴδοντο . 
σὺν δέ σφιν χύτο θυμός · ὁ δ’ ἀίξαι πτερύγεσσιν 
Εὔφημος προέηκε πελειάδα · τοὶ δ’ ἅμα πάντες 
ἤειραν κεφαλὰς ἐσορώμενοι · ἡ δὲ δῑ αὐτῶν 
ἔπτατο · ταὶ δ’ ἄμυδις πάλιν ἀντίαι ἀλλήλῃσιν 
ἄμφω ὁμοῦ ξυνιοῦσαι ἐπέκτυπον . 
ὦρτο δὲ πολλὴ 
ἅλμη ἀναβρασθεῖσα , νέφος ὥς · αὖε δὲ πόντος 
σμερδαλέον · πάντῃ δὲ περὶ μέγας ἔβρεμεν αἰθήρ . 
κοῖλαι δὲ σπήλυγγες ὑπὸ σπιλάδας τρηχείας 
κλυζούσης ἁλὸς ἔνδον ἐβόμβεον · ὑψόθι δ’ ὄχθης 
λευκὴ καχλάζοντος ἀνέπτυε κύματος ἄχνη . 
νῆα δ’ ἔπειτα πέριξ εἴλει ῥόος . 
ἄκρα δ’ ἔκοψαν 
οὐραῖα πτερὰ ταίγε πελειάδος · ἡ δ’ ἀπόρουσεν 
ἀσκηθής . 
ἐρέται δὲ μέγ’ ἴαχον · ἔβραχε δ’ αὐτὸς 
Τῖφυς ἐρεσσέμεναι κρατερῶς . 
οἴγοντο γὰρ αὖτις 
ἄνδιχα . 
τοὺς δ’ ἐλάοντας ἔχεν τρόμος , ὄφρα μιν αὐτὴ 
πλημμυρὶς παλίνορσος ἀνερχομένη κατένεικεν 
εἴσω πετράων . 
τότε δ’ αἰνότατον δέος εἷλεν 
πάντας · ὑπὲρ κεφαλῆς γὰρ ἀμήχανος ἦεν ὄλεθρος . 
ἤδη δ’ ἔνθα καὶ ἔνθα διὰ πλατὺς εἴδετο Πόντος , 
καί σφισιν ἀπροφάτως ἀνέδυ μέγα κῦμα πάροιθεν 
κυρτόν , ἀποτμῆγι σκοπιῇ ἴσον · οἱ δ’ ἐσιδόντες 
ἤμυσαν λοξοῖσι καρήασιν . 
εἴσατο γάρ ῥα 
νηὸς ὑπὲρ πάσης κατεπάλμενον ἀμφικαλύψειν . 
ἀλλά μιν ἔφθη Τῖφυς ὑπ’ εἰρεσίῃ βαρύθουσαν 
ἀγχαλάσας · τὸ δὲ πολλὸν ὑπὸ τρόπιν ἐξεκυλίσθη , 
ἐκ δ’ αὐτὴν πρύμνηθεν ἀνείρυσε τηλόθι νῆα 
πετράων · ὑψοῦ δὲ μεταχρονίη πεφόρητο . 
Εὔφημος δ’ ἀνὰ πάντας ἰὼν βοάασκεν ἑταίρους , 
ἐμβαλέειν κώπῃσιν ὅσον σθένος · οἱ δ’ ἀλαλητῷ 
κόπτον ὕδωρ . 
ὅσσον δ’ ἂν ὑπείκαθε νηῦς ἐρέτῃσιν , 
δὶς τόσον ἂψ ἀπόρουσεν · ἐπεγνάμπτοντο δὲ κῶπαι 
ἠύτε καμπύλα τόξα , βιαζομένων ἡρώων . 
ἔνθεν δ’ αὐτίκ’ ἔπειτα κατηρεφὲς ἔσσυτο κῦμα , 
ἡ δ’ ἄφαρ ὥστε κύλινδρος ἐπέτρεχε κύματι λάβρῳ 
προπροκαταΐγδην κοίλης ἁλός . 
ἐν δ’ ἄρα μέσσαις 
Πληγάσι δινήεις εἶχεν ῥόος · αἱ δ’ ἑκάτερθεν 
σειόμεναι βρόμεον · πεπέδητο δὲ νήια δοῦρα . 
καὶ τότ’ Ἀθηναίη στιβαρῆς ἀντέσπασε πέτρης 
σκαιῇ , δεξιτερῇ δὲ διαμπερὲς ὦσε φέρεσθαι . 
ἡ δ’ ἰκέλη πτερόεντι μετήορος ἔσσυτ’ ὀιστῷ . 
ἔμπης δ’ ἀφλάστοιο παρέθρισαν ἄκρα κόρυμβα 
νωλεμὲς ἐμπλήξασαι ἐναντίαι . 
αὐτὰρ Ἀθήνη 
Οὔλυμπόνδ’ ἀνόρουσεν , ὅτ’ ἀσκηθεῖς ὑπάλυξαν . 
πέτραι δ’ εἰς ἕνα χῶρον ἐπισχεδὸν ἀλλήλῃσιν 
νωλεμὲς ἐρρίζωθεν , ὃ δὴ καὶ μόρσιμον ἦεν 
ἐκ μακάρων , εὖτ’ ἄν τις ἰδὼν διὰ νηὶ περήσῃ . 
οἱ δέ που ὀκρυόεντος ἀνέπνεον ἄρτι φόβοιο 
ἠέρα παπταίνοντες ὁμοῦ πέλαγός τε θαλάσσης 
τῆλ’ ἀναπεπτάμενον . 
δὴ γὰρ φάσαν ἐξ Ἀίδαο 
σώεσθαι · Τῖφυς δὲ παροίτατος ἤρχετο μύθων · 
"Ἔλπομαι αὐτῇ νηὶ τόγ’ ἔμπεδον ἐξαλέασθαι 
ἡμέας · οὐδέ τις ἄλλος ἐπαίτιος , ὅσσον Ἀθήνη , 
ἥ οἱ ἐνέπνευσεν θεῖον μένος , εὖτέ μιν Ἄργος 
γόμφοισιν συνάρασσε · θέμις δ’ οὐκ ἔστιν ἁλῶναι . 
Αἰσονίδη , τύνη δὲ τεοῦ βασιλῆος ἐφετμήν , 
εὖτε διὲκ πέτρας φυγέειν θεὸς ἧμιν ὄπασσεν , 
μηκέτι δείδιθι τοῖον · ἐπεὶ μετόπισθεν ἀέθλους 
εὐπαλέας τελέεσθαι Ἀγηνορίδης φάτο Φινεύς." 
Ἦ ῥ’ ἅμα , καὶ προτέρωσε παραὶ Βιθυνίδα γαῖαν 
νῆα διὲκ πέλαγος σεῦεν μέσον . 
αὐτὰρ ὁ τόνγε 
μειλιχίοις ἐπέεσσι παραβλήδην προσέειπεν · 
"Τῖφυ , τίη μοι ταῦτα παρηγορέεις ἀχέοντι ; 
ἤμβροτον ἀασάμην τε κακὴν καὶ ἀμήχανον ἄτην . 
χρῆν γὰρ ἐφιεμένοιο καταντικρὺ Πελίαο 
αὐτίκ’ ἀνήνασθαι τόνδε στόλον , εἰ καὶ ἔμελλον 
νηλειῶς μελεϊστὶ κεδαιόμενος θανέεσθαι · 
νῦν δὲ περισσὸν δεῖμα καὶ ἀτλήτους μελεδῶνας 
ἄγκειμαι , στυγέων μὲν ἁλὸς κρυόεντα κέλευθα 
νηὶ διαπλώειν , στυγέων δ’ , ὅτ’ ἐπ’ ἠπείροιο 
βαίνωμεν . 
πάντῃ γὰρ ἀνάρσιοι ἄνδρες ἔασιν . 
αἰεὶ δὲ στονόεσσαν ἐπ’ ἤματι νύκτα φυλάσσω , 
ἐξότε τὸ πρώτιστον ἐμὴν χάριν ἠγερέθεσθε , 
φραζόμενος τὰ ἕκαστα σὺ δ’ εὐμαρέως ἀγορεύεις 
οἶον ἑῆς ψυχῆς ἀλέγων ὕπερ · αὐτὰρ ἔγωγε 
εἷο μὲν οὐδ’ ἠβαιὸν ἀτύζομαι · ἀμφὶ δὲ τοῖο 
καὶ τοῦ ὁμῶς , καὶ σεῖο , καὶ ἄλλων δείδῑ ἑταίρων 
εἰ μὴ ἐς Ἑλλάδα γαῖαν ἀπήμονας ὔμμε κομίσσω." 
Ὧς φάτ’ ἀριστήων πειρώμενος · οἱ δ’ ὁμάδησαν 
θαρσαλέοις ἐπέεσσιν . 
ὁ δὲ φρένας ἔνδον ἰάνθη 
κεκλομένων , καί ῥ’ αὖτις ἐπιρρήδην μετέειπεν · 
"Ὦ φίλοι , ὑμετέρῃ ἀρετῇ ἔνι θάρσος ἀέξω . 
τούνεκα νῦν οὐδ’ εἴ κε διὲξ Ἀίδαο βερέθρων 
στελλοίμην , ἔτι τάρβος ἀνάψομαι , εὖτε πέλεσθε 
ἔμπεδοι ἀργαλέοις ἐνὶ δείμασιν . 
ἀλλ’ ὅτε πέτρας 
Πληγάδας ἐξέπλωμεν , ὀίομαι οὐκ ἔτ’ ὀπίσσω 
ἔσσεσθαι τοιόνδ’ ἕτερον φόβον , εἰ ἐτεόν γε 
φραδμοσύνῃ Φινῆος ἐπισπόμενοι νεόμεσθα." 
Ὧς φάτο , καὶ τοίων μὲν ἐλώφεον αὐτίκα μύθων , 
εἰρεσίῃ δ’ ἀλίαστον ἔχον πόνον · αἶψα δὲ τοίγε 
Ῥήβαν ὠκυρόην ποταμὸν σκόπελόν τε Κολώνης , 
ἄκρην δ’ οὐ μετὰ δηθὰ παρεξενέοντο Μέλαιναν , 
τῇ δ’ ἄρ’ ἐπὶ προχοὰς Φυλληίδας , ἔνθα πάροιθεν 
Διψακὸς υἷ’ Ἀθάμαντος ἑοῖς ὑπέδεκτο δόμοισιν , 
ὁππόθ’ ἅμα κριῷ φεῦγεν πόλιν Ὀρχομενοῖο · 
τίκτε δέ μιν νύμφη λειμωνιάς · οὐδέ οἱ ὕβρις 
ἥνδανεν , ἀλλ’ ἐθελημὸς ἐφ’ ὕδασι πατρὸς ἑοῖο 
μητέρι συνναίεσκεν ἐπάκτια πώεα φέρβων . 
τοῦ μέν θ’ ἱερὸν αἶψα , καὶ εὐρείας ποταμοῖο 
ἠιόνας πεδίον τε , βαθυρρείοντά τε Κάλπην 
δερκόμενοι παράμειβον , ὁμῶς δ’ ἐπὶ ἤματι νύκτα 
νήνεμον ἀκαμάτῃσιν ἐπερρώοντ’ ἐλάτῃσιν . 
οἷον δὲ πλαδόωσαν ἐπισχίζοντες ἄρουραν 
ἐργατίναι μογέουσι βόες , περὶ δ’ ἄσπετος ἱδρὼς 
εἴβεται ἐκ λαγόνων τε καὶ αὐχένος · ὄμματα δέ σφιν 
λοξὰ παραστρωφῶνται ὑπὸ ζυγοῦ · αὐτὰρ ἀυτμὴ 
αὐαλέη στομάτων ἄμοτον βρέμει · οἱ δ’ ἐνὶ γαίῃ 
χηλὰς σκηρίπτοντε πανημέριοι πονέονται . 
τοῖς ἴκελοι ἥρωες ὑπὲξ ἁλὸς εἷλκον ἐρετμά . 
Ἦμος δ’ οὔτ’ ἄρ πω φάος ἄμβροτον , οὔτ’ ἔτι λίην 
ὀρφναίη πέλεται , λεπτὸν δ’ ἐπιδέδρομε νυκτὶ 
φέγγος , ὅτ’ ἀμφιλύκην μιν ἀνεγρόμενοι καλέουσιν , 
τῆμος ἐρημαίης νήσου λιμέν’ εἰσελάσαντες 
Θυνιάδος , καμάτῳ πολυπήμονι βαῖνον ἔραζε . 
τοῖσι δὲ Λητοῦς υἱός , ἀνερχόμενος Λυκίηθεν 
τῆλ’ ἐπ’ ἀπείρονα δῆμον Ὑπερβορέων ἀνθρώπων , 
ἐξεφάνη · χρύσεοι δὲ παρειάων ἑκάτερθεν 
πλοχμοὶ βοτρυόεντες ἐπερρώοντο κιόντι · 
λαιῇ δ’ ἀργύρεον νώμα βιόν , ἀμφὶ δὲ νώτοις 
ἰοδόκη τετάνυστο κατωμαδόν · ἡ δ’ ὑπὸ ποσσὶν 
σείετο νῆσος ὅλη , κλύζεν δ’ ἐπὶ κύματα χέρσῳ . 
τοὺς δ’ ἕλε θάμβος ἰδόντας ἀμήχανον · οὐδέ τις ἔτλη 
ἀντίον αὐγάσσασθαι ἐς ὄμματα καλὰ θεοῖο . 
στὰν δὲ κάτω νεύσαντες ἐπὶ χθονός · αὐτὰρ ὁ τηλοῦ 
βῆ ῥ’ ἴμεναι πόντονδε δῑ ἠέρος · ὀψὲ δὲ τοῖον 
Ὀρφεὺς ἔκφατο μῦθον ἀριστήεσσι πιφαύσκων · 
"Εἰ δ’ ἄγε δὴ νῆσον μὲν Ἑωίου Ἀπόλλωνος 
τήνδ’ ἱερὴν κλείωμεν , ἐπεὶ πάντεσσι φαάνθη 
ἠῷος μετιών · τὰ δὲ ῥέξομεν οἷα πάρεστιν , 
βωμὸν ἀναστήσαντες ἐπάκτιον · εἰ δ’ ἂν ὀπίσσω 
γαῖαν ἐς Αἱμονίην ἀσκηθέα νόστον ὀπάσσῃ , 
δὴ τότε οἱ κεραῶν ἐπὶ μηρία θήσομεν αἰγῶν . 
νῦν δ’ αὔτως κνίσῃ λοιβῇσί τε μειλίξασθαι 
κέκλομαι . 
ἀλλ’ ἵληθι ἄναξ , ἵληθι φαανθείς." 
Ὧς ἄρ’ ἔφη · καὶ τοὶ μὲν ἄφαρ βωμὸν τετύκοντο 
χερμάσιν · οἱ δ’ ἀνὰ νῆσον ἐδίνεον , ἐξερέοντες 
εἴ κέ τιν’ ἢ κεμάδων , ἢ ἀγροτέρων ἐσίδοιεν 
αἰγῶν , οἷά τε πολλὰ βαθείῃ βόσκεται ὕλῃ . 
τοῖσι δὲ Λητοΐδης ἄγρην πόρεν · ἐκ δέ νυ πάντων 
εὐαγέως ἱερῷ ἀνὰ διπλόα μηρία βωμῷ 
καῖον , ἐπικλείοντες Ἑώιον Ἀπόλλωνα . 
ἀμφὶ δὲ δαιομένοις εὐρὺν χορὸν ἐστήσαντο , 
καλὸν Ἰηπαιήον’ Ἰηπαιήονα Φοῖβον 
μελπόμενοι · σὺν δέ σφιν ἐὺς πάις Οἰάγροιο 
Βιστονίῃ φόρμιγγι λιγείης ἦρχεν ἀοιδῆς · 
ὥς ποτε πετραίῃ ὑπὸ δειράδι Παρνησσοῖο 
Δελφύνην τόξοισι πελώριον ἐξενάριξεν , 
κοῦρος ἐὼν ἔτι γυμνός , ἔτι πλοκάμοισι γεγηθώς . 
ἱλήκοις · αἰεί τοι , ἄναξ , ἄτμητοι ἔθειραι , 
αἰὲν ἀδήλητοι · τὼς γὰρ θέμις . 
οἰόθι δ’ αὐτὴ 
Λητὼ Κοιογένεια φίλαις ἐν χερσὶν ἀφάσσει . 
πολλὰ δὲ Κωρύκιαι νύμφαι , Πλείστοιο θύγατρες , 
θαρσύνεσκον ἔπεσσιν , Ἰήιε κεκληγυῖαι · 
ἔνθεν δὴ τόδε καλὸν ἐφύμνιον ἔπλετο Φοίβῳ . 
Αὐτὰρ ἐπειδὴ τόνγε χορείῃ μέλψαν ἀοιδῇ , 
λοιβαῖς εὐαγέεσσιν ἐπώμοσαν , ἦ μὲν ἀρήξειν 
ἀλλήλοις εἰσαιὲν ὁμοφροσύνῃσι νόοιο , 
ἁπτόμενοι θυέων · καί τ’ εἰσέτι νῦν γε τέτυκται 
κεῖσ’ Ὁμονοίης ἱρὸν ἐύφρονος , ὅ ῥ’ ἐκάμοντο 
αὐτοὶ κυδίστην τότε δαίμονα πορσαίνοντες . 
Ἦμος δὲ τρίτατον φάος ἤλυθε , δὴ τότ’ ἔπειτα 
ἀκραεῖ ζεφύρῳ νῆσον λίπον αἰπήεσσαν . 
ἔνθεν δ’ ἀντιπέρην ποταμοῦ στόμα Σαγγαρίοιο 
καὶ Μαριανδυνῶν ἀνδρῶν ἐριθηλέα γαῖαν 
ἠδὲ Λύκοιο ῥέεθρα καὶ Ἀνθεμοεισίδα λίμνην 
δερκόμενοι παράμειβον · ὑπὸ πνοιῇ δὲ κάλωες 
ὅπλα τε νήια πάντα τινάσσετο νισσομένοισιν . 
ἠῶθεν δ’ ἀνέμοιο διὰ κνέφας εὐνηθέντος 
ἀσπασίως ἄκρης Ἀχερουσίδος ὅρμον ἵκοντο . 
ἡ μέν τε κρημνοῖσιν ἀνίσχεται ἠλιβάτοισιν , 
εἰς ἅλα δερκομένη Βιθυνίδα · τῇ δ’ ὑπὸ πέτραι 
λισσάδες ἐρρίζωνται ἁλίβροχοι · ἀμφὶ δὲ τῇσιν 
κῦμα κυλινδόμενον μεγάλα βρέμει · αὐτὰρ ὕπερθεν 
ἀμφιλαφεῖς πλατάνιστοι ἐπ’ ἀκροτάτῃ πεφύασιν . 
ἐκ δ’ αὐτῆς εἴσω κατακέκλιται ἤπειρόνδε 
κοίλη ὕπαιθα νάπη , ἵνα τε σπέος ἔστ’ Ἀίδαο 
ὕλῃ καὶ πέτρῃσιν ἐπηρεφές , ἔνθεν ἀυτμὴ 
πηγυλίς , ὀκρυόεντος ἀναπνείουσα μυχοῖο 
συνεχές , ἀργινόεσσαν ἀεὶ περιτέτροφε πάχνην , 
ἥ τε μεσημβριόωντος ἰαίνεται ἠελίοιο . 
σιγὴ δ’ οὔποτε τήνγε κατὰ βλοσυρὴν ἔχει ἄκρην , 
ἀλλ’ ἄμυδις πόντοιό θ’ ὑπὸ στένει ἠχήεντος , 
φύλλων τε πνοιῇσι τινασσομένων μυχίῃσιν . 
ἔνθα δὲ καὶ προχοαὶ ποταμοῦ Ἀχέροντος ἔασιν , 
ὅς τε διὲξ ἄκρης ἀνερεύγεται εἰς ἅλα βάλλων 
ἠῴην · κοίλη δὲ φάραγξ κατάγει μιν ἄνωθεν . 
τὸν μὲν ἐν ὀψιγόνοισι Σοωναύτην ὀνόμηναν 
Νισαῖοι Μεγαρῆες , ὅτε νάσσεσθαι ἔμελλον 
γῆν Μαριανδυνῶν . 
δὴ γάρ σφεας ἐξεσάωσεν 
αὐτῇσιν νήεσσι , κακῇ χρίμψαντας ἀέλλῃ . 
τῇ ῥ’ οἵγ’ αὐτίκα νηὶ διὲξ Ἀχερουσίδος ἄκρης 
εἰσωποὶ ἀνέμοιο νέον λήγοντος ἔκελσαν . 
Οὐδ’ ἄρα δηθὰ Λύκον , κείνης πρόμον ἠπείροιο , 
καὶ Μαριανδυνοὺς λάθον ἀνέρας ὁρμισθέντες 
αὐθένται Ἀμύκοιο κατὰ κλέος , ὃ πρὶν ἄκουον · 
ἀλλὰ καὶ ἀρθμὸν ἔθεντο μετὰ σφίσι τοῖο ἕκητι . 
αὐτὸν δ’ ὥστε θεὸν Πολυδεύκεα δεξιόωντο 
πάντοθεν ἀγρόμενοι · ἐπεὶ ἦ μάλα τοίγ’ ἐπὶ δηρὸν 
ἀντιβίην Βέβρυξιν ὑπερφιάλοις πολέμιζον . 
καὶ δὴ πασσυδίῃ μεγάρων ἔντοσθε Λύκοιο 
κεῖν’ ἦμαρ φιλότητι , μετὰ πτολίεθρον ἰόντες , 
δαίτην ἀμφίεπον , τέρποντό τε θυμὸν ἔπεσσιν . 
Λἰσονίδης μέν οἱ γενεὴν καὶ οὔνομ’ ἑκάστου 
σφωιτέρων μυθεῖθ’ ἑτάρων , Πελίαό τ’ ἐφετμάς , 
ἠδ’ ὡς Λημνιάδεσσιν ἐπεξεινοῦντο γυναιξίν , 
ὅσσα τε Κύζικον ἀμφὶ Δολιονίην ἐτελεσσαν · 
Μυσίδα δ’ ὡς ἀφίκοντο Κίον θ’ , ὅθι κάλλιπον ἥρω 
Ἡρακλέην ἀέκοντι νόῳ , Γλαύκοιό τε βάξιν 
πέφραδε , καὶ Βέβρυκας ὅπως Ἄμυκόν τ’ ἐδάιξαν , 
καὶ Φινῆος ἔειπε θεοπροπίας τε δύην τε , 
ἠδ’ ὡς Κυανέας πέτρας φύγον , ὥς τ’ ἀβόλησαν 
Λητοΐδῃ κατὰ νῆσον . 
ὁ δ’ ἑξείης ἐνέποντος 
θέλγετ’ ἀκουῇ θυμόν · ἄχος δ’ ἕλεν Ἡρακλῆι 
λειπομένῳ , καὶ τοῖον ἔπος πάντεσσι μετηύδα · 
"Ὦ φίλοι , οἵου φωτὸς ἀποπλαγχθέντες ἀρωγῆς 
πείρετ’ ἐς Αἰήτην τόσσον πλόον . 
εὖ γὰρ ἐγώ μιν 
Δασκύλου ἐν μεγάροισι καταυτόθι πατρὸς ἐμοῖο 
οἶδ’ ἐσιδών , ὅτε δεῦρο δῑ Ἀσίδος ἠπείροιο 
πεζὸς ἔβη ζωστῆρα φιλοπτολέμοιο κομίζων 
Ἱππολύτης · ἐμὲ δ’ εὗρε νέον χνοάοντα ἰούλους . 
ἔνθα δ’ ἐπὶ Πριόλαο κασιγνήτοιο θανόντος 
ἡμετέρου Μυσοῖσιν ὑπ’ ἀνδράσιν , ὅντινα λαὸς 
οἰκτίστοις ἐλέγοισιν ὀδύρεται ἐξέτι κείνου , 
ἀθλεύων Τιτίην ἀπεκαίνυτο πυγμαχέοντα 
καρτερόν , ὃς πάντεσσι μετέπρεπεν ἠιθέοισιν 
εἶδός τ’ ἠδὲ βίην · χαμάδις δέ οἱ ἤλασ’ ὀδόντας . 
αὐτὰρ ὁμοῦ Μυσοῖσιν ἐμῷ ὑπὸ πατρὶ δάμασσεν 
καὶ Φρύγας , οἳ ναίουσιν ὁμώλακας ἧμιν ἀρούρας , 
φῦλά τε Βιθυνῶν αὐτῇ κτεατίσσατο γαίῃ , 
ἔστ’ ἐπὶ Ῥηβαίου προχοὰς σκόπελόν τε Κολώνης · 
Παφλαγόνες τ’ ἐπὶ τοῖς Πελοπήιοι εἴκαθον αὔτως , 
ὅσσους Βιλλαίοιο μέλαν περιάγνυται ὕδωρ . 
ἀλλά με νῦν Βέβρυκες ὑπερβασίη τ’ Ἀμύκοιο 
τηλόθι ναιετάοντος , ἐνόσφισαν , Ἡρακλῆος , 
δὴν ἀποτεμνόμενοι γαίης ἅλις , ὄφρ’ ἐβάλοντο 
οὖρα βαθυρρείοντος ὑφ’ εἱαμεναῖς Ὑπίοιο . 
ἔμπης δ’ ἐξ ὑμέων ἔδοσαν τίσιν · οὐδέ ἕ φημι 
ἤματι τῷδ’ ἀέκητι θεῶν ἐπελάσσαι ἄρηα , 
Τυνδαρίδην Βέβρυξιν , ὅτ’ ἀνέρα κεῖνον ἔπεφνεν . 
τῶ νῦν ἥντιν’ ἐγὼ τῖσαι χάριν ἄρκιός εἰμι , 
τίσω προφρονέως . 
ἡ γὰρ θέμις ηπεοανοισιν 
ἀνδράσιν , εὖτ’ ἄρξωσιν ἀρείονες ἄλλοι ὀφέλλειν . 
ξυνῇ μὲν πάντεσσιν ὁμόστολον ὔμμιν ἕπεσθαι 
Δάσκυλον ὀτρυνέω , ἐμὸν υἱέα · τοῖο δ’ ἰόντος , 
ἦ τ’ ἂν ἐυξείνοισι διὲξ ἁλὸς ἀντιάοιτε 
ἀνδράσιν , ὄφρ’ αὐτοῖο ποτὶ στόμα Θερμώδοντος . 
νόσφι δὲ Τυνδαρίδαις Ἀχερουσίδος ὑψόθεν ἄκρης 
εἵσομαι ἱερὸν αἰπύ · τὸ μὲν μάλα τηλόθι πάντες 
ναυτίλοι ἂμ πέλαγος θηεύμενοι ἱλάξονται · 
καί κέ σφιν μετέπειτα πρὸ ἄστεος , οἷα θεοῖσιν , 
πίονας εὐα · ρότοιο γύας πεδίοιο ταμοίμην." 
Ὧς τότε μὲν δαῖτ’ ἀμφὶ πανήμεροι ἑψιόωντο . 
ἦρί γε μὴν ἐπὶ νῆα κατήισαν ἐγκονέοντες · 
καὶ δ’ αὐτὸς σὺν τοῖσι Λύκος κίε , μυρί’ ὀπάσσας 
δῶρα φέρειν · ἅμα δ’ υἷα δόμων ἔκπεμπε νέεσθαι . 
Ἔνθα δ’ Ἀβαντιάδην πεπρωμένη ἤλασε μοῖρα 
Ἴδμονα , μαντοσύνῃσι κεκασμένον . 
ἀλλά μιν οὔτι 
μαντοσύναι ἐσάωσαν , ἐπεὶ χρεὼ ἦγε δαμῆναι · 
κεῖτο γὰρ εἱαμενῇ δονακώδεος ἐν ποταμοῖο 
ψυχόμενος λαγόνας τε καὶ ἄσπετον ἰλύι νηδὺν 
κάπριος ἀργιόδων , ὀλοὸν τέρας , ὅν ῥα καὶ αὐταὶ 
νύμφαι ἑλειονόμοι ὑπεδείδισαν · οὐδέ τις ἀνδρῶν 
ἠείδει · οἶος δὲ κατὰ πλατὺ βόσκετο τῖφος . 
αὐτὰρ ὅγ’ ἰλυόεντος ἀνὰ θρωσμοὺς ποταμοῖο 
vίσσετ’ Ἀβαντιάδης · ὁ δ’ ἄρ’ ἔκποθεν ἀφράστοιο 
ὕψι μάλ’ ἐκ δονάκων ἀνεπάλμενος ἤλασε μηρὸν 
ἀίγδην , μέσσας δὲ σὺν ὀστέῳ ἶνας ἔκερσεν . 
ὀξὺ δ’ ὅγε κλάγξας οὔδει πέσεν · οἱ δὲ τυπέντος 
ἀθρόοι ἀντιάχησαν . 
ὀρέξατο δ’ αἶψ’ ὀλοοῖο 
Πηλεὺς αἰγανέῃ φύγαδ’ εἰς ἕλος ὁρμηθέντος 
καπρίου · ἔσσυτο δ’ αὖτις ἐναντίος · ἀλλά μιν Ἴδας 
οὔτασε , βεβρυχὼς δὲ θοῷ περικάππεσε δουρί . 
καὶ τὸν μὲν χαμάδις λίπον αὐτόθι πεπτηῶτα · 
τὸν δ’ ἕταροι ἐπὶ νῆα φέρον ψυχορραγέοντα , 
ἀχνύμενοι , χείρεσσι δ’ ἑῶν ἐνικάτθαν’ ἑταίρων . 
Ἔνθα δὲ ναυτιλίης μὲν ἐρητύοντο μέλεσθαι , 
ἀμφὶ δὲ κηδείῃ νέκυος μένον ἀσχαλόωντες . 
ἤματα δὲ τρία πάντα γόων · ἑτέρῳ δέ μιν ἤδη 
τάρχυον μεγαλωστί · συνεκτερέιζε δὲ λαὸς 
αὐτῷ ὁμοῦ βασιλῆι Λύκῳ · παρὰ δ’ ἄσπετα μῆλα , 
ἣ θέμις οἰχομένοισι , ταφήια λαιμοτόμησαν . 
καὶ δή τοι κέχυται τοῦδ’ ἀνέρος ἐν χθονὶ κείνῃ 
τύμβος · σῆμα δ’ ἔπεστι καὶ ὀψιγόνοισιν ἰδέσθαι , 
νηίου ἐκ κοτίνοιο φάλαγξ · θαλέθει δέ τε φύλλοις 
ἄκρης τυτθὸν ἔνερθ’ Ἀχερουσίδος . 
εἰ δέ με καὶ τὸ 
χρειὼ ἀπηλεγέως Μουσέων ὕπο γηρύσασθαι , 
τόνδε πολισσοῦχον διεπέφραδε Βοιωτοῖσιν 
Νισαίοισί τε Φοῖβος ἐπιρρήδην ἱλάεσθαι , 
ἀμφὶ δὲ τήνγε φάλαγγα παλαιγενέος κοτίνοιο 
ἄστυ βαλεῖν · οἱ δ’ ἀντὶ θεουδέος Αἰολίδαο 
Ἴδμονος εἰσέτι νῦν Ἀγαμήστορα κυδαίνουσιν . 
Τίς γὰρ δὴ θάνεν ἄλλος ; 
ἐπεὶ καὶ ἔτ’ αὖτις ἔχευαν 
ἥρωες τότε τύμβον ἀποφθιμένου ἑτάροιο . 
δοιὰ γὰρ οὖν κείνων ἔτι σήματα φαίνεται ἀνδρῶν . 
Ἁγνιάδην Τῖφυν θανέειν φάτις · οὐδέ οἱ ἦεν 
μοῖρ’ ἔτι ναυτίλλεσθαι ἑκαστέρω . 
ἀλλά νυ καὶ τὸν 
αὖθι μινυνθαδίη πάτρης ἑκὰς εὔνασε νοῦσος , 
εἰσότ’ Ἀβαντιάδαο νέκυν κτερέιξεν ὅμιλος . 
ἄτλητον δ’ ὀλοῷ ἐπὶ πήματι κῆδος ἕλοντο . 
δὴ γὰρ ἐπεὶ καὶ τόνδε παρασχεδὸν ἐκτερέιξαν 
αὐτοῦ , ἀμηχανίῃσιν ἁλὸς προπάροιθε πεσόντες , 
ἐντυπὰς εὐκήλως εἰλυμένοι οὔτε τι σίτου 
μνώοντ’ οὔτε ποτοῖο · κατήμυσαν δ’ ἀχέεσσιν 
θυμόν , ἐπεὶ μάλα πολλὸν ἀπ’ ἐλπίδος ἔπλετο νόστος . 
καί νύ κ’ ἔτι προτέρω τετιημένοι ἰσχανόωντο , 
εἰ μὴ ἄρ’ Ἀγκαίῳ περιώσιον ἔμβαλεν Ἥρη 
θάρσος , ὃν Ἰμβρασίοισι παρ’ ὕδασιν Ἀστυπάλαια 
τίκτε Ποσειδάωνι · περιπρὸ γὰρ εὖ ἐκέκαστο 
ἰθύνειν , Πηλῆα δ’ ἐπεσσύμενος προσέειπεν · 
"Αἰακίδη , πῶς καλὸν ἀφειδήσαντας ἀέθλων 
γαίῃ ἐν ἀλλοδαπῇ δὴν ἔμμεναι ; 
οὐ μὲν ἄρηος 
ἴδριν ἐόντά με τόσσον ἄγει μετὰ κῶας Ἰήσων 
Παρθενίης ἀπάνευθεν , ὅσον τ’ ἐπιίστορα νηῶν . 
τῶ μή μοι τυτθόν γε δέος περὶ νηὶ πελέσθω . 
ὧς δὲ καὶ ὧλλοι δεῦρο δαήμονες ἄνδρες ἔασιν , 
τῶν ὅτινα πρύμνης ἐπιβήσομεν , οὔτις ἰάψει 
ναυτιλίην . 
ἀλλ’ ὦκα , παραιφάμενος τάδε πάντα , 
θαρσαλέως ὀρόθυνον ἐπιμνήσασθαι ἀέθλου." 
Ὧς φάτο · τοῖο δὲ θυμὸς ὀρέξατο γηθοσύνῃσιν . 
αὐτίκα δ’ οὐ μετὰ δηρὸν ἐνὶ μέσσοις ἀγόρευσεν · 
"Δαιμόνιοι , τί νυ πένθος ἐτώσιον ἴσχομεν αὔτως ; 
οἱ μὲν γάρ ποθι τοῦτον , ὃν ἔλλαχον , οἶτον ὄλοντο · 
ἡμῖν δ’ ἐν γὰρ ἔασι κυβερνητῆρες ὁμίλῳ , 
καὶ πολέες . 
τῶ μή τι διατριβώμεθα πείρης · 
ἀλλ’ ἔγρεσθ’ εἰς ἔργον , ἀπορρίψαντες ἀνίας." 
Τὸν δ’ αὖτ’ Αἴσονος υἱὸς ἀμηχανέων προσέειπεν · 
"Αἰακίδη , πῇ δ’ οἵδε κυβερνητῆρες ἔασιν ; 
οὓς μὲν γὰρ τὸ πάροιθε δαήμονας εὐχόμεθ’ εἶναι , 
οἱ δὲ κατηφήσαντες ἐμεῦ πλέον ἀσχαλόωσιν . 
τῶ καὶ ὁμοῦ φθιμένοισι κακὴν προτιόσσομαι ἄτην , 
εἰ δὴ μήτ’ ὀλοοῖο μετὰ πτόλιν Αἰήταο 
ἔσσεται , ἠὲ καὶ αὖτις ἐς Ἑλλάδα γαῖαν ἱκέσθαι 
πετράων ἔκτοσθε , κατ’ αὐτόθι δ’ ἄμμε καλύψει 
ἀκλειῶς κακὸς οἶτος , ἐτώσια γηράσκοντας." 
Ὧς ἔφατ’ · Ἀγκαῖος δὲ μάλ’ ἐσσυμένως ὑπέδεκτο 
νῆα θοὴν ἄξειν · δὴ γὰρ θεοῦ ἐτράπεθ’ ὁρμῇ . 
τὸν δὲ μετ’ Ἐργῖνος καὶ Ναύπλιος Εὔφημός τε 
ὤρνυντ’ , ἰθύνειν λελιημένοι . 
ἀλλ’ ἄρα τούσγε 
ἔσχεθον · Ἀγκαίῳ δὲ πολεῖς ᾔνησαν ἑταίρων . 
Ἠῷοι δἤπειτα δυωδεκάτῳ ἐπέβαινον 
ἤματι · δὴ γάρ σφιν ζεφύρου μέγας οὖρος ἄητο . 
καρπαλίμως δ’ Ἀχέροντα διεξεπέρησαν ἐρετμοῖς , 
ἐκ δ’ ἔχεαν πίσυνοι ἀνέμῳ λίνα , πουλὺ δ’ ἐπιπρὸ 
λαιφέων πεπταμένων τέμνον πλόον εὐδιόωντες . 
ὦκα δὲ Καλλιχόροιο παρὰ προχοὰς ποταμοῖο 
ἤλυθον , ἔνθ’ ἐνέπουσι Διὸς Νυσήιον υἷα , 
Ἰνδῶν ἡνίκα φῦλα λιπὼν κατενάσσατο Θήβας , 
ὀργιάσαι , στῆσαί τε χοροὺς ἄντροιο πάροιθεν , 
ᾧ ἐν ἀμειδήτους ἁγίας ηὐλίζετο νύκτας , 
ἐξ οὗ Καλλίχορον ποταμὸν περιναιετάοντες 
ἠδὲ καὶ Αὐλίον ἄντρον ἐπωνυμίην καλέουσιν . 
Ἔνθεν δὲ Σθενέλου τάφον ἔδρακον Ἀκτορίδαο , 
ὅς ῥά τ’ Ἀμαζονίδων πολυθαρσέος ἐκ πολέμοιο 
ἂψ ἀνιὼν‐‐δὴ γὰρ συνανήλυθεν Ἡρακλῆι‐‐ 
βλήμενος ἰῷ κεῖθεν ἐπ’ ἀγχιάλου θάνεν ἀκτῆς . 
οὐ μέν θην προτέρω ἔτ’ ἐμέτρεον . 
ἧκε γὰρ αὐτὴ 
Φερσεφόνη ψυχὴν πολυδάκρυον Ἀκτορίδαο 
λισσομένην τυτθόν περ ὁμήθεας ἄνδρας ἰδέσθαι . 
τύμβου δὲ στεφάνης ἐπιβὰς σκοπιάζετο νῆα 
τοῖος ἐών , οἷος πόλεμόνδ’ ἴεν · ἀμφὶ δὲ καλὴ 
τετράφαλος φοίνικι λόφῳ ἐπελάμπετο πήληξ . 
καί ῥ’ ὁ μὲν αὖτις ἔδυνε μέγαν ζόφον · οἱ δ’ ἐσιδόντες 
θάμβησαν · τοὺς δ’ ὦρσε θεοπροπέων ἐπικέλσαι 
Ἀμπυκίδης Μόψος λοιβῇσί τε μειλίξασθαι . 
οἱ δ’ ἀνὰ μὲν κραιπνῶς λαῖφος σπάσαν , ἐκ δὲ βαλόντες 
πείσματ’ ἐν αἰγιαλῷ Σθενέλου τάφον ἀμφεπένοντο , 
χύτλα τέ οἱ χεύοντο , καὶ ἥγνισαν ἔντομα μήλων . 
ἄνδιχα δ’ αὖ χύτλων νηοσσόῳ Ἀπόλλωνι 
βωμὸν δειμάμενοι μῆρ’ ἔφλεγον ἂν δὲ καὶ Ὀρφεὺς 
θῆκε λύρην · ἐκ τοῦ δὲ Λύρη πέλει οὔνομα χώρῳ . 
Αὐτίκα δ’ οἵγ’ ἀνέμοιο κατασπέρχοντος ἔβησαν 
νῆ’ ἔπι · κὰδ δ’ ἄρα λαῖφος ἐρυσσάμενοι τανύοντο 
ἐς πόδας ἀμφοτέρους · ἡ δ’ ἐς πέλαγος πεφόρητο 
ἐντενές , ἠύτε τίς τε δῑ ἠέρος ὑψόθι κίρκος 
ταρσὸν ἐφεὶς πνοιῇ φέρεται ταχύς , οὐδὲ τινάσσει 
ῥιπήν , εὐκήλοισιν ἐνευδιόων πτερύγεσσιν . 
καὶ δὴ Παρθενίοιο ῥοὰς ἁλιμυρήεντος , 
πρηυτάτου ποταμοῦ , παρεμέτρεον , ᾧ ἔνι κούρη 
Λητωίς , ἄγρηθεν ὅτ’ οὐρανὸν εἰσαναβαίνῃ , 
ὃν δέμας ἱμερτοῖσιν ἀναψύχει ὑδάτεσσιν . 
νυκτί δ’ ἔπειτ’ ἄλληκτον ἐπιπροτέρωσε θέοντες 
Σήσαμον αἰπεινούς τε παρεξενέοντ’ Ἐρυθίνους , 
Κρωβίαλον , Κρώμναν τε καὶ ὑλήεντα Κύτωρον . 
ἔνθεν δ’ αὖτε Κάραμβιν ἅμ’ ἠελίοιο βολῇσιν 
γνάμψαντες παρὰ πουλὺν ἔπειτ’ ἤλαυνον ἐρετμοῖς 
Αἰγιαλὸν πρόπαν ἦμαρ ὁμῶς καὶ ἐπ’ ἤματι vύκτα . 
Αὐτίκα δ’ Ἀσσυρίης ἐπέβαν χθονός , ἔνθα Σινώπην , 
θυγατέρ’ Ἀσωποῖο , καθίσσατο , καί οἱ ὄπασσεν 
παρθενίην Ζεὺς αὐτός , ὑποσχεσίῃσι δολωθείς . 
δὴ γὰρ ὁ μὲν φιλότητος ἐέλδετο · νεῦσε δ’ ὅγ’ αὐτῇ 
δωσέμεναι , ὅ κεν ᾗσι μετὰ φρεσὶν ἰθύσειεν . 
ἡ δέ ἑ παρθενίην ᾐτήσατο κερδοσύνῃσιν . 
ὧς δὲ καὶ Ἀπόλλωνα παρήπαφεν εὐνηθῆναι 
ἱέμενον , ποταμόν τ’ ἐπὶ τοῖς Ἅλυν · οὐδὲ μὲν ἀνδρῶν 
τήνγε τις ἱμερτῇσιν ἐν ἀγκοίνῃσι δάμασσεν . 
ἔνθα δὲ Τρικκαίοιο ἀγαυοῦ Δηιμάχοιο 
υἷες , Δηιλέων τε καὶ Αὐτόλυκος Φλογίος τε 
τῆμος ἔθ’ , Ἡρακλῆος ἀποπλαγχθέντες , ἔναιον · 
οἵ ῥα τόθ’ , ὡς ἐνόησαν ἀριστήων στόλον ἀνδρῶν , 
σφᾶς αὐτοὺς νημερτὲς ἐπέφραδον ἀντιάσαντες · 
οὐδ’ ἔτι μιμνάζειν θέλον ἔμπεδον , ἀλλ’ ἐνὶ νηί , 
Ἀργέσταο παρᾶσσον ἐπιπνείοντος , ἔβησαν . 
τοῖσι δ’ ὁμοῦ μετέπειτα θοῇ πεφορημένοι αὔρῃ 
λεῖπον Ἅλυν ποταμόν , λεῖπον δ’ ἀγχίρροον =Ἰριν , 
ἠδὲ καὶ Ἀσσυρίης πρόχυσιν χθονός · ἤματι δ’ αὐτῷ 
γνάμψαν Ἀμαζονίδων ἕκαθεν λιμενήοχον ἄκρην . 
Ἔνθα ποτὲ προμολοῦσαν Ἀρητιάδα Μελανίππην 
ἥρως Ἡρακλέης ἐλοχήσατο , καί οἱ ἄποινα 
Ἱππολύτη ζωστῆρα παναίολον ἐγγυάλιξεν 
ἀμφὶ κασιγνήτης · ὁ δ’ ἀπήμονα πέμψεν ὀπίσσω . 
τῆς οἵγ’ ἐν κόλπῳ , προχοαῖς ἔπι Θερμώδοντος , 
κέλσαν , ἐπεὶ καὶ πόντος ὀρίνετο νισσομένοισιν . 
τῷ δ’ οὔτις ποταμῶν ἐναλίγκιος , οὐδὲ ῥέεθρα 
τόσσ’ ἐπὶ γαῖαν ἵησι παρὲξ ἕθεν ἄνδιχα βάλλων . 
τετράκις εἰς ἑκατὸν δεύοιτό κεν , εἴ τις ἕκαστα 
πεμπάζοι · μία δ’ οἴη ἐτήτυμος ἔπλετο πηγή . 
ἡ μέν τ’ ἐξ ὀρέων κατανίσσεται ἤπειρόνδε 
ὑψηλῶν , ἅ τέ φασιν Ἀμαζόνια κλείεσθαι . 
ἔνθεν δ’ αἰπυτέρην ἐπικίδναται ἔνδοθι γαῖαν 
ἀντικρύ · τῶ καί οἱ ἐπίστροφοί εἰσι κέλευθοι · 
αἰεὶ δ’ ἄλλυδις ἄλλη , ὅπῃ κύρσειε μάλιστα 
ἠπείρου χθαμαλῆς , εἱλίσσεται · ἡ μὲν ἄπωθεν , 
ἡ δὲ πέλας · πολέες δὲ πόροι νώνυμνοι ἔασιν , 
ὅππῃ ὑπεξαφύονται · ὁ δ’ ἀμφαδὸν ἄμμιγα παύροις 
Πόντον ἐς Ἄξεινον κυρτὴν ὑπερεύγεται ἄκρην . 
καί νύ κε δηθύνοντες Ἀμαζονίδεσσιν ἔμιξαν 
ὑσμίνην , καὶ δ’ οὔ κεν ἀναιμωτί γ’ ἐρίδηναν‐‐ 
οὐ γὰρ Ἀμαζονίδες μάλ’ ἐπήτιδες , οὐδὲ θέμιστας 
τίουσαι πεδίον Δοιάντιον ἀμφενέμοντο · 
ἀλλ’ ὕβρις στονόεσσα καὶ Ἄρεος ἔργα μεμήλει · 
δὴ γὰρ καὶ γενεὴν ἔσαν Ἄρεος Ἁρμονίης τε 
νύμφης , ἥ τ’ Ἄρηϊ φιλοπτολέμους τέκε κούρας , 
ἄλσεος Ἀκμονίοιο κατὰ πτύχας εὐνηθεῖσα‐‐ 
εἰ μὴ ἄρ’ ἐκ Διόθεν πνοιαὶ πάλιν Ἀργέσταο 
ἤλυθον · οἱ δ’ ἀνέμῳ περιηγέα κάλλιπον ἀκτήν , 
ἔνθα Θεμισκύρειαι Ἀμαζόνες ὡπλίζοντο . 
οὐ γὰρ ὁμηγερέες μίαν ἂμ πόλιν , ἀλλ’ ἀνὰ γαῖαν 
κεκριμέναι κατὰ φῦλα διάτριχα ναιετάασκον · 
νόσφι μὲν αἵδ’ αὐταί , τῇσιν τότε κοιρανέεσκεν 
Ἱππολύτη , νόσφιν δὲ Λυκάστιαι ἀμφενέμοντο , 
νόσφι δ’ ἀκοντοβόλοι Χαδήσιαι . 
ἤματι δ’ ἄλλῳ 
νυκτί τ’ ἐπιπλομένῃ Χαλύβων παρὰ γαῖαν ἵκοντο . 
Τοῖσι μὲν οὔτε βοῶν ἄροτος μέλει , οὔτε τις ἄλλη 
φυταλιὴ καρποῖο μελίφρονος · οὐδὲ μὲν οἵγε 
ποίμνας ἑρσήεντι νομῷ ἔνι ποιμαίνουσιν . 
ἀλλὰ σιδηροφόρον στυφελὴν χθόνα γατομέοντες 
ὦνον ἀμείβονται βιοτήσιον , οὐδέ ποτέ σφιν 
ἠὼς ἀντέλλει καμάτων ἄτερ , ἀλλὰ κελαινῇ 
λιγνύι καὶ καπνῷ κάματον βαρὺν ὀτλεύουσιν . 
Τοὺς δὲ μετ’ αὐτίκ’ ἔπειτα Γενηταίου Διὸς ἄκρην 
γνάμψαντες σώοντο παρὲκ Τιβαρηνίδα γαῖαν . 
ἔνθ’ ἐπεὶ ἄρ κε τέκωνται ὑπ’ ἀνδράσι τέκνα γυναῖκες , 
αὐτοὶ μὲν στενάχουσιν ἐνὶ λεχέεσσι πεσόντες , 
κράατα δησάμενοι · ταὶ δ’ εὖ κομέουσιν ἐδωδῇ 
ἀνέρας , ἠδὲ λοετρὰ λεχώια τοῖσι πένονται . 
Ἱρὸν δ’ αὖτ’ ἐπὶ τοῖσιν ὄρος καὶ γαῖαν 
ἄμειβον , 
ᾗ ἔνι Μοσσύνοικοι ἀν’ οὔρεα ναιετάουσιν 
μόσσυνας , καὶ δ’ αὐτοὶ ἐπώνυμοι ἔνθεν ἔασιν . 
ἀλλοίη δὲ δίκη καὶ θέσμια τοῖσι τέτυκται . 
ὅσσα μὲν ἀμφαδίην ῥέζειν θέμις , ἢ ἐνὶ δήμῳ , 
ἢ ἀγορῇ , τάδε πάντα δόμοις ἔνι μηχανόωνται · 
ὅσσα δ’ ἐνὶ μεγάροις πεπονήμεθα , κεῖνα θύραζε 
ἀψεγέως μέσσῃσιν ἐνὶ ῥέζουσιν ἀγυιαῖς . 
οὐδ’ εὐνῆς αἰδὼς ἐπιδήμιος , ἀλλά , σύες ὣς 
φορβάδες , οὐδ’ ἠβαιὸν ἀτυζόμενοι παρεόντας , 
μίσγονται χαμάδις ξυνῇ φιλότητι γυναικῶν . 
αὐτὰρ ἐν ὑψίστῳ βασιλεὺς μόσσυνι θαάσσων 
ἰθείας πολέεσσι δίκας λαοῖσι δικάζει , 
σχέτλιος . 
ἢν γάρ πού τί θεμιστεύων ἀλίτηται , 
λιμῷ μιν κεῖν’ ἦμαρ ἐνικλείσαντες ἔχουσιν . 
Τοὺς παρανισσόμενοι καὶ δὴ σχεδὸν ἀντιπέρηθεν 
νήσου Ἀρητιάδος τέμνον πλόον εἰρεσίῃσιν 
ἠμάτιοι · λιαρὴ γὰρ ὑπὸ κνέφας ἔλλιπεν αὔρη . 
ἤδη καί τιν’ ὕπερθεν Ἀρήιον ἀίσσοντα 
ἐνναέτην νήσοιο δῑ ἠέρος ὄρνιν ἴδοντο , 
ὅς ῥα τιναξάμενος πτέρυγας κατὰ νῆα θέουσαν 
ἧκ’ ἐπί οἱ πτερὸν ὀξύ · τὸ δ’ ἐν λαιῷ πέσεν ὤμῳ 
δίου Ὀιλῆος · μεθέηκε δὲ χερσὶν ἐρετμὸν 
βλήμενος · οἱ δὲ τάφον πτερόεν βέλος εἰσορόωντες . 
καὶ τὸ μὲν ἐξείρυσσε παρεδριόων Ἐρυβώτης , 
ἕλκος δὲ ξυνέδησεν , ἀπὸ σφετέρου κολεοῖο 
λυσάμενος τελαμῶνα κατήορον · ἐκ δ’ ἐφαάνθη 
ἄλλος ἐπὶ προτέρῳ πεποτημένος · ἀλλά μιν ἥρως 
Εὐρυτίδης Κλυτίος‐‐πρὸ γὰρ ἀγκύλα τείνατο τόξα , 
ἧκε δ’ ἐπ’ οἰωνὸν ταχινὸν βέλος‐‐αὐτὰρ ἔπειτα 
πλῆξεν · δινηθεὶς δὲ θοῆς πέσεν ἀγχόθι νηός . 
τοῖσιν δ’ Ἀμφιδάμας μυθήσατο , παῖς Ἀλεοῖο · 
"Νῆσος μὲν πέλας ἧμιν Ἀρητιάς · ἴστε καὶ αὐτοὶ 
τούσδ’ ὄρνιθας ἰδόντες . 
ἐγὼ δ’ οὐκ ἔλπομαι ἰοὺς 
τόσσον ἐπαρκέσσειν εἰς ἔκβασιν . 
ἀλλά τιν’ ἄλλην 
μῆτιν πορσύνωμεν ἐπίρροθον , εἴ γ’ ἐπικέλσαι 
μέλλετε , Φινῆος μεμνημένοι , ὡς ἐπέτελλεν . 
οὐδὲ γὰρ Ἡρακλέης , ὁπότ’ ἤλυθεν Ἀρκαδίηνδε , 
πλωίδας ὄρνιθας Στυμφαλίδας ἔσθενε λίμνης 
ὤσασθαι τόξοισι , τὸ μέν τ’ ἐγὼ αὐτὸς ὄπωπα . 
ἀλλ’ ὅγε χαλκείην πλατάγην ἐνὶ χερσὶ τινάσσων 
δούπει ἐπὶ σκοπιῆς περιμήκεος · αἱ δ’ ἐφέβοντο 
τηλοῦ , ἀτυζηλῷ ὑπὸ δείματι κεκληγυῖαι . 
τῶ καὶ νῦν τοίην τιν’ ἐπιφραζώμεθα μῆτιν · 
αὐτὸς δ’ ἂν τὸ πάροιθεν ἐπιφρασθεὶς ἐνέποιμι . 
ἀνθέμενοι κεφαλῇσιν ἀερσιλόφους τρυφαλείας , 
ἡμίσεες μὲν ἐρέσσετ’ ἀμοιβαδίς , ἡμίσεες δὲ 
δούρασί τε ξυστοῖσι καὶ ἀσπίσιν ἄρσετε νῆα . 
αὐτὰρ πασσυδίῃ περιώσιον ὄρνυτ’ ἀυτὴν 
ἀθρόοι , ὄφρα κολῳὸν ἀηθείῃ φοβέωνται 
νεύοντάς τε λόφους καὶ ἐπήορα δούραθ’ ὕπερθεν . 
εἰ δέ κεν αὐτὴν νῆσον ἱκώμεθα , δὴ τότ’ ἔπειτα 
σὺν κελάδῳ σακέεσσι πελώριον ὄρσετε δοῦπον." 
Ὧς ἄρ’ ἔφη · πάντεσσι δ’ ἐπίρροθος ἥνδανε μῆτις . 
ἀμφὶ δὲ χαλκείας κόρυθας κεφαλῇσιν ἔθεντο 
δεινὸν λαμπομένας , ἐπὶ δὲ λόφοι ἐσσείοντο 
φοινίκεοι . 
καὶ τοὶ μὲν ἀμοιβήδην ἐλάασκον · 
τοὶ δ’ αὖτ’ ἐγχείῃσι καὶ ἀσπίσι νῆ’ ἐκάλυψαν . 
ὡς δ’ ὅτε τις κεράμῳ κατερέψεται ἑρκίον ἀνήρ , 
δώματος ἀγλαΐην τε καὶ ὑετοῦ ἔμμεναι ἄλκαρ , 
ἄλλῳ δ’ ἔμπεδον ἄλλος ὁμῶς ἐπαμοιβὸς ἄρηρεν · 
ὧς οἵγ’ ἀσπίσι νῆα συναρτύναντες ἔρεψαν . 
οἵη δὲ κλαγγὴ δῄου πέλει ἐξ ὁμάδοιο 
ἀνδρῶν κινυμένων , ὁπότε ξυνίωσι φάλαγγες , 
τοίη ἄρ’ ὑψόθι νηὸς ἐς ἠέρα κίδνατ’ ἀυτή . 
οὐδέ τιν’ οἰωνῶν ἔτ’ ἐσέδρακον , ἀλλ’ ὅτε νήσῳ 
χρίμψαντες σακέεσσιν ἐπέκτυπον , αὐτίκ’ ἄρ’ οἵγε 
μυρίοι ἔνθα καὶ ἔνθα πεφυζότες ἠερέθοντο . 
ὡς δ’ ὁπότε Κρονίδης πυκινὴν ἐφέηκε χάλαζαν 
ἐκ νεφέων ἀνά τ’ ἄστυ καὶ οἰκία , τοὶ δ’ ὑπὸ τοῖσιν 
ἐνναέται κόναβον τεγέων ὕπερ εἰσαΐοντες 
ἧνται ἀκήν , ἐπεὶ οὔ σφε κατέλλαβε χείματος ὥρη 
ἀπροφάτως , ἀλλὰ πρὶν ἐκαρτύναντο μέλαθρον · 
ὧς πυκινὰ πτερὰ τοῖσιν ἐφίεσαν ἀίσσοντες 
ὕψι μάλ’ ἂμ πέλαγος περάτης εἰς οὔρεα γαίης . 
Τίς γὰρ δὴ Φινῆος ἔην νόος , ἐνθάδε κέλσαι 
ἀνδρῶν ἡρώων θεῖον στόλον ; 
ἢ καὶ ἔπειτα 
ποῖον ὄνειαρ ἔμελλεν ἐελδομένοισιν ἱκέσθαι ; 
Υἱῆες Φρίξοιο μετὰ πτόλιν Ὀρχομενοῖο 
ἐξ Αἴης ἐνέοντο παρ’ Αἰήταο Κυταίου , 
Κολχίδα νῆ’ ἐπιβάντες , ἵν’ ἄσπετον ὄλβον ἄρωνται 
πατρός · ὁ γὰρ θνῄσκων ἐπετείλατο τήνδε κέλευθον . 
καὶ δὴ ἔσαν νήσοιο μάλα σχεδὸν ἤματι κείνῳ . 
Ζεὺς δ’ ἀνέμου βορέαο μένος κίνησεν ἀῆναι , 
ὕδατι σημαίνων διερὴν ὁδὸν Ἀρκτούροιο · 
αὐτὰρ ὅγ’ ἠμάτιος μὲν ἐν οὔρεσι φύλλ’ ἐτίνασσεν 
τυτθὸν ἐπ’ ἀκροτάτοισιν ἀήσυρος ἀκρεμόνεσσιν · 
νυκτὶ δ’ ἔβη πόντονδε πελώριος , ὦρσε δὲ κῦμα 
κεκληγὼς πνοιῇσι · κελαινὴ δ’ οὐρανὸν ἀχλὺς 
ἄμπεχεν , οὐδέ πῃ ἄστρα διαυγέα φαίνετ’ ἰδέσθαι 
ἐκ νεφέων , σκοτόεις δὲ περὶ ζόφος ἠρήρειστο . 
οἱ δ’ ἄρα μυδαλέοι , στυγερὸν τρομέοντες ὄλεθρον , 
υἱῆες Φρίξοιο φέρονθ’ ὑπὸ κύμασιν αὔτως . 
ἱστία δ’ ἐξήρπαξ’ ἀνέμου μένος , ἠδὲ καὶ αὐτὴν 
νῆα διάνδιχ’ ἔαξε τινασσομένην ῥοθίοισιν . 
ἔνθα δ’ ὑπ’ ἐννεσίῃσι θεῶν πίσυρές περ ἐόντες 
δούρατος ὠρέξαντο πελωρίου , οἷά τε πολλὰ 
ῥαισθείσης κεκέδαστο θόοις συναρηρότα γόμφοις . 
καὶ τοὺς μὲν νῆσόνδε , παρὲξ ὀλίγον θανάτοιο , 
κύματα καὶ ῥιπαὶ ἀνέμου φέρον ἀσχαλόωντας . 
αὐτίκα δ’ ἐρράγη ὄμβρος ἀθέσφατος , ὗε δὲ πόντον 
καὶ νῆσον καὶ πᾶσαν ὅσην κατεναντία νήσου 
χώρην Μοσσύνοικοι ὑπέρβιοι ἀμφενέμοντο . 
τοὺς δ’ ἄμυδις κρατερῷ σὺν δούρατι κύματος ὁρμὴ 
υἱῆας Φρίξοιο μετ’ ἠιόνας βάλε νήσου 
νύχθ’ ὕπο λυγαίην · τὸ δὲ μυρίον ἐκ Διὸς ὕδωρ 
λῆξεν ἅμ’ ἠελίω · | τάχα δ’ ἐγγύθεν ἀντεβόλησαν 
ἀλλήλοις , Ἄργος δὲ παροίτατος ἔκφατο μῦθον · 
"Ἀντόμεθα πρὸς Ζηνὸς Ἐποψίου , οἵτινές ἐστε 
ἀνδρῶν , εὐμενέειν τε καὶ ἀρκέσσαι χατέουσιν . 
πόντῳ γὰρ τρηχεῖαι ἐπιβρίσασαι ἄελλαι 
νηὸς ἀεικελίης διὰ δούρατα πάντ’ ἐκέδασσαν , 
ᾗ ἔνι πείρομεν οἶμον ἐπὶ χρέος ἐμβεβαῶτες . 
τούνεκα νῦν ὑμέας γουναζόμεθ’ , αἴ κε πίθησθε , 
δοῦναι ὅσον τ’ εἴλυμα περὶ χροός , ἠδὲ κομίσσαι 
ἀνέρας οἰκτείραντας ὁμήλικας ἐν κακότητι . 
ἀλλ’ ἱκέτας ξείνους Διὸς εἵνεκεν αἰδέσσασθε 
Ξεινίου Ἱκεσίου τε · Διὸς δ’ ἄμφω ἱκέται τε 
καὶ ξεῖνοι · ὁ δέ που καὶ ἐπόψιος ἄμμι τέτυκται." 
Τὸν δ’ αὖτ’ Αἴσονος υἱὸς ἐπιφραδέως ἐρέεινεν , 
μαντοσύνας Φινῆος ὀισσάμενος τελέεσθαι · 
"Ταῦτα μὲν αὐτίκα πάντα παρέξομεν εὐμενέοντες . 
ἀλλ’ ἄγε μοι κατάλεξον ἐτήτυμον , ὁππόθι γαίης 
ναίετε , καὶ χρέος οἷον ὑπεὶρ ἅλα νεῖσθαι ἀνώγει , 
αὐτῶν θ’ ὑμείων ὄνομα κλυτόν , ἠδὲ γενέθλην." 
Τὸν δ’ Ἄργος προσέειπεν ἀμηχανέων κακότητι · 
"Αἰολίδην Φρίξον τιν’ ἀφ’ Ἑλλάδος Αἶαν ἱκέσθαι 
ἀτρεκέως δοκέω που ἀκούετε καὶ πάρος αὐτοί , 
Φρίξον , ὅτις πτολίεθρον ἀνήλυθεν Αἰήταο , 
κριοῦ ἐπεμβεβαώς , τόν ῥα χρύσειον ἔθηκεν 
Ἑρμείας · κῶας δὲ καὶ εἰσέτι νῦν κεν ἴδοισθε . 
τὸν μὲν ἔπειτ’ ἔρρεξεν ἑῇς ὑποθημοσύνῃσιν 
Φυξίῳ ἐκ πάντων Κρονίδῃ Διί . 
καί μιν ἔδεκτο 
Αἰήτης μεγάρῳ , κούρην τέ οἱ ἐγγυάλιξεν 
Χαλκιόπην ἀνάεδνον ἐυφροσύνῃσι νόοιο . 
τῶν ἐξ ἀμφοτέρων εἰμὲν γένος . 
ἀλλ’ ὁ μὲν ἤδη 
γηραιὸς θάνε Φρίξος ἐν Λἰήταο δόμοισιν · 
ἡμεῖς δ’ αὐτίκα πατρὸς ἐφετμάων ἀλέγοντες 
νεύμεθ’ ἐς Ὀρχομενὸν κτεάνων Ἀθάμαντος ἕκητι . 
εἰ δὲ καὶ οὔνομα δῆθεν ἐπιθύεις δεδαῆσθαι , 
τῷδε Κυτίσσωρος πέλει οὔνομα , τῷ δέ τε Φρόντις , 
τῷ δὲ Μέλας · ἐμὲ δ’ αὐτὸν ἐπικλείοιτέ κεν Ἄργον." 
Ὧς φάτ’ · ἀριστῆες δὲ συνηβολίῃ κεχάροντο , 
καί σφεας ἀμφίεπον περιθαμβέες . 
αὐτὰρ Ἰήσων 
ἐξαῦτις κατὰ μοῖραν ἀμείψατο τοῖσδ’ ἐπέεσσιν · 
"Ἦ ἄρα δὴ γνωτοὶ πατρώιοι ἄμμιν ἐόντες 
λίσσεσθ’ εὐμενέοντας ἐπαρκέσσαι κακότητα . 
Κρηθεὺς γάρ ῥ’ Ἀθάμας τε κασίγνητοι γεγάασιν . 
Κρηθῆος δ’ υἱωνὸς ἐγὼ σὺν τοισίδ’ ἑταίροις 
Ἑλλάδος ἐξ αὐτῆς νέομ’ ἐς πόλιν Αἰήταο . 
ἀλλὰ τὰ μὲν καὶ ? ? αῦτις ἐνίφομεν ἀλλήλοισιν . 
νῦν δ’ ἕσσασθε πάροιθεν · ὑπ’ ἐννεσίῃσι δ’ ὀίω 
ἀθανάτων ἐς χεῖρας ἐμὰς χατέοντας ἱκέσθαι." 
Ἦ ῥα , καὶ ἐκ νηὸς δῶκέ σφισιν εἵματα δῦναι . 
πασσυδίῃ δἤπειτα κίον μετὰ νηὸν Ἄρηος , 
μῆλ’ ἱερευσόμενοι · περὶ δ’ ἐσχάρῃ ἐστήσαντο 
ἐσσυμένως , ἥ τ’ ἐκτὸς ἀνηρεφέος πέλε νηοῦ 
στιάων · εἴσω δὲ μέλας λίθος ἠρήρειστο 
ἱερός , ᾧ ποτε πᾶσαι Ἀμαζόνες εὐχετόωντο . 
οὐδέ σφιν θέμις ἦεν , ὅτ’ ἀντιπέρηθεν ἵκοιντο , 
μήλων τ’ ἠδὲ βοῶν τῇδ’ ἐσχάρῃ ἱερὰ καίειν · 
ἀλλ’ ἵππους δαίτρευον , ἐπηετανὸν κομέουσαι . 
αὐτὰρ ἐπεὶ ῥέξαντες ἐπαρτέα δαῖτ’ ἐπάσαντο , 
δὴ τότ ἄρ’ Αἰσονίδης μετεφώνεεν , ἦρχέ τε μύθων · 
"Ζεὺς ἐτεῇ τὰ ἕκαστ’ ἐπιδέρκεται · οὐδέ μιν ἄνδρες 
λήθομεν ἔμπεδον , οἵ τε θεουδέες οὐδὲ δίκαιοι . 
ὡς μὲν γὰρ πατέρ’ ὑμὸν ὑπεξείρυτο φόνοιο 
μητρυιῆς , καὶ νόσφιν ἀπειρέσιον πόρεν ὄλβον · 
ὧς δὲ καὶ ὑμέας αὖτις ἀπήμονας ἐξεσάωσεν 
χείματος οὐλομένοιο . 
πάρεστι δὲ τῆσδ’ ἐπὶ νηὸς 
ἔνθα καὶ ἔνθα νέεσθαι , ὅπῃ φίλον , εἴτε μετ’ Αἶαν , 
εἶτε μετ’ ἀφνειὴν θείου πόλιν Ὀρχομενοῖο . 
τὴν γὰρ Ἀθηναίη τεχνήσατο , καὶ τάμε χαλκῷ 
δούρατα Πηλιάδος κορυφῆς πέρι · σὺν δέ οἱ Ἄργος 
τεῦξεν . 
ἀτὰρ κείνην γε κακὸν διὰ κῦμ’ ἐκέδασσεν , 
πρὶν καὶ πετράων σχεδὸν ἐλθεῖν , αἵ τ’ ἐνὶ πόντῳ 
στεινωπῷ συνίασι πανήμεροι ἀλλήλῃσιν . 
ἀλλ’ ἄγεθ’ ὧδε καὶ αὐτοὶ ἐς Ἑλλάδα μαιομένοισιν 
κῶας ἄγειν χρύσειον ἐπίρροθοι ἄμμι πέλεσθε 
καὶ πλόου ἡγεμονῆες , ἐπεὶ Φρίξοιο θυηλὰς 
στέλλομαι ἀμπλήσων , Ζηνὸς χόλον Αἰολίδῃσιν." 
Ἴσκε παρηγορέων · οἱ δ’ ἔστυγον εἰσαΐοντες . 
οὐ γὰρ ἔφαν τεύξεσθαι ἐνηέος Αἰήταο 
κῶας ἄγειν κριοῖο μεμαότας , ὧδε δ’ ἔειπεν 
Ἄργος , ἀτεμβόμενος τοῖον στόλον ἀμφιπένεσθαι · 
"Ὦ φίλοι , ἡμέτερον μὲν ὅσον σθένος , οὔποτ’ ἀρωγῆς 
σχήσεται , οὐδ’ ἠβαιόν , ὅτε χρειώ τις ἵκηται . 
ἀλλ’ αἰνῶς ὀλοῇσιν ἀπηνείῃσιν ἄρηρεν 
Αἰήτης · τῶ καὶ περιδείδια ναυτίλλεσθαι . 
στεῦται δ’ Ἠελίου γόνος ἔμμεναι · ἀμφὶ δὲ Κόλχων 
ἔθνεα ναιετάουσιν ἀπείρονα · καὶ δέ κεν Ἄρει 
σμερδαλέην ἐνοπὴν μέγα τε σθένος ἰσοφαρίζοι . 
οὐ μὰν οὐδ’ ἀπάνευθεν ἑλεῖν δέρος Αἰήταο 
ῥηίδιον , τοῖός μιν ὄφις περί τ’ ἀμφί τ’ ἔρυται 
ἀθάνατος καὶ ἄυπνος , ὃν αὐτὴ Γαῖ’ ἀνέφυσεν 
Καυκάσου ἐν κνημοῖσι , Τυφαονίη ὅθι πέτρη , 
ἔνθα Τυφάονά φασι Διὸς Κρονίδαο κεραυνῷ 
βλήμενον , ὁππότε οἱ στιβαρὰς ἐπορέξατο χεῖρας , 
θερμὸν ἀπὸ κρατὸς στάξαι φόνον · ἵκετο δ’ αὔτως 
οὔρεα καὶ πεδίον Νυσήιον , ἔνθ’ ἔτι νῦν περ 
κεῖται ὑποβρύχιος Σερβωνίδος ὕδασι λίμνης." 
Ὧς ἄρ’ ἔφη · πολέεσσι δ’ ἐπὶ χλόος εἷλε παρειὰς 
αὐτίκα , τοῖον ἄεθλον ὅτ’ ἔκλυον . 
αἶψα δὲ Πηλεὺς 
θαρσαλέοις ἐπέεσσιν ἀμείψατο , φώνησέν τε · 
"Μηδ’ οὕτως , ἠθεῖε , λίην δειδίσσεο θυμῷ . 
οὔτε γὰρ ὧδ’ ἀλκὴν ἐπιδευόμεθ’ , ὥστε χερείους 
ἔμμεναι Αἰήταο σὺν ἔντεσι πειρηθῆναι . 
ἀλλὰ καὶ ἡμέας οἴω ἐπισταμένους πολέμοιο 
κεῖσε μολεῖν , μακάρων σχεδὸν αἵματος ἐκγεγαῶτας . 
τῶ εἰ μὴ φιλότητι δέρος χρύσειον ὀπάσσει , 
οὔ οἱ χραισμήσειν ἐπιέλπομαι ἔθνεα Κόλχων." 
Ὧς οἵγ’ ἀλλήλοισιν ἀμοιβαδὸν ἠγορόωντο , 
μέσφ’ αὖτις δόρποιο κορεσσάμενοι κατέδαρθεν . 
ἦρι δ’ ἀνεγρομένοισιν ἐυκραὴς ἄεν οὖρος · 
ἱστία δ’ ἤειραν , τὰ δ’ ὑπαὶ ῥιπῆς ἀνέμοιο 
τείνετο · ῥίμφα δὲ νῆσον ἀποπροέλειπον Ἄρηος . 
Νυκτὶ δ’ ἐπιπλομένῃ Φιλυρηίδα νῆσον ἄμειβον · 
ἔνθα μὲν Οὐρανίδης Φιλύρῃ Κρόνος , εὖτ’ ἐν Ὀλύμπῳ 
Τιτήνων ἤνασσεν , ὁ δὲ Κρηταῖον ὑπ’ ἄντρον 
Ζεὺς ἔτι Κουρήτεσσι μετετρέφετ’ Ἰδαίοισιν , 
Ῥείην ἐξαπαφών παρελέξατο · τοὺς δ’ ἐνὶ λέκτροις 
τέτμε θεὰ μεσσηγύς · ὁ δ’ ἐξ εὐνῆς ἀνορούσας 
ἔσσυτο χαιτήεντι φυὴν ἐναλίγκιος ἵππῳ · 
ἡ δ’ αἰδοῖ χῶρόν τε καὶ ἤθεα κεῖνα λιποῦσα 
Ὠκεανὶς Φιλύρη εἰς οὔρεα μακρὰ Πελασγῶν 
ἦλθ’ , ἵνα δὴ Χείρωνα πελώριον , ἄλλα μὲν ἵππῳ , 
ἄλλα θεῷ ἀτάλαντον , ἀμοιβαίῃ τέκεν εὐνῇ . 
Κεῖθεν δ’ αὖ Μάκρωνας ἀπειρεσίην τε Βεχείρων 
γαῖαν ὑπερφιάλους τε παρεξενέοντο Σάπειρας , 
Βύζηράς τ’ ἐπὶ τοἵσιν · ἐπιπρὸ γὰρ αἰὲν ἔτεμνον 
ἐσσυμένως , λιαροῖο φορεύμενοι ἐξ ἀνέμοιο . 
καὶ δὴ νισσομένοισι μυχὸς διεφαίνετο Πόντου . 
καὶ δὴ Καυκασίων ὀρέων ἀνέτελλον ἐρίπναι 
ἠλίβατοι , τόθι γυῖα περὶ στυφελοῖσι πάγοισιν 
ἰλλόμενος χαλκέῃσιν ἀλυκτοπέδῃσι Προμηθεὺς 
αἰετὸν ἥπατι φέρβε παλιμπετὲς ἀίσσοντα . 
τὸν μὲν ἐπ’ ἀκροτάτης ἴδον ἕσπερον ὀξέι ῥοίζῳ 
νηὸς ὑπερπτάμενον νεφέων σχεδόν · ἀλλὰ καὶ ἔμπης 
λαίφεα πάντ’ ἐτίναξε , παραιθύξας πτερύγεσσιν . 
οὐ γὰρ’ ὅγ’ αἰθερίοιο φυὴν ἔχεν οἰωνοῖο , 
ἶσα δ’ ἐυξέστοις ὠκύπτερα πάλλεν ἐρετμοῖς , 
δηρὸν δ’ . 
οὐ μετέπειτα πολύστονον ἄιον αὐδὴν 
ἧπαρ ἀνελκομένοιο Προμηθέος · ἔκτυπε δ’ αἰθὴρ 
οἰμωγῇ , μέσφ’ αὖτις ἀπ’ οὔρεος ἀίσσοντα 
αἰετὸν ὠμηστὴν αὐτὴν ὁδὸν εἰσενόησαν . 
ἐννύχιοι δ’ Ἄργοιο δαημοσύνῃσιν ἵκοντο 
Φᾶσίν τ’ εὐρὺ ῥέοντα , καὶ ἔσχατα πείρατα πόντοι 
Αὐτίκα δ’ ἱστία μὲν καὶ ἐπίκριον ἔνδοθι κοίλης 
ἱστοδόκης στείλαντες ἐκόσμεον · ἐν δὲ καὶ αὐτὸν 
ἱστὸν ἄφαρ χαλάσαντο παρακλιδόν · ὦκα δ’ ἐρετμοῖς 
εἰσέλασαν ποταμοῖο μέγαν ῥόον · αὐτὰρ ὁ πάντῃ 
καχλάζων ὑπόεικεν . 
ἔχον δ’ ἐπ’ ἀριστερὰ χειρῶν 
Καύκασον αἰπήεντα Κυταιίδα τε πτόλιν Αἴης , 
ἔνθεν δ’ αὖ πεδίον τὸ Ἀρήιον ἱερά τ’ ἄλση 
τοῖο θεοῦ , τόθι κῶας ὄφις εἴρυτο δοκεύων 
πεπτάμενον λασίοισιν ἐπὶ δρυὸς ἀκρεμόνεσσιν . 
αὐτὸς δ’ Αἰσονίδης χρυσέῳ ποταμόνδε κυπέλλῳ 
οἴνου ἀκηρασίοιο μελισταγέας χέε λοιβὰς 
Γαίῃ τ’ ἐνναέταις τε θεοῖς ψυχαῖς τε καμόντων 
ἡρώων · γουνοῦτο δ’ ἀπήμονας εἶναι ἀρωγοὺς 
εὐμενέως , καὶ νηὸς ἐναίσιμα πείσματα δέχθαι . 
αὐτίκα δ’ Ἀγκαῖος τοῖον μετὰ μῦθον ἔειπεν · 
"Κολχίδα μὲν δὴ γαῖαν ἱκάνομεν ἠδὲ ῥέεθρα 
Φάσιδος · ὥρη δ’ ἧμιν ἐνὶ σφίσι μητιάασθαι , 
εἴτ’ οὖν μειλιχίῃ πειρησόμεθ’ Αἰήταο , 
εἴτε καὶ ἀλλοίη τις ἐπήβολος ἔσσεται ὁρμή." 
Ὧς ἔφατ’ · Ἄργου δ’ αὖτε παρηγορίῃσιν Ἰήσων 
ὑψόθι νῆ’ ἐκέλευσεν ἐπ’ εὐναίῃσιν ἐρύσσαι 
δάσκιον εἰσελάσαντας ἕλος · τὸ δ’ ἐπισχεδὸν ἦεν 
νισσομένων , ἔνθ’ οἵγε διὰ κνέφας ηὐλίζοντο . 
ἠὼς δ’ οὐ μετὰ δηρὸν ἐελδομένοις ἐφαάνθη . 
Εἰ δ’ ἄγε νῦν , Ἐρατώ , παρά θ’ ἵστασο , καί μοι ἔνισπε , 
ἔνθεν ὅπως ἐς Ἰωλκὸν ἀνήγαγε κῶας Ἰήσων 
Μηδείης ὑπ’ ἔρωτι . 
σὺ γὰρ καὶ Κύπριδος αἶσαν 
ἔμμορες , ἀδμῆτας δὲ τεοῖς μελεδήμασι θέλγεις 
παρθενικάς · τῶ καί τοι ἐπήρατον οὔνομ’ ἀνῆπται . 
Ὧς οἱ μὲν πυκινοῖσιν ἀνωίστως δονάκεσσιν 
μίμνον ἀριστῆες λελοχημένοι · αἱ δ’ ἐνόησαν 
Ἥρη Ἀθηναίη τε , Διὸς δ’ αὐτοῖο καὶ ἄλλων 
ἀθανάτων ἀπονόσφι θεῶν θάλαμόνδε κιοῦσαι 
βούλευον · πείραζε δ’ Ἀθηναίην πάρος Ἥρη · 
"Αὐτὴ νῦν προτέρη , θύγατερ Διός , ἄρχεο βουλῆς . 
τί χρέος ; 
ἠὲ δόλον τινὰ μήσεαι , ᾧ κεν ἑλόντες 
χρύσεον Αἰήταο μεθ’ Ἑλλάδα κῶας ἄγοιντο , 
ἦ καὶ τόνγ’ ἐπέεσσι παραιφάμενοι πεπίθοιεν 
μειλιχίοις ; 
ἦ γὰρ ὅγ’ ὑπερφίαλος πέλει αἰνῶς . 
ἔμπης δ’ οὔτινα πεῖραν ἀποτρωπᾶσθαι ἔοικεν." 
Ὧς φάτο · τὴν δὲ παρᾶσσον Ἀθηναίη προσέειπεν · 
"Καὶ δ’ αὐτὴν ἐμὲ τοῖα μετὰ φρεσὶν ὁρμαίνουσαν , 
Ἤρη , ἀπηλεγέως ἐξείρεαι . 
ἀλλά τοι οὔπω 
φράσσασθαι νοέω τοῦτον δόλον , ὅστις ὀνήσει 
θυμὸν ἀριστήων · πολέας δ’ ἐπεδοίασα βουλάς." 
Ἦ , καὶ ἐπ’ οὔδεος αἵγε ποδῶν πάρος ὄμματ’ ἔπηξαν , 
ἄνδιχα πορφύρουσαι ἐνὶ σφίσιν · αὐτίκα δ’ Ἥρη 
τοῖον μητιόωσα παροιτέρη ἔκφατο μῦθον · 
"Δεῦρ’ ἴομεν μετὰ Κύπριν · ἐπιπλόμεναι δέ μιν ἄμφω 
παιδὶ ἑῷ εἰπεῖν ὀτρύνομεν , αἴ κε πίθηται 
κούρην Αἰήτεω πολυφάρμακον οἷσι βέλεσσιν 
θέλξαι ὀιστεύσας ἐπ’ Ἰήσονι . 
τὸν δ’ ἂν ὀίω 
κείνης ἐννεσίῃσιν ἐς Ἑλλάδα κῶας ἀνάξειν." 
Ὧς ἄρ’ ἔφη · πυκινὴ δὲ συνεύαδε μῆτις Ἀθήνῃ , 
καί μιν ἔπειτ’ ἐξαῦτις ἀμείβετο μειλιχίοισιν · 
"Ἥρη , νήιδα μέν με πατὴρ τέκε τοῖο βολάων , 
οὐδέ τινα χρειὼ θελκτήριον οἶδα πόθοιο . 
εἰ δέ σοι αὐτῇ μῦθος ἐφανδάνει , ἦ τ’ ἂν ἔγωγε 
ἑσποίμην · σὺ δέ κεν φαίης ἔπος ἀντιόωσα." 
Ἦ , καὶ ἀναΐξασαι ἐπὶ μέγα δῶμα νέοντο 
Κύπριδος , ὅ ῥά τέ οἱ δεῖμεν πόσις ἀμφιγυήεις , 
ὁππότε μιν τὰ πρῶτα παραὶ Διὸς ἦγεν ἄκοιτιν . 
ἕρκεα δ’ εἰσελθοῦσαι ὑπ’ αἰθούσῃ θαλάμοιο 
ἔσταν , ἵν’ ἐντύνεσκε θεὰ λέχος Ἡφαίστοιο . 
ἀλλ’ ὁ μὲν ἐς χαλκεῶνα καὶ ἄκμονας ἦρι βεβήκει , 
νήσοιο πλαγκτῆς εὐρὺν μυχόν , ᾧ ἔνι πάντα 
δαίδαλα χάλκευεν ῥιπῇ πυρόσ’ ἡ δ’ ἄρα μούνη 
ἧστο δόμῳ δινωτὸν ἀνὰ θρόνον , ἄντα θυράων . 
λευκοῖσιν δ’ ἑκάτερθε κόμας ἐπιειμένη ὤμοις 
κόσμει χρυσείῃ διὰ κερκίδι , μέλλε δὲ μακροὺς 
πλέξασθαι πλοκάμους · τὰς δὲ προπάροιθεν ἰδοῦσα 
ἔσχεθεν , εἴσω τέ σφ’ ἐκάλει , καὶ ἀπὸ θρόνου ὦρτο , 
εἷσέ τ’ ἐνὶ κλισμοῖσιν · ἀτὰρ μετέπειτα καὶ αὐτὴ 
ἵζανεν , ἀψήκτους δὲ χεροῖν ἀνεδήσατο χαίτας . 
τοῖα δὲ μειδιόωσα προσέννεπεν αἱμυλίοισιν · 
"Ἠθεῖαι , τίς δεῦρο νόος χρειω τε κομίζει 
δηναιὰς αὔτως ; 
τί δ’ ἱκάνετον , οὔτι πάρος γε 
λίην φοιτίζουσαι , ἐπεὶ περίεστε θεάων ; " 
Τὴν δ’ Ἥρη τοίοισιν ἀμειβομένη προσέειπεν · 
"Κερτομέεις · νῶιν δὲ κέαρ συνορίνεται ἄτῃ . 
ἤδη γὰρ ποταμῷ ἐνὶ Φάσιδι νῆα κατίσχει 
Αἰσονίδης , ἠδ’ ἄλλοι ὅσοι μετὰ κῶας ἕπονται . 
τῶν ἤτοι πάντων μέν , ἐπεὶ πέλας ἔργον ὄρωρεν , 
δείδιμεν ἐκπάγλως , περὶ δ’ Αἰσονίδαο μάλιστα . 
τὸν μὲν ἐγών , εἰ καί περ ἐς Ἄιδα ναυτίλληται 
λυσόμενος χαλκέων Ἰξίονα νειόθι δεσμῶν , 
ῥύσομαι , ὅσσον ἐμοῖσιν ἐνὶ σθένος ἔπλετο γυίοις , 
ὄφρα μὴ ἐγγελάσῃ Πελίης κακὸν οἶτον ἀλύξας , 
ὅς μ’ ὑπερηνορέῃ θυέων ἀγέραστον ἔθηκεν . 
καὶ δ’ ἄλλως ἔτι καὶ πρὶν ἐμοὶ μέγα φίλατ’ Ἰήσων 
ἐξότ’ ἐπὶ προχοῇσιν ἅλις πλήθοντος Ἀναύρου 
ἀνδρῶν εὐνομίης πειρωμένῃ ἀντεβόλησεν 
θήρης ἐξανιών · νιφετῷ δ’ ἐπαλύνετο πάντα 
οὔρεα καὶ σκοπιαὶ περιμήκεες , οἱ δὲ κατ’ αὐτῶν 
χείμαρροι καναχηδὰ κυλινδόμενοι φορέοντο . 
γρηὶ δέ μ’ εἰσαμένην ὀλοφύρατο , καί μ’ ἀναείρας 
αὐτὸς ἑοῖς ὤμοισι διὲκ προαλὲς φέρεν ὕδωρ . 
τῶ νύ μοι ἄλληκτον περιτίεται · οὐδέ κε λώβην 
τίσειεν Πελίης , εἰ μή σύ γε νόστον ὀπάσσεις." 
Ὧς ηὔδα · Κύπριν δ’ ἐνεοστασίη λάβε μύθων . 
ἅζετο δ’ ἀντομένην Ἥρην ἕθεν εἰσορόωσα , 
καί μιν ἔπειτ’ ἀγανοῖσι προσέννεπεν ἥγ’ ἐπέεσσιν · 
"Πότνα θεά , μή τοί τι κακώτερον ἄλλο πέλοιτο 
Κύπριδος , εἰ δὴ σεῖο λιλαιομένης ἀθερίζω 
ἢ ἔπος ἠέ τι ἔργον , ὅ κεν χέρες αἵγε κάμοιεν 
ἠπεδαναί · καὶ μή τις ἀμοιβαίη χάρις ἔστω." 
Ὧς ἔφαθ’ · Ἥρη δ’ αὖτις ἐπιφραδέως ἀγορευσεν · 
"Οὔτι βίης χατέουσαι ἱκάνομεν , οὐδέ τι χειρῶν . 
ἀλλ’ αὔτως ἀκέουσα τεῷ ἐπικέκλεο παιδὶ 
παρθένον Αἰήτεω θέλξαι πόθῳ Αἰσονίδαο . 
εἰ γάρ οἱ κείνη συμφράσσεται εὐμενέουσα , 
ῥηιδίως μιν ἑλόντα δέρος χρύσειον ὀίω 
νοστήσειν ἐς Ἰωλκόν , ἐπεὶ δολόεσσα τέτυκται." 
Ὧς ἄρ’ ἔφη · Κύπρις δὲ μετ’ ἀμφοτέρῃσιν 
ἔειπεν · 
"Ἥρη , Ἀθηναίη τε , πίθοιτό κεν ὔμμι μάλιστα , 
ἢ ἐμοί . 
ὑμείων γὰρ ἀναιδήτῳ περ ἐόντι 
τυτθή γ’ αἰδὼς ἔσσετ’ ἐν ὄμμασιν · αὐτὰρ ἐμεῖο 
οὐκ ὄθεται , μάλα δ’ αἰὲν ἐριδμαίνων ἀθερίζει . 
καὶ δή οἱ μενέηνα , περισχομένη κακότητι , 
αὐτοῖσιν τόξοισι δυσηχέας ἆξαι ὀιστοὺς 
ἀμφαδίην . 
τοῖον γὰρ ἐπηπείλησε χαλεφθείς , 
εἰ μὴ τηλόθι χεῖρας , ἕως ἔτι θυμὸν ἐρύκει , 
ἕξω ἐμάς , μετέπειτά γ’ ἀτεμβοίμην ἑοῖ αὐτῇ." 
Ὧς φάτο · μείδησαν δὲ θεαί , καὶ ἐσέδρακον ἄντην 
ἀλλήλαις . 
ἡ δ’ αὖτις ἀκηχεμένη προσέειπεν · 
"Ἄλλοις ἄλγεα τἀμὰ γέλως πέλει · οὐδέ τί με χρὴ 
μυθεῖσθαι πάντεσσιν · ἅλις εἰδυῖα καὶ αὐτή . 
νῦν δ’ ἐπεὶ ὔμμι φίλον τόδε δὴ πέλει ἀμφοτέρῃσιν , 
πειρήσω , καί μιν μειλίξομαι , οὐδ’ ἀπιθήσει." 
Ὧς φάτο · τὴν δ’ Ἥρη ῥαδινῆς ἐπεμάσσατο χειρός , 
ἦκα δὲ μειδιόωσα παραβλήδην προσέειπεν · 
"Οὕτω νῦν , Κυθέρεια , τόδε χρέος , ὡς ἀγορεύεις , 
ἔρξον ἄφαρ · καὶ μή τι χαλέπτεο , μηδ’ ἐρίδαινε 
χωομένη σῷ παιδί · μεταλλήξει γὰρ ὀπίσσω." 
Ἦ ῥα , καὶ ἔλλιπε θῶκον · ἐφωμάρτησε δ’ Ἀθήνη · 
ἐκ δ’ ἴσαν ἄμφω ταίγε παλίσσυτοι . 
ἡ δὲ καὶ αὐτὴ 
βῆ ῥ) ἴμεν Οὐλύμποιο κατὰ πτύχας , εἴ μιν ἐφεύροι . 
εὗρε δὲ τόνγ’ ἀπάνευθε Διὸς θαλερῇ ἐν ἀλωῇ , 
οὐκ οἶον , μετα καὶ Γανυμήδεα , τόν ῥά ποτε Ζεὺς 
οὐρανῷ ἐγκατένασσεν ἐφέστιον ἀθανάτοισιν , 
κάλλεος ἱμερθείς . 
ἀμφ’ ἀστραγάλοισι δὲ τώγε 
χρυσείοις , ἅ τε κοῦροι ὁμήθεες , ἑψιόωντο . 
καί ῥ) ὁ μὲν ἤδη πάμπαν ἐνίπλεον ᾧ ὑπὸ μαζῷ 
μάργος Ἔρως λαιῆς ὑποΐσχανε χειρὸς ἀγοστόν , 
ὀρθὸς ἐφεστηώς · γλυκερὸν δέ οἱ ἀμφὶ παρειὰς 
χροιῇ θάλλεν ἔρευθος . 
ὁ δ’ ἐγγύθεν ὀκλαδὸν ἧστο 
σῖγα κατηφιόων · δοιὼ δ’ ἔχεν , ἄλλον ἔτ’ αὔτως 
ἄλλῳ ἐπιπροϊείς , κεχόλωτο δὲ καγχαλόωντι . 
καὶ μὴν τούσγε παρᾶσσον ἐπὶ προτέροισιν ὀλέσσας 
βῆ κενεαῖς σὺν χερσὶν ἀμήχανος , οὐδ’ ἐνόησεν 
Κύπριν ἐπιπλομένην . 
ἡ δ’ ἀντίη ἵστατο παιδός , 
καί μιν ἄφαρ γναθμοῖο κατασχομένη προσέειπεν · 
"Τίπτ’ ἐπιμειδιάᾳς , ἄφατον κακόν ; 
ἦέ μιν αὔτως 
ἤπαφες , οὐδὲ δίκῃ περιέπλεο νῆιν ἐόντα ; 
εἰ δ’ ἄγε μοι πρόφρων τέλεσον χρέος , ὅττι κεν εἴπω · 
καί κέν τοι ὀπάσαιμι Διὸς περικαλλὲς ἄθυρμα 
κεῖνο , τό οἱ ποίησε φίλη τροφὸς Ἀδρήστεια 
ἄντρῳ ἐν Ἰδαίῳ ἔτι νήπια κουρίζοντι , 
σφαῖραν ἐυτρόχαλον , τῆς οὐ σύγε μείλιον ἄλλο 
χειρῶν Ἡφαίστοιο κατακτεατίσσῃ ἄρειον . 
χρύσεα μέν οἱ κύκλα τετεύχαται · ἀμφὶ δ’ ἑκάστῳ 
διπλόαι ἁψῖδες περιηγέες εἱλίσσονται · 
κρυπταὶ δὲ ῥαφαί εἰσιν · ἕλιξ δ’ ἐπιδέδρομε πάσαις 
κυανέη . 
ἀτὰρ εἴ μιν ἑαῖς ἐνὶ χερσὶ βάλοιο , 
ἀστὴρ ὥς , φλεγέθοντα δῑ ἠέρος ὁλκὸν ἵησιν . 
τήν τοι ἐγὼν ὀπάσω · σὺ δὲ παρθένον Αἰήταο 
θέλξον ὀιστεύσας ἐπ’ Ἰήσονι · μηδέ τις ἔστω 
ἀμβολίη . 
δὴ γάρ κεν ἀφαυροτέρη χάρις εἴη." 
Ὧς φάτο · τῷ δ’ ἀσπαστὸν ἔπος γένετ’ 
εἰσαΐοντι . 
μείλια δ’ ἔκβαλε πάντα , καὶ ἀμφοτέρῃσι χιτῶνος 
νωλεμὲς ἔνθα καὶ ἔνθα θεᾶς ἔχεν ἀμφιμεμαρπώς . 
λίσσετο δ’ αἶψα πορεῖν αὐτοσχεδόν · ἡ δ’ ἀγανοῖσιν 
ἀντομένη μύθοισιν , ἐπειρύσσασα παρειάς , 
κύσσε ποτισχομένη , καὶ ἀμείβετο μειδιόωσα · 
"Ἴστω νῦν τόδε σεῖο φίλον κάρη ἠδ’ ἐμὸν αὐτῆς , 
ἦ μέν τοι δῶρόν γε παρέξομαι , οὐδ’ ἀπατήσω , 
εἴ κεν ἐνισκίμψῃς κούρῃ βέλος Αἰήταο." 
Φῆ · ὁ δ’ ἄῤ ἀστραγάλους συναμήσατο , κὰδ δὲ φαεινῷ 
μητρὸς ἑῆς εὖ πάντας ἀριθμήσας βάλε κόλπῳ . 
αὐτίκα δ’ ἰοδόκην χρυσέῃ περικάτθετο μίτρῃ 
πρέμνῳ κεκλιμένην · ἀνὰ δ’ ἀγκύλον εἵλετο τόξον . 
βῆ δὲ διὲκ μεγάροιο Διὸς πάγκαρπον ἀλωήν . 
αὐτὰρ ἔπειτα πύλας ἐξήλυθεν Οὐλύμποιο 
αἰθερίας · ἔνθεν δὲ καταιβάτις ἐστὶ κέλευθος 
οὐρανίη · δοιὼ δὲ πόλοι ἀνέχουσι κάρηνα 
οὐρέων ἠλιβάτων , κορυφαὶ χθονός , ᾗχί τ’ ἀερθεὶς 
ἠέλιος πρώτῃσιν ἐρεύθεται ἀκτίνεσσιν . 
νειόθι δ’ ἄλλοτε γαῖα φερέσβιος ἄστεά τ’ ἀνδρῶν 
φαίνετο καὶ ποταμῶν ἱεροὶ ῥόοι , ἄλλοτε δ’ αὖτε 
ἄκριες , ἀμφὶ δὲ πόντος ἀν’ αἰθέρα πολλὸν ἰόντι . 
Ἥρωες δ’ ἀπάνευθεν ἑῆς ἐπὶ σέλμασι νηὸς 
ἐν ποταμῷ καθ’ ἕλος λελοχημένοι ἠγορόωντο . 
αὐτὸς δ’ Αἰσονίδης μετεφώνεεν · οἱ δ’ ὑπάκουον 
ἠρέμας ᾗ ἐνὶ χώρῃ ἐπισχερὼ ἑδριόωντες · 
"Ὦ φίλοι , ἤτοι ἐγὼ μὲν ὅ μοι ἐπιανδάνει αὐτῷ 
ἐξερέω · τοῦ δ’ ὔμμι τέλος κρηῆναι ἔοικεν . 
ξυνὴ γὰρ χρειώ , ξυνοὶ δέ τε μῦθοι ἔασιν 
πᾶσιν ὁμῶς · ὁ δὲ σῖγα νόον βουλήν τ’ ἀπερύκων 
ἴστω καὶ νόστου τόνδε στόλον οἶος ἀπούρας . 
ὧλλοι μὲν κατὰ νῆα σὺν ἔντεσι μίμνεθ’ ἕκηλοι · 
αὐτὰρ ἐγὼν ἐς δώματ’ ἐλεύσομαι Αἰήταο , 
υἷας ἑλὼν Φρίξοιο δύω δ’ ἐπὶ τοῖσιν ἑταίρους . 
πειρήσω δ’ ἐπέεσσι παροίτερον ἀντιβολήσας , 
εἴ κ’ ἐθέλοι φιλότητι δέρος χρύσειον ὀπάσσαι , 
ἦε καὶ οὔ , πίσυνος δὲ βίῃ μετιόντας ἀτίσσει . 
ὧδε γὰρ ἐξ αὐτοῖο πάρος κακότητα δαέντες 
φρασσόμεθ’ , εἴτ’ ἄρηι συνοισόμεθ’ εἴτε τις ἄλλη 
μῆτις ἐπίρροθος ἔσται ἐεργομένοισιν ἀυτῆς . 
μηδ’ αὔτως ἀλκῇ , πρὶν ἔπεσσί γε πειρηθῆναι , 
τόνδ’ ἀπαμείρωμεν σφέτερον κτέρας . 
ἀλλὰ πάροιθεν 
λωίτερον μύθῳ μιν ἀρέσσασθαι μετιόντας . 
πολλάκι τοι ῥέα μῦθος , ὅ κεν μόλις ἐξανύσειεν 
ἠνορέη , τόδ’ ἔρεξε κατὰ χρέος , ᾗπερ ἐῴκει 
πρηΰνας . 
ὁ δὲ καί ποτ’ ἀμύμονα Φρίξον ἔδεκτο 
μητρυιῆς φεύγοντα δόλον πατρός τε θυηλάς . 
πάντες ἐπεὶ πάντῃ καὶ ὅτις μάλα κύντατος ἀνδρῶν , 
Ξεινίου αἰδεῖται Ζηνὸς θέμιν ἠδ’ ἀλεγίζει." 
Ὧς φάτ’ · ἐπῄνησαν δὲ νέοι ἔπος Αἰσονίδαο 
πασσυδίῃ , οὐδ’ ἔσκε παρὲξ ὅτις ἄλλο κελεύοι . 
καὶ τότ’ ἄρ’ υἱῆας Φρίξου Τελαμῶνά θ’ ἕπεσθαι 
ὦρσε καὶ Αὐγείην · αὐτὸς δ’ ἕλεν Ἑρμείαο 
σκῆπτρον · ἄφαρ δ’ ἄρα νηὸς ὑπὲρ δόνακάς τε καὶ ὕδωρ 
χέρσονδ’ ἐξαπέβησαν ἐπὶ θρῳσμοῦ πεδίοιο . 
Κιρκαῖον τόδε που κικλήσκεται · ἔνθα δὲ πολλαὶ 
ἑξείης πρόμαλοί τε καὶ ἰτέαι ἐκπεφύασιν , 
τῶν καὶ ἐπ’ ἀκροτάτων νέκυες σειρῇσι κρέμανται 
δέσμιοι . 
εἰσέτι νῦν γὰρ ἄγος Κόλχοισιν ὄρωρεν 
ἀνέρας οἰχομένους πυρὶ καιέμεν · οὐδ’ ἐνὶ γαίῃ 
ἔστι θέμις στείλαντας ὕπερθ’ ἐπὶ σῆμα χέεσθαι , 
ἀλλ’ ἐν ἀδεψήτοισι κατειλύσαντε βοείαις 
δενδρέων ἐξάπτειν ἑκὰς ἄστεος . 
ἠέρι δ’ ἴσην 
καὶ χθὼν ἔμμορεν αἶσαν , ἐπεὶ χθονὶ ταρχύουσιν 
θηλυτέρας · ἡ γάρ τε δίκη θεσμοῖο τέτυκται . 
Τοῖσι δὲ νισσομένοις Ἥρη φίλα μητιόωσα 
ἠέρα πουλὺν ἐφῆκε δῑ ἄστεος , ὄφρα λάθοιεν 
Κόλχων μυρίον ἔθνος ἐς Αἰήταο κιόντες . 
ὦκα δ’ ὅτ’ ἐκ πεδίοιο πόλιν καὶ δώμαθ’ ἵκοντο 
Αἰήτεω , τότε δ’ αὖτις ἀπεσκέδασεν νέφος Ἥρη . 
ἔσταν δ’ ἐν προμολῇσι τεθηπότες ἕρκε’ ἄνακτος 
εὐρείας τε πύλας καὶ κίονας , οἳ περὶ τοίχους 
ἑξείης ἄνεχον · θριγκὸς δ’ ἐφύπερθε δόμοιο 
λαΐνεος χαλκέῃσιν ἐπὶ γλυφίδεσσιν ἀρήρει . 
εὔκηλοι δ’ ὑπὲρ οὐδὸν ἔπειτ’ ἔβαν . 
ἄγχι δὲ τοῖο 
ἡμερίδες χλοεροῖσι καταστεφέες πετάλοισιν 
ὑψοῦ ἀειρόμεναι μέγ’ ἐθήλεον . 
αἱ δ’ ὑπὸ τῇσιν 
ἀέναοι κρῆναι πίσυρες ῥέον , ἃς ἐλάχηνεν 
Ἥφαιστος . 
καί ῥ’ ἡ μέν ἀναβλύεσκε γάλακτι , 
ἡ δ’ οἴνῳ , τριτάτη δὲ θυώδεϊ νᾶεν ἀλοιφῇ · 
ἡ δ’ ἄρ’ ὕδωρ προρέεσκε , τὸ μέν ποθι δυομένῃσιν 
θέρμετο Πληιάδεσσιν , ἀμοιβηδὶς δ’ ἀνιούσαις 
κρυστάλλῳ ἴκελον κοίλης ἀνεκήκιε πέτρης . 
τοῖ’ ἄρ’ ἐνὶ μεγάροισι Κυταιέος Αἰήταο 
τεχνήεις Ἥφαιστος ἐμήσατο θέσκελα ἔργα . 
καί οἱ χαλκόποδας ταύρους κάμε , χάλκεα δέ σφεων 
ἦν στόματ’ , ἐκ δὲ πυρὸς δεινὸν σέλας ἀμπνείεσκον · 
πρὸς δὲ καὶ αὐτόγυον στιβαροῦ ἀδάμαντος ἄροτρον 
ἤλασεν , Ἠελίῳ τίνων χάριν , ὅς ῥά μιν ἵπποις 
δέξατο , Φλεγραίῃ κεκμηότα δηιοτῆτι . 
ἔνθα δὲ καὶ μέσσαυλος ἐλήλατο · τῇ δ’ ἐπὶ πολλαὶ 
δικλίδες εὐπηγεῖς θάλαμοί τ’ ἔσαν ἔνθα καὶ ἔνθα · 
δαιδαλέη δ’ αἴθουσα παρὲξ ἑκάτερθε τέτυκτο . 
λέχρις δ’ αἰπύτεροι δόμοι ἕστασαν ἀμφοτέρωθεν . 
τῶν ἤτοι ἄλλῳ μέν , ὅτις καὶ ὑπείροχος ἦεν , 
κρείων Αἰήτης σὺν ἑῇ ναίεσκε δάμαρτι · 
ἄλλῳ δ’ Ἄψυρτος ναῖεν πάις Αἰήταο . 
τὸν μὲν Καυκασίη νύμφη τέκεν Ἀστερόδεια 
πρίν περ κουριδίην θέσθαι Εἰδυῖαν ἄκοιτιν , 
Τηθύος Ὠκεανοῦ τε πανοπλοτάτην γεγαυῖαν . 
καί μιν Κόλχων υἷες ἐπωνυμίην Φαέθοντα 
ἔκλεον , οὕνεκα πᾶσι μετέπρεπεν ἠιθέοισιν . 
τοὺς δ’ ἔχον ἀμφίπολοί τε καὶ Αἰήταο θύγατρες 
ἄμφω , Χαλκιόπη Μήδειά τε . 
τὴν μὲν ἄρ’ οἵγε 
ἐκ θαλάμου θάλαμόνδε κασιγνήτην μετιοῦσαν‐‐ 
Ἥρη γάρ μιν ἔρυκε δόμῳ · πρὶν δ’ οὔτι θάμιζεν 
ἐν μεγάροις , Ἑκάτης δὲ πανήμερος ἀμφεπονεῖτο 
νηόν , ἐπεί ῥα θεᾶς αὐτὴ πέλεν ἀρήτειρα‐‐ 
καί σφεας ὡς ἴδεν ἆσσον , ἀνίαχεν · ὀξὺ δ’ ἄκουσεν 
Χαλκιόπη · δμωαὶ δὲ ποδῶν προπάροιθε βαλοῦσαι 
νήματα καὶ κλωστῆρας ἀολλέες ἔκτοθι πᾶσαι 
ἔδραμον . 
ἡ δ’ ἅμα τοῖσιν ἑοὺς υἱῆας ἰδοῦσα 
ὑψοῦ χάρματι χεῖρας ἀνέσχεθεν · ὧς δὲ καὶ αὐτοὶ 
μητέρα δεξιόωντο , καὶ ἀμφαγάπαζον ἰδόντες 
γηθόσυνοι · τοῖον δὲ κινυρομένη φάτο μῦθον · 
"Ἔμπης οὐκ ἄρ’ ἐμέλλετ’ ἀκηδείῃ με λιπόντες 
τηλόθι πλάγξασθαι · μετὰ δ’ ὑμέας ἔτραπεν αἶσα . 
δειλὴ ἐγώ , οἷον πόθον Ἑλλάδος ἔκποθεν ἄτης 
λευγαλέης Φρίξοιο ἐφημοσύνῃσιν ἕλεσθε 
πατρός . 
ὁ μὲν θνῄσκων στυγερὰς ἐπετείλατ’ ἀνίας 
ἡμετέρῃ κραδίῃ . 
τί δέ κεν πόλιν Ὀρχομενοῖο , 
ὅστις ὅδ’ Ὀρχομενός , κτεάνων Ἀθάμαντος ἕκητι 
μητέρ’ ἑὴν ἀχέουσαν ἀποπρολιπόντες , ἵκοισθε ; " 
Ὧς ἔφατ’ · Αἰήτης δὲ πανύστατος ὦρτο θύραζε , 
ἐκ δ’ αὐτὴ Εἰδυῖα δάμαρ κίεν Αἰήταο , 
Χαλκιόπης ἀίουσα · τὸ δ’ αὐτίκα πᾶν ὁμάδοιο 
ἕρκος ἐπεπλήθει . 
τοὶ μὲν μέγαν ἀμφιπένοντο 
ταῦρον ἅλις δμῶες · τοὶ δὲ ξύλα κάγκανα χαλκῷ 
κόπτον · τοὶ δὲ λοετρὰ πυρὶ ζέον · οὐδέ τις ἦεν , 
ὃς καμάτου μεθίεσκεν , ὑποδρήσσων βασιλῆι . 
Τόφρα δ’ Ἔρως πολιοῖο δῑ ἠέρος ἷξεν ἄφαντος , 
τετρηχώς , οἷόν τε νέαις ἐπὶ φορβάσιν οἶστρος 
τέλλεται , ὅν τε μύωπα βοῶν κλείουσι νομῆες . 
ὦκα δ’ ὑπὸ φλιὴν προδόμῳ ἔνι τόξα τανύσσας 
ἰοδόκης ἀβλῆτα πολύστονον ἐξέλετ’ ἰόν . 
ἐκ δ’ ὅγε καρπαλίμοισι λαθὼν ποσὶν οὐδὸν ἄμειψεν 
ὀξέα δενδίλλων · αὐτῷ ὑπὸ βαιὸς ἐλυσθεὶς 
Αἰσονίδῃ γλυφίδας μέσσῃ ἐνικάτθετο νευρῇ , 
ἰθὺς δ’ ἀμφοτέρῃσι διασχόμενος παλάμῃσιν 
ἧκ’ ἐπὶ Μηδείῃ · τὴν δ’ ἀμφασίη λάβε θυμόν . 
αὐτὸς δ’ ὑψορόφοιο παλιμπετὲς ἐκ μεγάροιο 
καγχαλόων ἤιξε · βέλος δ’ ἐνεδαίετο κούρῃ 
νέρθεν ὑπὸ κραδίῃ , φλογὶ εἴκελον · ἀντία δ’ αἰεὶ 
βάλλεν ὑπ’ Αἰσονίδην ἀμαρύγματα , καί οἱ ἄηντο 
στηθέων ἐκ πυκιναὶ καμάτῳ φρένες , οὐδέ τιν’ ἄλλην 
μνῆστιν ἔχεν , γλυκερῇ δὲ κατείβετο θυμὸν ἀνίῃ . 
ὡς δὲ γυνὴ μαλερῷ περὶ κάρφεα χεύατο δαλῷ 
χερνῆτις , τῇπερ ταλασήια ἔργα μέμηλεν , 
ὥς κεν ὑπωρόφιον νύκτωρ σέλας ἐντύναιτο , 
ἄγχι μάλ’ ἐγρομένη · τὸ δ’ ἀθέσφατον ἐξ ὀλίγοιο 
δαλοῦ ἀνεγρόμενον σὺν κάρφεα πάντ’ ἀμαθύνει · 
τοῖος ὑπὸ κραδίῃ εἰλυμένος αἴθετο λάθρῃ 
οὖλος Ἔρως · ἁπαλὰς δὲ μετετρωπᾶτο παρειὰς 
ἐς χλόον , ἄλλοτ’ ἔρευθος , ἀκηδείῃσι νόοιο . 
Δμῶες δ’ ὁππότε δή σφιν ἐπαρτέα θῆκαν ἐδωδήν , 
αὐτοί τε λιαροῖσιν ἐφαιδρύναντο λοετροῖς , 
ἀσπασίως δόρπῳ τε ποτῆτί τε θυμὸν ἄρεσσαν . 
ἐκ δὲ τοῦ Αἰήτης σφετέρης ἐρέεινε θυγατρὸς 
υἱῆας τοίοισι παρηγορέων ἐπέεσσιν · 
"Παιδὸς ἐμῆς κοῦροι Φρίξοιό τε , τὸν περὶ πάντων 
ξείνων ἡμετέροισιν ἐνὶ μεγάροισιν ἔτισα , 
πῶς Αἶάνδε νέεσθε παλίσσυτοι ; 
ἦέ τις ἄτη 
σωομένοις μεσσηγὺς ἐνέκλασεν ; 
οὐ μὲν ἐμεῖο 
πείθεσθε προφέροντος ἀπείρονα μέτρα κελεύθου . 
ᾔδειν γάρ ποτε πατρὸς ἐν ἅρμασιν Ἠελίοιο 
δινεύσας , ὅτ’ ἐμεῖο κασιγνήτην ἐκόμιζεν 
Κίρκην ἑσπερίης εἴσω χθονός , ἐκ δ’ ἱκόμεσθα 
ἀκτὴν ἠπείρου Τυρσηνίδος , ἔνθ’ ἔτι νῦν περ 
ναιετάει , μάλα πολλὸν ἀπόπροθι Κολχίδος αἴης . 
ἀλλὰ τί μύθων ἦδος ; 
ἃ δ’ ἐν ποσὶν ὗμιν ὄρωρεν , 
εἴπατ’ ἀριφραδέως , ἠδ’ οἵτινες οἵδ’ ἐφέπονται 
ἀνέρες , ὅππῃ τε γλαφυρῆς ἐκ νηὸς ἔβητε." 
Τοῖά μιν ἐξερέοντα κασιγνήτων προπάροιθεν 
Ἄργος ὑποδδείσας ἀμφὶ στόλῳ Αἰσονίδαο 
μειλιχίως προσέειπεν , ἐπεὶ προγενέστερος ἦεν · 
"Αἰήτη , κείνην μὲν ἄφαρ διέχευαν ἄελλαι 
ζαχρηεῖς · αὐτοὺς δ’ ἐπὶ δούρασι πεπτηῶτας 
νήσου Ἐνυαλίοιο ποτὶ ξερὸν ἔκβαλε κῦμα 
λυγαίῃ ὑπὸ νυκτί · θεὸς δέ τις ἄμμ’ ἐσάωσεν . 
οὐδὲ γὰρ αἳ τὸ πάροιθεν ἐρημαίην κατὰ νῆσον 
ηὐλίζοντ’ ὄρνιθες Ἀρήιαι , οὐδ’ ἔτι κείνας 
εὕρομεν . 
ἀλλ’ οἵγ’ ἄνδρες ἀπήλασαν , ἐξαποβάντες 
νηὸς ἑῆς προτέρῳ ἐνὶ ἤματι · καί σφ’ ἀπέρυκεν 
ἡμέας οἰκτείρων Ζηνὸς νόος , ἠέ τις αἶσα , 
αὐτίκ’ ἐπεὶ καὶ βρῶσιν ἅλις καὶ εἵματ’ ἔδωκαν , 
οὔνομά τε Φρίξοιο περικλεὲς εἰσαΐοντες 
ἠδ’ αὐτοῖο σέθεν · μετὰ γὰρ τεὸν ἄστυ νέονται . 
χρειὼ δ’ ἢν ἐθέλῃς ἐξίδμεναι , οὔ σ’ ἐπικεύσω . 
τόνδε τις ἱέμενος πάτρης ἀπάνευθεν ἐλάσσαι 
καὶ κτεάνων βασιλεὺς περιώσιον , οὕνεκεν ἀλκῇ 
σφωιτέρῃ τάντεσσι μετέπρεπεν Αἰολίδῃσιν , 
πέμπει δεῦρο νέεσθαι ἀμήχανον · οὐδ’ ὑπαλύξειν 
στεῦται ἀμειλίκτοιο Διὸς θυμαλγέα μῆνιν 
καὶ χόλον , οὐδ’ ἄτλητον ἄγος Φρίξοιό τε ποινὰς 
Αἰολιδέων γενεήν , πρὶν ἐς Ἑλλάδα κῶας ἱκέσθαι . 
νῆα δ’ Ἀθηναίη Παλλὰς κάμεν , οὐ μάλα τοίην , 
οἷαί περ Κόλχοισι μετ’ ἀνδράσι νῆες ἔασιν , 
τάων αἰνοτάτης ἐπεκύρσαμεν . 
ἤλιθα γάρ μιν 
λάβρον ὕδωρ πνοιή τε διέτμαγεν · ἡ δ’ ἐνὶ γόμφοις 
ἴσχεται , ἢν καὶ πᾶσαι ἐπιβρίσωσιν ἄελλαι . 
ἶσον δ’ ἐξ ἀνέμοιο θέει καὶ ὅτ’ ἀνέρες αὐτοὶ 
νωλεμέως χείρεσσιν ἐπισπέρχωσιν ἐρετμοῖς . 
τῇ δ’ ἐναγειράμενος Παναχαιίδος εἴ τι φέριστον 
ἡρώων , τεὸν ἄστυ μετήλυθε , πόλλ’ ἐπαληθεὶς 
ἄστεα καὶ πελάγη στυγερῆς ἁλός , εἴ οἱ ὀπάσσαις . 
αὐτῷ δ’ ὥς κεν ἅδῃ , τὼς ἔσσεται · οὐ γὰρ ἱκάνει 
χερσὶ βιησόμενος · μέμονεν δέ τοι ἄξια τίσειν 
δωτίνης , ἀίων ἐμέθεν μέγα δυσμενέοντας 
Σαυρομάτας , τοὺς σοῖσιν ὑπὸ σκήπτροισι δαμάσσει . 
εἰ δὲ καὶ οὔνομα δῆθεν ἐπιθύεις γενεήν τε 
ἴδμεναι , οἵτινές εἰσιν , ἕκαστά γε μυθησαίμην . 
τόνδε μέν , οἷό περ οὕνεκ’ ἀφ’ Ἑλλάδος ὧλλοι ἄγερθεν , 
κλείουσ’ Αἴσονος υἱὸν Ἰήσονα Κρηθεΐδαο . 
εἰ δ’ αὐτοῦ Κρηθῆος ἐτήτυμόν ἐστι γενέθλης , 
οὕτω κεν γνωτὸς πατρώιος ἄμμι πέλοιτο . 
ἄμφω γὰρ Κρηθεὺς Ἀθάμας τ’ ἔσαν Αἰόλου υἷες · 
Φρίξος δ’ αὖτ’ Ἀθάμαντος ἔην πάις Αἰολίδαο . 
τόνδε δ’ ἄρ’ , Ἠελίου γόνον ἔμμεναι εἴ τιν’ ἀκούεις , 
δέρκεαι Αὐγείην · Τελαμὼν δ’ ὅγε , κυδίστοιο 
Αἰακοῦ ἐκγεγαώς · Ζεὺς δ’ Αἰακὸν αὐτὸς ἔτικτεν . 
ὧς δὲ καὶ ὧλλοι πάντες , ὅσοι συνέπονται ἑταῖροι , 
ἀθανάτων υἷές τε καὶ υἱωνοὶ γεγάασιν." 
Τοῖα παρέννεπεν Ἄργος · ἄναξ δ’ ἐπεχώσατο μύθοις 
εἰσαΐων · ὑψοῦ δὲ χόλῳ φρένες ἠερέθοντο . 
φῆ δ’ ἐπαλαστήσας · μενέαινε δὲ παισὶ μάλιστα 
Χαλκιόπης · τῶν γάρ σφε μετελθέμεν οὕνεκ’ ἐώλπει · 
ἐκ δέ οἱ ὄμματ’ ἔλαμψεν ὑπ’ ὀφρύσιν ἱεμένοιο · 
"Οὐκ ἄφαρ ὀφθαλμῶν μοι ἀπόπροθι , λωβητῆρες , 
νεῖσθ’ αὐτοῖσι δόλοισι παλίσσυτοι ἔκτοθι γαίης , 
πρίν τινα λευγαλέον τε δέρος καὶ Φρίξον ἰδέσθαι ; 
αὐτίχ’ ὁμαρτήσαντες ἀφ’ Ἑλλάδος , οὐκ ἐπὶ κῶας , 
σκῆπτρα δὲ καὶ τιμὴν βασιληίδα δεῦρο νέεσθε . 
εἰ δέ κε μὴ προπάροιθεν ἐμῆς ἥψασθε τραπέζης , 
ἦ τ’ ἂν ἀπὸ γλώσσας τε ταμὼν καὶ χεῖρε κεάσσας 
ἀμφοτέρας , οἴοισιν ἐπιπροέηκα πόδεσσιν , 
ὥς κεν ἐρητύοισθε καὶ ὕστερον ὁρμηθῆναι , 
οἷα δὲ καὶ μακάρεσσιν ἐπεψεύσασθε θεοῖσιν." 
Φῆ ῥα χαλεψάμενος · μέγα δὲ φρένες Αἰακίδαο 
νειόθεν οἰδαίνεσκον · ἐέλδετο δ’ ἔνδοθι θυμὸς 
ἀντιβίην ὀλοὸν φάσθαι ἔπος · ἀλλ’ ἀπέρυκεν 
Αἰσονίδης · πρὸ γὰρ αὐτὸς ἀμείψατο μειλιχίοισιν · 
"Αἰήτη , σχέο μοι τῷδε στόλῳ . 
οὔτι γὰρ αὔτως 
ἄστυ τεὸν καὶ δώμαθ’ ἱκάνομεν , ὥς που ἔολπας , 
οὐδὲ μὲν ἱέμενοι . 
τίς δ’ ἂν τόσον οἶδμα περῆσαι 
τλαίη ἑκὼν ὀθνεῖον ἐπὶ κτέρας ; 
ἀλλά με δαίμων 
καὶ κρυερὴ βασιλῆος ἀτασθάλου ὦρσεν ἐφετμή . 
δὸς χάριν ἀντομένοισι · σέθεν δ’ ἐγὼ Ἑλλάδι πάσῃ 
θεσπεσιην οἴσω κληηδόνα · καὶ δέ τοι ἤδη 
πρόφρονές εἰμεν ἄρηι θοὴν ἀποτῖσαι ἀμοιβήν , 
εἴτ’ οὖν Σαυρομάτας γε λιλαίεαι , εἴτε τιν’ ἄλλον 
δῆμον σφωιτέροισιν ὑπὸ σκήπτροισι δαμάσσαι." 
Ἴσκεν ὑποσσαίνων ἀγανῇ ὀπί · τοῖο δὲ θυμὸς 
διχθαδίην πόρφυρεν ἐνὶ στήθεσσι μενοινήν , 
ἤ σφεας ὁρμηθεὶς αὐτοσχεδὸν ἐξεναρίζοι , 
ἦ ὅγε πειρήσαιτο βίης . 
τό οἱ εἴσατ’ ἄρειον 
φραζομένῳ · καὶ δή μιν ὑποβλήδην προσέειπεν · 
"Ξεῖνε , τί κεν τὰ ἕκαστα διηνεκέως ἀγορεύοις ; 
εἰ γὰρ ἐτήτυμόν ἐστε θεῶν γένος , ἠὲ καὶ ἄλλως 
οὐδὲν ἐμεῖο χέρηες ἐπ’ ὀθνείοισιν ἔβητε , 
δώσω τοι χρύσειον ἄγειν δέρος , αἴ κ’ ἐθέλῃσθα , 
πειρηθείς . 
ἐσθλοῖς γὰρ ἐπ’ ἀνδράσιν οὔτι μεγαίρω , 
ὡς αὐτοὶ μυθεῖσθε τὸν Ἑλλάδι κοιρανέοντα . 
πεῖρα δέ τοι μένεός τε καὶ ἀλκῆς ἔσσετ’ ἄεθλος , 
τόν ῥ’ αὐτὸς περίειμι χεροῖν ὀλοόν περ ἐόντα . 
δοιώ μοι πεδίον τὸ Ἀρήιον ἀμφινέμονται 
ταύρω χαλκόποδε , στόματι φλόγα φυσιόωντες · 
τοὺς ἐλάω ζεύξας στυφελὴν κατὰ νειὸν Ἄρηος 
τετράγυον , τὴν αἶψα ταμὼν ἐπὶ τέλσον ἀρότρῳ 
οὐ σπόρον ὁλκοῖσιν Δηοῦς ἐνιβᾴλλομαι ἀκτήν , 
ἀλλ’ ὄφιος δεινοῖο μεταλδήσκοντας ὀδόντας 
ἀνδράσι τευχηστῇσι δέμας . 
τοὺς δ’ αὖθι δαΐζων 
κείρω ἐμῷ ὑπὸ δουρὶ περισταδὸν ἀντιόωντας . 
ἠέριος ζεύγνυμι βόας , καὶ δείελον ὥρην 
παύομαι ἀμήτοιο . 
σύ δ’ , εἰ τάδε τοῖα τελέσσεις , 
αὐτῆμαρ τόδε κῶας ἀποίσεαι εἰς βασιλῆος · 
πρὶν δέ κεν οὐ δοίην , μηδ’ ἔλπεο . 
δὴ γὰρ ἀεικὲς 
ἄνδρ’ ἀγαθὸν γεγαῶτα κακωτέρῳ ἀνέρι εἶξαι." 
Ὧς ἄρ’ ἔφη · ὁ δὲ σῖγα ποδῶν πάρος ὄμματα πήξας 
ἧστ’ αὔτως ἄφθογγος , ἀμηχανέων κακότητι . 
βουλὴν δ’ ἀμφὶ πολὺν στρώφα χρόνον , οὐδέ πῃ εἶχεν 
θαρσαλέως ὑποδέχθαι , ἐπεὶ μέγα φαίνετο ἔργον · 
ὀψε δ’ ἀμειβόμενος προσελέξατο κερδαλέοισιν · 
"Αἰήτη , μάλα τοί με δίκῃ περιπολλὸν ἐέργεις . 
τῶ καὶ ἐγὼ τὸν ἄεθλον ὑπερφίαλόν περ ἐόντα 
τλήσομαι , εἰ καί μοι θανέειν μόρος . 
οὐ γὰρ ἔτ’ ἄλλο 
ῥίγιον ἀνθρώποισι κακῆς ἐπικείσετ’ ἀνάγκης , 
ἥ με καὶ ἐνθάδε νεῖσθαι ἐπέχραεν ἐκ βασιλῆος." 
Ὧς φάτ’ ἀμηχανίῃ βεβολημένος · αὐτὰρ ὁ τόνγε 
σμερδαλέοις ἐπέεσσι προσέννεπεν ἀσχαλόωντα · 
"Ἔρχεο νῦν μεθ’ ὅμιλον , ἐπεὶ μέμονάς γε πόνοιο · 
εἰ δὲ σύγε ζυγὰ βουσὶν ὑποδδείσαις ἐπαεῖραι , 
ἠὲ καὶ οὐλομένου μεταχάσσεαι ἀμήτοιο , 
αὐτῷ κεν τὰ ἕκαστα μέλοιτό μοι , ὄφρα καὶ ἄλλος 
ἀνὴρ ἐρρίγῃσιν ἀρείονα φῶτα μετελθεῖν." 
Ἴσκεν ἀπηλεγέως · ὁ δ’ ἀπὸ θρόνου ὤρνυτ’ Ἰήσων , 
Αὐγείης Τελαμών τε παρασχεδόν · εἵπετο δ’ Ἄργος 
οἶος , ἐπεὶ μεσσηγὺς ἔτ’ αὐτόθι νεῦσε λιπέσθαι 
αὐτοκασιγνήτοις · οἱ δ’ ἤισαν ἐκ μεγάροιο . 
θεσπέσιον δ’ ἐν πᾶσι μετέπρεπεν Αἴσονος υἱὸς 
κάλλεϊ καὶ χαρίτεσσιν · ἐπ’ αὐτῷ δ’ ὄμματα κούρη 
λοξὰ παρὰ λιπαρὴν σχομένη θηεῖτο καλύπτρην , 
κῆρ ἄχεϊ σμύχουσα · νόος δέ οἱ ἠύτ’ ὄνειρος 
ἑρπύζων πεπότητο μετ’ ἴχνια νισσομένοιο . 
καί ῥ’ οἱ μέν ῥα δόμων ἐξήλυθον ἀσχαλόωντες . 
Χαλκιόπη δὲ χόλον πεφυλαγμένη Αἰήταο 
καρπαλίμως θάλαμόνδε σὺν υἱάσιν οἷσι βεβήκει . 
αὔτως δ’ αὖ Μήδεια μετέστιχε · πολλὰ δὲ θυμῷ 
ὥρμαιν’ , ὅσσα τ’ Ἔρωτες ἐποτρύνουσι μέλεσθαι . 
προπρὸ δ’ ἄρ’ ὀφθαλμῶν ἔτι οἱ ἰνδάλλετο πάντα , 
αὐτός θ’ οἷος ἔην , οἵοισί τε φάρεσιν ἕστο , 
οἷά τ’ ἔειφ’ , ὥς θ’ ἕζετ’ ἐπὶ θρόνου , ὥς τε θύραζε 
ἤιεν · οὐδέ τιν’ ἄλλον ὀίσσατο πορφύρουσα 
ἔμμεναι ἀνέρα τοῖον · ἐν οὔασι δ’ αἰὲν ὀρώρει 
αὐδή τε μῦθοί τε μελίφρονες , οὓς ἀγόρευσεν . 
τάρβει δ’ ἀμφ’ αὐτῷ , μή μιν βόες ἠὲ καὶ αὐτὸς 
Αἰήτης φθίσειεν · ὀδύρετο δ’ ἠύτε πάμπαν 
ἤδη τεθνειῶτα , τέρεν δέ οἱ ἀμφὶ παρειὰς 
δάκρυον αἰνοτάτῳ ἐλέῳ ῥέε κηδοσύνῃσιν · 
ἦκα δὲ μυρομένη λιγέως ἀνενείκατο μῦθον · 
"Τίπτε με δειλαίην τόδ’ ἔχει ἄχος ; 
εἴθ’ ὅγε πάντων 
φθίσεται ἡρώων προφερέστατος , εἴτε χερείων , 
ἐρρέτω . 
ἦ μὲν ὄφελλεν ἀκήριος ἐξαλέασθαι . 
ναὶ δὴ τοῦτό γε , πότνα θεὰ Περσηί , πέλοιτο , 
οἴκαδε νοστήσειε φυγὼν μόρον · εἰ δέ μιν αἶσα 
δμηθῆναι ὑπὸ βουσί , τόδε προπάροιθε δαείη , 
οὕνεκεν οὔ οἱ ἔγωγε κακῇ ἐπαγαίομαι ἄτῃ." 
Ἡ μὲν ἄρ’ ὧς ἐόλητο νόον μελεδήμασι κούρη . 
οἱ δ’ ἐπεὶ οὖν δήμου τε καὶ ἄστεος ἐκτὸς ἔβησαν 
τὴν ὁδόν , ἣν τὸ πάροιθεν ἀνήλυθον ἐκ πεδίοιο , 
δὴ τότ’ Ἰήσονα τοῖσδε προσέννεπεν Ἄργος ἔπεσσιν · 
"Αἰσονίδη , μῆτιν μὲν ὀνόσσεαι , ἥντιν’ ἐνίψω · 
πείρης δ’ οὐ μάλ’ ἔοικε μεθιέμεν ἐν κακότητι . 
κούρην δή τινα πρόσθεν ὑπέκλυες αὐτὸς ἐμεῖο 
φαρμάσσειν Ἑκάτης Περσηίδος ἐννεσίῃσιν . 
τὴν εἴ κεν πεπίθοιμεν , ὀίομαι , οὐκέτι τάρβος 
ἔσσετ’ ἀεθλεύοντι δαμήμεναι · ἀλλὰ μάλ’ αἰνῶς 
δείδω , μή πως οὔ μοι ὑποσταίη τόγε μήτηρ . 
ἔμπης δ’ ἐξαῦτις μετελεύσομαι ἀντιβολήσων , 
ξυνὸς ἐπεὶ πάντεσσιν ἐπικρέμαθ’ ἧμιν ὄλεθρος." 
Ἴσκεν ἐυφρονέων · ὁ δ’ ἀμείβετο τοῖσδ’ ἐπέεσσιν · 
"Ὦ πέπον , εἴ νύ τοι αὐτῷ ἐφανδάνει , οὔτι μεγαίρω . 
βάσκ’ ἴθι καὶ πυκινοῖσι τεὴν παρὰ μητέρα μύθοις 
ὄρνυθι λισσόμενος · μελέη γε μὲν ἧμιν ὄρωρεν 
ἐλπωρή , ὅτε νόστον ἐπετραπόμεσθα γυναιξίν." 
ὧς ἔφατ’ · ὦκα δ’ ἕλος μετεκίαθον . 
αὐτὰρ ἑταῖροι 
γηθόσυνοι ἐρέεινον , ὅπως παρεόντας ἴδοντο · 
τοῖσιν δ’ Αἰσονίδης τετιημένος ἔκφατο μῦθον · 
"Ὦ φίλοι , Αἰήταο ἀπηνέος ἄμμι φίλον κῆρ 
ἀντικρὺ κεχόλωται , ἕκαστα γὰρ οὔ νύ τι τέκμωρ 
οὔτ’ ἐμοί , οὔτε κεν ὔμμι διειρομένοισι πέλοιτο . 
φῆ δὲ δύω πεδίον τὸ Ἀρήιον ἀμφινέμεσθαι 
ταύρω χαλκόποδε , στόματι φλόγα φυσιόωντας . 
τετράγυον δ’ ἐπὶ τοῖσιν ἐφίετο νειὸν ἀρόσσαι · 
δώσειν δ’ ἐξ ὄφιος γενύων σπόρον , ὅς ῥ’ ἀνίῃσιν 
γηγενέας χαλκέοις σὺν τεύχεσιν · ἤματι δ’ αὐτῷ 
χρειὼ τούσγε δαΐξαι . 
ὃ δή νύ οἱ‐‐οὔτι γὰρ ἄλλο 
βέλτερον ἦν φράσσασθαι‐‐ἀπηλεγέως ὑποέστην." 
Ὧς ἄρ’ ἔφη · πάντεσσι δ’ ἀνήνυτος εἴσατ’ ἄεθλος , 
δὴν δ’ ἄνεῳ καὶ ἄναυδοι ἐς ἀλλήλους ὁρόωντο , 
ἄτῃ ἀμηχανίῃ τε κατηφέες · ὀψὲ δὲ Πηλεὺς 
θαρσαλέως μετὰ πᾶσιν ἀριστήεσσιν ἔειπεν · 
"Ὥρη μητιάασθαι ὅ κ’ ἔρξομεν . 
οὐ μὲν ἔολπα 
βουλῆς εἶναι ὄνειαρ , ὅσον τ’ ἐπὶ κάρτεϊ χειρῶν . 
εἰ μέν νυν τύνη ζεῦξαι βόας Αἰήταο , 
ἥρως Αἰσονίδη , φρονέεις , μέμονάς τε πόνοιο , 
ἦ τ’ ἂν ὑποσχεσίην πεφυλαγμένος ἐντύναιο · 
εἰ δ’ οὔ τοι μάλα θυμὸς ἑῇ ἐπὶ πάγχυ πέποιθεν 
ἠνορέῃ , μήτ’ αὐτὸς ἐπείγεο , μήτε τιν’ ἄλλον 
τῶνδ’ ἀνδρῶν πάπταινε παρήμενος . 
οὐ γὰρ ἔγωγε 
σχήσομ’ , ἐπεὶ θάνατός γε τὸ κύντατον ἔσσεται ἄλγος." 
Ὧς ἔφατ’ Αἰακίδης · Τελαμῶνι δὲ θυμὸς ὀρίνθη · 
σπερχόμενος δ’ ἀνόρουσε θοῶς · ἐπὶ δὲ τρίτος Ἴδας 
ὦρτο μέγα φρονέων , ἐπὶ δ’ υἱέε Τυνδαρέοιο · 
σὺν δὲ καὶ Οἰνεΐδης ἐναρίθμιος αἰζηοῖσιν 
ἀνδράσιν , οὐδέ περ ὅσσον ἐπανθιόωντας ἰούλους 
ἀντέλλων · τοίῳ οἱ ἀείρετο κάρτεϊ θυμός . 
οἱ δ’ ἄλλοι εἴξαντες ἀκὴν ἔχον . 
αὐτίκα δ’ Ἄργος 
τοῖον ἔπος μετέειπεν ἐελδομένοισιν ἀέθλου · 
"Ὦ φίλοι , ἤτοι μὲν τόδε λοίσθιον . 
ἀλλά τιν’ οἴω 
μητρὸς ἐμῆς ἔσσεσθαι ἐναίσιμον ὔμμιν ἀρωγήν . 
τῶ καί περ μεμαῶτες , ἐρητύοισθ’ ἐνὶ νηὶ 
τυτθὸν ἔθ’ , ὡς τὸ πάροιθεν , ἐπεὶ καὶ ἐπισχέμεν ἔμπης 
λώιον , ἢ κακὸν οἶτον ἀφειδήσαντας ἑλέσθαι . 
κούρη τις μεγάροισιν ἐνιτρέφετ’ Αἰήταο , 
τὴν Ἑκάτη περίαλλα θεὰ δάε τεχνήσασθαι 
φάρμαχ’ , ὅσ’ ἤπειρός τε φύει καὶ νήχυτον ὕδωρ , 
τοῖσι καὶ ἀκαμάτοιο π ? ? ρὸς μειλίσσετ’ ἀυτμή , 
καὶ ποταμοὺς ἵστησιν ἄφαρ κελαδεινὰ ῥέοντας , 
ἄστρα τε καὶ μήνης ἱερῆς ἐπέδησε κελεύθους . 
τῆς μὲν ἀπὸ μεγάροιο κατὰ στίβον ἐνθάδ’ ἰόντες 
μνησάμεθ’ , εἴ κε δύναιτο , κασιγνήτη γεγαυῖα , 
μήτηρ ἡμετέρη πεπιθεῖν ἐπαρῆξαι ἀέθλῳ . 
εἰ δὲ καὶ αὐτοῖσιν τόδ’ ἐφανδάνει , ἦ τ’ ἂν ἱκοίμην 
ἤματι τῷδ’ αὐτῷ πάλιν εἰς δόμον Αἰήταο 
πειρήσων · τάχα δ’ ἂν σὺν δαίμονι πειρηθείην." 
Ὧς φάτο · τοῖσι δὲ σῆμα θεοὶ δόσαν εὐμενέοντες . 
τρηρὼν μὲν φεύγουσα βίην κίρκοιο πελειὰς 
ὑψόθεν Αἰσονίδεω πεφοβημένη ἔμπεσε κόλποις · 
κίρκος δ’ ἀφλάστῳ περικάππεσεν . 
ὦκα δὲ Μόψος 
τοῖον ἔπος μετὰ πᾶσι θεοπροπέων ἀγόρευσεν · 
"὜μμι , φίλοι , τόδε σῆμα θεῶν ἰότητι τέτυκται · 
οὐδέ τῃ ἄλλως ἐστὶν ὑποκρίνασθαι ἄρειον , 
παρθενικὴν δ’ ἐπέεσσι μετελθέμεν ἀμφιέποντας 
μήτι παντοίῃ . 
δοκέω δέ μιν οὐκ ἀθερίζειν , 
εἰ ἐτεὸν Φινεύς γε θεᾷ ἐνὶ Κύπριδι νόστον 
πέφραδεν ἔσσεσθαι . 
κείνης δ’ ὅγε μείλιχος ὄρνις 
πότμον ὑπεξήλυξε · κέαρ δέ μοι ὡς ἐνὶ θυμῷ 
τόνδε κατ’ οἰωνὸν προτιόσσεται , ὧς δὲ πέλοιτο . 
ἀλλά , φίλοι , Κυθέρειαν ἐπικλείοντες ἀμύνειν , 
ἤδη νῦν Ἄργοιο παραιφασίῃσι πίθεσθε." 
Ἴσκεν · ἐπῄνησαν δὲ νέοι , Φινῆος ἐφετμὰς 
μνησάμενοι · μοῦνος δ’ Ἀφαρήιος ἄνθορεν Ἴδας , 
δείν’ ἐπαλαστήσας μεγάλῃ ὀπί , φώνησέν τε · 
"Ὦ πόποι , ἦ ῥα γυναιξὶν ὁμόστολοι ἐνθάδ’ ἔβημεν , 
οἳ Κύπριν καλέουσιν ἐπίρροθον ἄμμι πέλεσθαι , 
οὐκέτ’ Ἐνυαλίοιο μέγα σθένος ; 
ἐς δὲ πελείας 
καὶ κίρκους λεύσσοντες ἐρητύεσθε ἀέθλων ; 
ἔρρετε , μηδ’ ὔμμιν πολεμήια ἔργα μέλοιτο , 
παρθενικὰς δὲ λιτῇσιν ἀνάλκιδας ἠπεροπεύειν." 
Ὧς ηὔδα μεμαώς · πολέες δ’ ὁμάδησαν ἑταῖροι 
ἦκα μάλ’ , οὐδ’ ἄρα τίς οἱ ἐναντίον ἔκφατο μῦθον . 
χωόμενος δ’ ὅγ’ ἔπειτα καθέζετο · τοῖσι δ’ Ἰήσων 
αὐτίκ’ ἐποτρύνων τὸν ἑὸν νόον ὧδ’ ἀγόρευεν · 
"Ἄργος μὲν παρὰ νηός , ἐπεὶ τόδε πᾶσιν ἕαδεν , 
στελλέσθω · ἀτὰρ αὐτοὶ ἐπὶ χθονὸς ἐκ ποταμοῖο 
ἀμφαδὸν ἤδη πείσματ’ ἀνάψομεν . 
ἦ γὰρ ἔοικεν 
μηκέτι δὴν κρύπτεσθαι ὑποπτήσσοντας ἀυτήν." 
Ὧς ἄρ’ ἔφη · καὶ τὸν μὲν ἄφαρ προΐαλλε νέεσθαι 
καρπαλίμως ἐξαῦτις ἀνὰ πτόλιν · οἱ δ’ ἐπὶ νηὸς 
εὐναίας ἐρύσαντες ἐφετμαῖς Αἰσονίδαο 
τυτθὸν ὑπὲξ ἕλεος χέρσῳ ἐπέκελσαν ἐρετμοῖς . 
Αὐτίκα δ’ Αἰήτης ἀγορὴν ποιήσατο Κόλχων 
νόσφιν ἑοῖο δόμου , τόθι περ καὶ πρόσθε κάθιζον , 
ἀτλήτους Μινύῃσι δόλους καὶ κήδεα τεύχων . 
στεῦτο δ’ , ἐπεί κεν πρῶτα βόες διαδηλήσωνται 
ἄνδρα τόν , ὅς ῥ’ ὑπέδεκτο βαρὺν καμέεσθαι ἄεθλον , 
δρυμὸν ἀναρρήξας λασίης καθύπερθε · κολώνης 
αὔτανδρον φλέξειν δόρυ νήιον , ὄφρ’ ἀλεγεινὴν 
ὕβριν ἀποφλύξωσιν ὑπέρβια μηχανόωντες . 
οὐδὲ γὰρ Αἰολίδην Φρίξον μάλα περ χατέοντα 
δέχθαι ἐνὶ μεγάροισιν ἐφέστιον , ὃς περὶ πάντων 
ξείνων μελιχίῃ τε θεουδείῃ τ’ ἐκέκαστο , 
εἰ μή οἱ Ζεὺς αὐτὸς ἀπ’ οὐρανοῦ ἄγγελον ἧκεν 
Ἑρμείαν , ὥς κεν προσκηδέος ἀντιάσειεν · 
μὴ καὶ ληιστῆρας ἑὴν ἐς γαῖαν ἰόντας 
ἔσσεσθαι δηναιὸν ἀπήμονας , οἷσι μέμηλεν 
ὀθνείοις ἐπὶ χεῖρα ἑὴν κτεάτεσσιν ἀείρειν , 
κρυπταδίους τε δόλους τεκταινέμεν , ἠδὲ βοτήρων 
αὔλια δυσκελάδοισιν ἐπιδρομίῃσι δαΐξαι . 
νόσφι δὲ οἷ αὐτῷ φάτ’ ἐοικότα μείλια τίσειν 
υἱῆας Φρίξοιο , κακορρέκτῃσιν ὀπηδοὺς 
ἀνδράσι νοστήσαντας ὁμιλαδόν , ὄφρα ἑ τιμῆς 
καὶ σκήπτρων ἐλάσειαν ἀκηδέες · ὥς ποτε βάξιν 
λευγαλέην οὗ πατρὸς ἐπέκλυεν Ἠελίοιο , 
χρειώ μιν πυκινόν τε δόλον βουλάς τε γενέθλης 
σφωιτέρης ἄτην τε πολύτροπον ἐξαλέασθαι · 
τῶ καὶ ἐελδομένους πέμπειν ἐς Ἀχαιίδα γαῖαν 
πατρὸς ἐφημοσύνῃ , δολιχὴν ὁδόν . 
οὐδὲ θυγατρῶν 
εἶναί οἱ τυτθόν γε δέος , μή πού τινα μῆτιν 
φράσσωνται στυγερήν , οὐδ’ υἱέος Ἀψύρτοιο · 
ἀλλ’ ἐνὶ Χαλκιόπης γενεῇ τάδε λυγρὰ τετύχθαι . 
καί ῥ’ ὁ μὲν ἄσχετα ἔργα πιφαύσκετο δημοτέροισιν 
χωόμενος · μέγα δέ σφιν ἀπείλεε νῆά τ’ ἔρυσθαι 
ἠδ’ αὐτούς , ἵνα μήτις ὑπὲκ κακότητος ἀλύξῃ . 
Τόφρα δὲ μητέρ’ ἑήν , μετιὼν δόμον Αἰήταο , 
Ἄργος παντοίοισι παρηγορέεσκ’ ἐπέεσσιν , 
Μήδειαν λίσσεσθαι ἀμυνέμεν · ἡ δὲ καὶ αὐτὴ 
πρόσθεν μητιάασκε · δέος δέ μιν ἴσχανε θυμόν , 
μή πως ἠὲ παρ’ αἶσαν ἐτώσια μειλίξαιτο 
πατρὸς ἀτυζομένην ὀλοὸν χόλον , ἠὲ λιτῇσιν 
ἑσπομένης ἀρίδηλα καὶ ἀμφαδὰ ἔργα πέλοιτο . 
Κούρην δ’ ἐξ ἀχέων ἀδινὸς κατελώφεεν ὕπνος 
λέκτρῳ ἀνακλινθεῖσαν . 
ἄφαρ δέ μιν ἠπεροπῆες , 
οἷά τ’ ἀκηχεμένην , ὀλοοὶ ἐρέθεσκον ὄνειροι . 
τὸν ξεῖνον δ’ ἐδόκησεν ὑφεστάμεναι τὸν ἄεθλον , 
οὔτι μάλ’ ὁρμαίνοντα δέρος κριοῖο κομίσσαι , 
οὐδέ τι τοῖο ἕκητι μετὰ πτόλιν Αἰήταο 
ἐλθέμεν , ὄφρα δέ μιν σφέτερον δόμον εἰσαγάγοιτο 
κουριδίην παράκοιτιν · ὀίετο δ’ ἀμφὶ βόεσσιν 
αὐτὴ ἀεθλεύουσα μάλ’ εὐμαρέως πονέεσθαι · 
σφωιτέρους δὲ τοκῆας ὑποσχεσίης ἀθερίζειν , 
οὕνεκεν οὐ κούρῃ ζεῦξαι βόας , ἀλλά οἱ αὐτῷ 
προύθεσαν · ἐκ δ’ ἄρα τοῦ νεῖκος πέλεν ἀμφήριστον 
πατρί τε καὶ ξείνοις · αὐτῇ δ’ ἐπιέτρεπον ἄμφω 
τὼς ἔμεν , ὥς κεν ἑῇσι μετὰ φρεσὶν ἰθύσειεν . 
ἡ δ’ ἄφνω τὸν ξεῖνον , ἀφειδήσασα τοκήων , 
εἵλετο · τοὺς δ’ ἀμέγαρτον ἄχος λάβεν , ἐκ δ’ ἐβόησαν 
χωόμενοι · τὴν δ’ ὕπνος ἅμα κλαγγῇ μεθέηκεν . 
παλλομένη δ’ ἀνόρουσε φόβῳ , περί τ’ ἀμφί τε τοίχους 
πάπτηνεν θαλάμοιο · μόλις δ’ ἐσαγείρατο θυμὸν 
ὡς πάρος ἐν στέρνοις , ἀδινὴν δ’ ἀνενείκατο φωνήν · 
"Δειλὴ ἐγών , οἷόν με βαρεῖς ἐφόβησαν ὄνειροι . 
δείδια , μὴ μέγα δή τι φέρῃ κακὸν ἥδε κέλευθος 
ἡρώων . 
περί μοι ξείνῳ φρένες ἠερέθονται . 
μνάσθω ἑὸν κατὰ δῆμον Ἀχαιίδα τηλόθι κούρην 
ἄμμι δὲ παρθενίη τε μέλοι καὶ δῶμα τοκήων . 
ἔμπα γε μὴν θεμένη κύνεον κέαρ , οὐκέτ’ ἄνευθεν 
αὐτοκασιγνήτης πειρήσομαι , εἴ κέ μ’ ἀέθλῳ 
χραισμεῖν ἀντιάσῃσιν , ἐπὶ σφετέροις ἀχέουσα 
παισί · τό κέν μοι λυγρὸν ἐνὶ κραδίῃ σβέσαι ἄλγος." 
Ἦ ῥα , καὶ ὀρθωθεῖσα θύρας ὤιξε δόμοιο , 
νήλιπος , οἰέανος · καὶ δὴ λελίητο νέεσθαι 
αὐτοκασιγνήτηνδε , καὶ ἕρκεος οὐδὸν ἄμειψεν . 
δὴν δὲ καταυτόθι μίμνεν ἐνὶ προδόμῳ θαλάμοιο , 
αἰδοῖ ἐεργομένη · μετὰ δ’ ἐτράπετ’ αὖτις ὀπίσσω 
στρεφθεῖσ’ · ἐκ δὲ πάλιν κίεν ἔνδοθεν , ἄψ τ’ ἀλέεινεν 
εἴσω · τηΰσιοι δὲ πόδες φέρον ἔνθα καὶ ἔνθα · 
ἤτοι ὅτ’ ἰθύσειεν , ἔρυκέ μιν ἔνδοθεν αἰδώς · 
αἰδοῖ δ’ ἐργομένην θρασὺς ἵμερος ὀτρύνεσκεν . 
τρὶς μὲν ἐπειρήθη , τρὶς δ’ ἔσχετο , τέτρατον αὖτις 
λέκτροισιν πρηνὴς ἐνικάππεσεν εἱλιχθεῖσα . 
ὡς δ’ ὅτε τις νύμφη θαλερὸν πόσιν ἐν θαλάμοισιν 
μύρεται , ᾧ μιν ὄπασσαν ἀδελφεοὶ ἠδὲ τοκῆες , 
οὐδέ τί πω πάσαις ἐπιμίσγεται ἀμφιπόλοισιν 
αἰδοῖ ἐπιφροσύνῃ τε · μυχῷ δ’ ἀχέουσα θαάσσει · 
τὸν δέ τις ὤλεσε μοῖρα , πάρος ταρπήμεναι ἄμφω 
δήνεσιν ἀλλήλων · ἡ δ’ ἔνδοθι δαιομένη περ 
σῖγα μάλα κλαίει χῆρον λέχος εἰσορόωσα , 
μή μιν κερτομέουσαι ἐπιστοβέωσι γυναῖκες · 
τῇ ἰκέλη Μήδεια κινύρετο . 
τὴν δέ τις ἄφνω 
μυρομένην μεσσηγὺς ἐπιπρομολοῦσ’ ἐνόησεν 
δμωάων , ἥ οἱ ἑπέτις πέλε κουρίζουσα · 
Χαλκιόπῃ δ’ ἤγγειλε παρασχεδόν · ἡ δ’ ἐνὶ παισὶν 
ἧστ’ ἐπιμητιόωσα κασιγνήτην ἀρέσασθαι . 
ἀλλ’ οὐδ’ ὧς ἀπίθησεν , ὅτ’ ἔκλυεν ἀμφιπόλοιο 
μῦθον ἀνώιστον · διὰ δ’ ἔσσυτο θαμβήσασα 
ἐκ θαλάμου θάλαμόνδε διαμπερές , ᾧ ἔνι κούρη 
κέκλιτ’ ἀκηχεμένη , δρύψεν δ’ ἑκάτερθε παρειάς · 
ὡς δ’ ἴδε δάκρυσιν ὄσσε πεφυρμένα , φώνησέν μιν · 
"Ὤι μοι ἐγώ , Μήδεια , τί δὴ τάδε δάκρυα λείβεις ; 
τίπτ’ ἔπαθες ; 
τί τοι αἰνὸν ὑπὸ φρένας ἵκετο πένθος ; 
ἤ νύ σε θευμορίη περιδέδρομεν ἅψεα νοῦσος , 
ἦέ τιν’ οὐλομένην ἐδάης ἐκ πατρὸς ἐνιπὴν 
ἀμφί τ’ ἐμοὶ καὶ παισίν ; 
ὄφελλέ με μήτε τοκήων 
δῶμα τόδ’ εἰσοράαν , μηδὲ πτόλιν , ἀλλ’ ἐπὶ γαίης 
πείρασι ναιετάειν , ἵνα μηδέ περ οὔνομα Κόλχων." 
Ὧς φάτο · τῆς δ’ ἐρύθηνε παρήια · δὴν δέ μιν αἰδὼς 
παρθενίη κατέρυκεν ἀμείψασθαι μεμαυῖαν . 
μῦθος δ’ ἄλλοτε μέν οἱ ἐπ’ ἀκροτάτης ἀνέτελλεν 
γλώσσης , ἄλλοτ’ ἔνερθε κατὰ στῆθος πεπότητο . 
πολλάκι δ’ ἱμερόεν μὲν ἀνὰ στόμα θυῖεν ἐνισπεῖν · 
φθογγῇ δ’ οὐ προύβαινε παροιτέρω · ὀψὲ δ’ ἔειπεν 
τοῖα δόλῳ · θρασέες γὰρ ἐπεκλονέεσκον Ἔρωτες · 
"Χαλκιόπη , περί μοι παίδων σέο θυμὸς ἄηται , 
μή σφε πατὴρ ξείνοισι σὺν ἀνδράσιν αὐτίκ’ ὀλέσσῃ . 
τοῖα κατακνώσσουσα μινυνθαδίῳ νέον ὕπνῳ 
λεύσσω ὀνείρατα λυγρά , τά τις θεὸς ἀκράαντα 
θείη , μηδ’ ἀλεγεινὸν ἐφ’ υἱάσι κῆδος ἕλοιο." 
Φῆ ῥα , κασιγνήτης πειρωμένη , εἴ κέ μιν αὐτὴ 
ἀντιάσειε πάροιθεν ἑοῖς τεκέεσσιν ἀμύνειν . 
τὴν δ’ αἰνῶς ἄτλητος ἐπέκλυσε θυμὸν ἀνίη 
δείματι , τοῖ’ ἐσάκουσεν · ἀμείβετο δ’ ὧδ’ ἐπέεσσιν · 
"Καὶ δ’ αὐτὴ τάδε πάντα μετήλυθον ὁρμαίνουσα , 
εἴ τινα συμφράσσαιο καὶ ἀρτύνειας ἀρωγήν . 
ἀλλ’ ὄμοσον Γαῖάν τε καὶ Οὐρανόν , ὅττι τοι εἴπω 
σχήσειν ἐν θυμῷ , σύν τε δρήστειρα πέλεσθαι . 
λίσσομ’ ὑπὲρ μακάρων σέο τ’ αὐτῆς ἠδὲ τοκήων , 
μή σφε κακῇ ὑπὸ κηρὶ διαρραισθέντας ἰδέσθαι 
λευγαλέως · ἢ σοίγε φίλοις σὺν παισὶ θανοῦσα 
εἴην ἐξ Ἀίδεω στυγερὴ μετόπισθεν Ἐρινύς." 
Ὧς ἄρ’ ἔφη , τὸ δὲ πολλὸν ὑπεξέχυτ’ αὐτίκα 
δάκρυ · 
νειόθι θ’ ἀμφοτέρῃσι περίσχετο γούνατα χερσίν , 
σὺν δὲ κάρη κόλποις περικάββαλεν . 
ἔνθ’ ἐλεεινὸν 
ἄμφω ἐπ’ ἀλλήλῃσι θέσαν γόον · ὦρτο δ’ ἰωὴ 
λεπταλέη διὰ δώματ’ ὀδυρομένων ἀχέεσσιν . 
τὴν δὲ πάρος Μήδεια προσέννεπεν ἀσχαλόωσα · 
"Δαιμονίη , τί νύ τοι ῥέξω ἄκος , οἷ’ ἀγορεύεις , 
ἀράς τε στυγερὰς καὶ Ἐρινύας ; 
αἲ γὰρ ὄφελλεν 
ἔμπεδον εἶναι ἐπ’ ἄμμι τεοὺς υἱῆας ἔρυσθαι . 
ἴστω Κόλχων ὅρκος ὑπέρβιος ὅντιν’ ὀμόσσαι 
αὐτὴ ἐποτρύνεις , μέγας Οὐρανός , ἥ θ’ ὑπένερθεν 
Γαῖα , θεῶν μήτηρ , ὅσσον σθένος ἐστὶν ἐμεῖο , 
μή σ’ ἐπιδευήσεσθαι , ἀνυστά περ ἀντιόωσαν." 
Φῆ ἄρα · Χαλκιόπη δ’ ἠμείβετο τοῖσδ’ ἐπέεσσιν · 
"Οὐκ ἂν δὴ ξείνῳ τλαίης χατέοντι καὶ αὐτῷ 
ἢ δόλον , ἤ τινα μῆτιν ἐπιφράσσασθαι ἀέθλου , 
παίδων εἵνεκ’ ἐμεῖο ; 
καὶ ἐκ κείνοιο δ’ ἱκάνει 
Ἄργος , ἐποτρύνων με τεῆς πειρῆσαι ἀρωγῆς · 
μεσσηγὺς μὲν τόνγε δόμῳ λίπον ἐνθάδ’ ἰοῦσα." 
Ὧς φάτο · τῇ δ’ ἔντοσθεν ἀνέπτατο χάρματι θυμός , 
φοινίχθη δ’ ἄμυδις καλὸν χρόα , κὰδ δέ μιν ἀχλὺς 
εἷλεν ἰαινομένην , τοῖον δ’ ἐπὶ μῦθον ἔειπεν · 
"Χαλκιόπη , ὡς ὔμμι φίλον τερπνόν τε τέτυκται , 
ὧς ἔρξω . 
μὴ γάρ μοι ἐν ὀφθαλμοῖσι φαείνοι 
ἠώς , μηδέ με δηρὸν ἔτι ζώουσαν ἴδοιο , 
εἴ γέ τι σῆς ψυχῆς προφερέστερον , ἠέ τι παίδων 
σῶν θείην , οἳ δή μοι ἀδελφειοὶ γεγάασιν , 
κηδεμόνες τε φίλοι καὶ ὁμήλικες . 
ὧς δὲ καὶ αὐτὴ 
φημὶ κασιγνήτη τε σέθεν κούρη τε πέλεσθαι , 
ἶσον ἐπεὶ κείνοις με τεῷ ἐπαείραο μαζῷ 
νηπυτίην , ὡς αἰὲν ἐγώ ποτε μητρὸς ἄκουον . 
ἀλλ’ ἴθι , κεῦθε δ’ ἐμὴν σιγῇ χάριν , ὄφρα τοκῆας 
λήσομαι ἐντύνουσα ὑπόσχεσιν · ἦρι δὲ νηὸν 
οἴσομαι εἰς Ἑκάτης θελκτήρια φάρμακα ταύρων." 
Ὧς ἥγ’ ἐκ θαλάμοιο πάλιν κίε , παισί τ’ ἀρωγὴν 
αὐτοκασιγνήτης διεπέφραδε . 
τὴν δέ μιν αὖτις 
αἰδώς τε στυγερόν τε δέος λάβε μουνωθεῖσαν , 
τοῖα παρὲξ οὗ πατρὸς ἐπ’ ἀνέρι μητιάασθαι . 
Νὺξ μὲν ἔπειτ’ ἐπὶ γαῖαν ἄγεν κνέφας · οἱ δ’ ἐνὶ 
πόντῳ 
ναῦται εἰς Ἑλίκην τε καὶ ἀστέρας Ὠρίωνος 
ἔδρακον ἐκ νηῶν · ὕπνοιο δὲ καί τις ὁδίτης 
ἤδη καὶ πυλαωρὸς ἐέλδετο · καί τινα παίδων 
μητέρα τεθνεώτων ἀδινὸν περὶ κῶμ’ ἐκάλυπτεν · 
οὐδὲ κυνῶν ὑλακὴ ἔτ’ ἀνὰ πτόλιν , οὐ θρόος ἦεν 
ἠχήεις · σιγὴ δὲ μελαινομένην ἔχεν ὄρφνην . 
ἀλλὰ μάλ’ οὐ Μήδειαν ἐπὶ γλυκερὸς λάβεν ὕπνος . 
πολλὰ γὰρ Αἰσονίδαο πόθῳ μελεδήματ’ ἔγειρεν 
δειδυῖαν ταύρων κρατερὸν μένος , οἷσιν ἔμελλεν 
φθίσθαι ἀεικελίῃ μοίρῃ κατὰ νειὸν Ἄρηος . 
πυκνὰ δέ οἱ κραδίη στηθέων ἔντοσθεν ἔθυιεν , 
ἠελίου ὥς τίς τε δόμοις ἐνιπάλλεται αἴγλη 
ὕδατος ἐξανιοῦσα , τὸ δὴ νέον ἠὲ λέβητι 
ἠέ που ἐν γαυλῷ κέχυται · ἡ δ’ ἔνθα καὶ ἔνθα 
ὠκείῃ στροφάλιγγι τινάσσεται ἀίσσουσα · 
ὧς δὲ καὶ ἐν στήθεσσι κέαρ ἐλελίζετο κούρης . 
δάκρυ δ’ ἀπ’ ὀφθαλμῶν ἐλέῳ ῥέεν · ἔνδοθι δ’ αἰεὶ 
τεῖρ’ ὀδύνη σμύχουσα διὰ χροός , ἀμφί τ’ ἀραιὰς 
ἶνας καὶ κεφαλῆς ὑπὸ νείατον ἰνίον ἄχρις , 
ἔνθ’ ἀλεγεινότατον δύνει ἄχος , ὁππότ’ ἀνίας 
ἀκάματοι πραπίδεσσιν ἐνισκίμψωσιν Ἔρωτες . 
φῆ δέ οἱ ἄλλοτε μὲν θελκτήρια φάρμακα ταύρων 
δωσέμεν , ἄλλοτε δ’ οὔτι · καταφθίσθαι δὲ καὶ αὐτή · 
αὐτίκα δ’ οὔτ’ αὐτὴ θανέειν , οὐ φάρμακα δώσειν , 
ἀλλ’ αὔτως εὔκηλος ἑὴν ὀτλησέμεν ἄτην . 
ἑζομένη δἤπειτα δοάσσατο , φώνησέν τε · 
"Δειλὴ ἐγώ , νῦν ἔνθα κακῶν ἢ ἔνθα γένωμαι ; 
πάντῃ μοι φρένες εἰσὶν ἀμήχανοι · οὐδέ τις ἀλκὴ 
πήματος · ἀλλ’ αὔτως φλέγει ἔμπεδον . 
ὡς ὄφελόν γε 
Ἀρτέμιδος κραιπνοῖσι πάρος βελέεσσι δαμῆναι , 
πρὶν τόνγ’ εἰσιδέειν , πρὶν Ἀχαιίδα γαῖαν ἱκέσθαι 
Χαλκιόπης υἷας . 
τοὺς μὲν θεὸς ἤ τις Ἐρινὺς 
ἄμμι πολυκλαὕτους δεῦρ’ ἤγαγε κεῖθεν ἀνίας . 
φθίσθω ἀεθλεύων , εἴ οἱ κατὰ νειὸν ὀλέσθαι 
μοῖρα πέλει . 
πῶς γάρ κεν ἐμοὺς λελάθοιμι τοκῆας 
φάρμακα μησαμένη ; 
ποῖον δ’ ἐπὶ μῦθον ἐνίψω ; 
τίς δὲ δόλος , τίς μῆτις ἐπίκλοπος ἔσσετ’ ἀρωγῆς ; 
ἦ μιν ἄνευθ’ ἑτάρων προσπτύξομαι οἶον ἰδοῦσα ; 
δύσμορος · οὐ μὲν ἔολπα καταφθιμένοιό περ ἔμπης 
λωφήσειν ἀχέων · τότε δ’ ἂν κακὸν ἄμμι πέλοιτο , 
κεῖνος ὅτε ζωῆς ἀπαμείρεται . 
ἐρρέτω αἰδώς , 
ἐρρέτω ἀγλαΐη · ὁ δ’ ἐμῇ ἰότητι σαωθεὶς 
ἀσκηθής , ἵνα οἱ θυμῷ φίλον , ἔνθα νέοιτο . 
αὐτὰρ ἐγὼν αὐτῆμαρ , ὅτ’ ἐξανύσειεν ἄεθλον , 
τεθναίην , ἢ λαιμὸν ἀναρτήσασα μελάθρῳ , 
ἢ καὶ πασσαμένη ῥαιστήρια φάρμακα θυμοῦ . 
ἀλλὰ καὶ ὧς φθιμένῃ μοι ἐπιλλίξουσιν ὀπίσσω 
κερτομίας · τηλοῦ δὲ πόλις περὶ πᾶσα βοήσει 
πότμον ἐμόν · καί κέν με διὰ στόματος φορέουσαι 
Κολχίδες ἄλλυδις ἄλλαι ἀεικέα μωμήσονται · 
ἥτις κηδομένη τόσον ἀνέρος ἀλλοδαποῖο 
κάτθανεν , ἥτις δῶμα καὶ οὓς ᾔσχυνε τοκῆας , 
μαργοσύνῃ εἴξασα . 
τί δ’ οὐκ ἐμὸν ἔσσεται αἶσχος ; 
ᾤ μοι ἐμῆς ἄτης . 
ἦ τ’ ἂν πολὺ κέρδιον εἴη 
τῇδ’ αὐτῇ ἐν νυκτὶ λιπεῖν βίον ἐν θαλάμοισιν 
πότμῳ ἀνωίστῳ , κάκ’ ἐλέγχεα πάντα φυγοῦσαν , 
πρὶν τάδε λωβήεντα καὶ οὐκ ὀνομαστὰ τελέσσαι." 
Ἦ , καὶ φωριαμὸν μετεκίαθεν , ᾗ ἔνι πολλὰ 
φάρμακά οἱ , τὰ μὲν ἐσθλά , τὰ δὲ ῥαιστήρῑ , ἔκειτο . 
ἐνθεμένη δ’ ἐπὶ γούνατ’ ὀδύρετο . 
δεῦε δὲ κόλπους 
ἄλληκτον δακρύοισι , τὰ δ’ ἔρρεεν ἀσταγὲς αὔτως , 
αἴν’ ὀλοφυρομένης τὸν ἑὸν μόρον . 
ἵετο δ’ ἥγε 
φάρμακα λέξασθαι θυμοφθόρα , τόφρα πάσαιτο . 
ἤδη καὶ δεσμοὺς ἀνελύετο φωριαμοῖο , 
ἐξελέειν μεμαυῖα , δυσάμμορος . 
ἀλλά οἱ ἄφνω 
δεῖμ’ ὀλοὸν στυγεροῖο κατὰ φρένας ἦλθ’ Ἀίδαο . 
ἔσχετο δ’ ἀμφασίῃ δηρὸν χρόνον , ἀμφὶ δὲ πᾶσαι 
θυμηδεῖς βιότοιο μεληδόνες ἰνδάλλοντο . 
μνήσατο μὲν τερπνῶν , ὅσ’ ἐνὶ ζωοῖσι πέλονται , 
μνήσαθ’ ὁμηλικίης περιγηθέος , οἷά τε κούρη · 
καί τέ οἱ ἠέλιος γλυκίων γένετ’ εἰσοράασθαι , 
ἢ πάρος , εἰ ἐτεόν γε νόῳ ἐπεμαίεθ’ ἕκαστα . 
καὶ τὴν μέν ῥα πάλιν σφετέρων ἀποκάτθετο γούνων , 
Ἥρης ἐννεσίῃσι μετάτροπος , οὐδ’ ἔτι βουλὰς 
ἄλλῃ δοιάζεσκεν · ἐέλδετο δ’ αἶψα φανῆναι 
ἠῶ τελλομένην , ἵνα οἱ θελκτήρια δοίη 
φάρμακα συνθεσίῃσι , καὶ ἀντήσειεν ἐς ὠπήν . 
πυκνὰ δ’ ἀνὰ κληῖδας ἑῶυ λύεσκε θυράων , 
αἴγλην σκεπτομένη · τῇ δ’ ἀσπάσιον βάλε φέγγος 
Ἠριγενής , κίνυντο δ’ ἀνὰ πτολίεθρον ἕκαστοι . 
Ἔνθα κασιγνήτους μὲν ἔτ’ αὐτόθι μεῖναι ἀνώγει 
Ἄργος , ἵνα φράζοιντο νόον καὶ μήδεα κούρης · 
αὐτὸς δ’ αὖτ’ ἐπὶ νῆα κίεν προπάροιθε λιασθείς . 
Ἡ δ’ ἐπεὶ οὖν τὰ πρῶτα φαεινομένην ἴδεν ἠῶ 
παρθενική , ξανθὰς μὲν ἀνήψατο χερσὶν ἐθείρας , 
αἵ οἱ ἀτημελίῃ καταειμέναι ἠερέθοντο , 
αὐσταλέας δ’ ἔψησε παρηίδας · αὐτὰρ ἀλοιφῇ 
νεκταρέῃ φαιδρύνετ’ ἐπὶ χρόα · δῦνε δὲ πέπλον 
καλόν , ἐυγνάμπτοισιν ἀρηρέμενον περόνῃσιν · 
ἀμβροσίῳ δ’ ἐφύπερθε καρήατι βάλλε καλύπτρην 
ἀργυφέην . 
αὐτοῦ δὲ δόμοις ἔνι δινεύουσα 
στεῖβε πέδον λήθῃ ἀχέων , τά οἱ ἐν ποσὶν ἦεν 
θεσπέσῑ , ἄλλα τ’ ἔμελλεν ἀεξήσεσθαι ὀπίσσω . 
κέκλετο δ’ ἀμφιπόλοις , αἵ οἱ δυοκαίδεκα πᾶσαι 
ἐν προδόμῳ θαλάμοιο θυώδεος ηὐλίζοντο 
ἥλικες , οὔπω λέκτρα σὺν ἀνδράσι πορσύνουσαι , 
ἐσσυμένως οὐρῆας ὑποζεύξασθαι ἀπήνῃ , 
οἵ κέ μιν εἰς Ἑκάτης περικαλλέα νηὸν ἄγοιεν . 
ἔνθ’ αὖτ’ ἀμφίπολοι μὲν ἐφοπλίζεσκον ἀπήνην · 
ἡ δὲ τέως γλαφυρῆς ἐξείλετο φωριαμοῖο 
φάρμακον , ὅ ῥά τέ φασι Προμήθειον καλέεσθαι . 
τῷ εἴ κ’ ἐννυχίοισιν ἀρεσσάμενος θυέεσσιν 
Κούρην μουνογένειαν ἑὸν δέμας ἰκμαίνοιτο , 
ἦ τ’ ἂν ὅγ’ οὔτε ῥηκτὸς ἔοι χαλκοῖο τυπῇσιν , 
οὔτε κεν αἰθομένῳ πυρὶ εἰκάθοι · ἀλλὰ καὶ ἀλκῇ 
λωίτερος κεῖν’ ἦμαρ ὁμῶς κάρτει τε πέλοιτο . 
πρωτοφυὲς τόγ’ ἀνέσχε καταστάξαντος ἔραζε 
αἰετοῦ ὠμηστέω κνημοῖς ἔνι Καυκασίοισιν 
αἱματόεντ’ ἰχῶρα Προμηθῆος μογεροῖο . 
τοῦ δ’ ἤτοι ἄνθος μὲν ὅσον πήχυιον ὕπερθεν 
χροιῇ Κωρυκίῳ ἴκελον κρόκῳ ἐξεφαάνθη , 
καυλοῖσιν διδύμοισιν ἐπήορον · ἡ δ’ ἐνὶ γαίῃ 
σαρκὶ νεοτμήτῳ ἐναλιγκίη ἔπλετο ῥίζα . 
τῆς οἵην τ’ ἐν ὄρεσσι κελαινὴν ἰκμάδα φηγοῦ 
Κασπίῃ ἐν κόχλῳ ἀμήσατο φαρμάσσεσθαι , 
ἑπτὰ μὲν ἀενάοισι λοεσσαμένη ὑδάτεσσιν , 
ἑπτάκι δὲ Βριμὼ κουροτρόφον ἀγκαλέσασα , 
Βριμὼ νυκτιπόλον , χθονίην , ἐνέροισιν ἄνασσαν , 
λυγαίῃ ἐνὶ νυκτί , σὺν ὀρφναίοις φαρέεσσιν . 
μυκηθμῷ δ’ ὑπένερθεν ἐρεμνὴ σείετο γαῖα , 
ῥίζης τεμνομένης Τιτηνίδος · ἔστενε δ’ αὐτὸς 
Ἰαπετοῖο πάις ὀδύνῃ πέρι θυμὸν ἀλύων . 
τό ῥ’ ἥγ’ ἐξανελοῦσα θυώδεϊ κάτθετο μίτρῃ , 
ἥ τέ οἱ ἀμβροσίοισι περὶ στήθεσσιν ἔερτο . 
ἐκ δὲ θύραζε κιοῦσα θοῆς ἐπεβήσατ’ ἀπήνης · 
σὺν δέ οἱ ἀμφίπολοι δοιαὶ ἑκάτερθεν ἔβησαν . 
αὐτὴ δ’ ἡνί’ ἔδεκτο καὶ εὐποίητον ἱμάσθλην 
δεξιτερῇ , ἔλαεν δὲ δῑ ἄστεος · αἱ δὲ δὴ ἄλλαι 
ἀμφίπολοι , πείρινθος ἐφαπτόμεναι μετόπισθεν , 
τρώχων εὐρεῖαν κατ’ ἀμαξιτόν · ἂν δὲ χιτῶνας 
λεπταλέους λευκῆς ἐπιγουνίδος ἄχρις ἄειρον . 
οἵη δὲ λιαροῖσιν ἐφ’ ὕδασι Παρθενίοιο , 
ἠὲ καὶ Ἀμνισοῖο λοεσσαμένη ποταμοῖο 
χρυσείοις Λητωὶς ἐφ’ ἅρμασιν ἑστηυῖα 
ὠκείαις κεμάδεσσι διεξελάσῃσι κολώνας , 
τηλόθεν ἀντιόωσα πολυκνίσου ἑκατόμβης · 
τῇ δ’ ἅμα νύμφαι ἕπονται ἀμορβάδες , αἱ μὲν ἐπ’ αὐτῆς 
ἀγρόμεναι πηγῆς Ἀμνισίδος , ἂν δὲ δὴ ἄλλαι 
ἄλσεα καὶ σκοπιὰς πολυπίδακας · ἀμφὶ δὲ θῆρες 
κνυζηθμῷ σαίνουσιν ὑποτρομέοντες ἰοῦσαν · 
ὧς αἵγ’ ἐσσεύοντο δῑ ἄστεος · ἀμφὶ δὲ λαοὶ 
εἶκον , ἀλευάμενοι βασιληίδος ὄμματα κούρης . 
αὐτὰρ ἐπεὶ πόλιος μὲν ἐυδμήτους λίπ’ ἀγυιάς , 
νηὸν δ’ εἰσαφίκανε διὲκ πεδίων ἐλάουσα , 
δὴ τότ’ ἐυτροχάλοιο κατ’ αὐτόθι βήσατ’ ἀπήνης 
ἱεμένη , καὶ τοῖα μετὰ δμωῇσιν ἔειπεν · 
"Ὦ φίλαι , ἦ μέγα δή τι παρήλιτον , οὐδ’ ἐνόησα 
μὴ ἴμεν ἀλλοδαποῖσι μετ’ ἀνδράσιν , οἵ τ’ ἐπὶ γαῖαν 
ἡμετέρην στρωφῶσιν . 
ἀμηχανίῃ βεβόληται 
πᾶσα πόλις · τὸ καὶ οὔτις ἀνήλυθε δεῦρο γυναικῶν 
τάων , αἳ τὸ πάροιθεν ἐπημάτιαι ἀγέρονται . 
ἀλλ’ ἐπεὶ οὖν ἱκόμεσθα , καὶ οὔ νύ τις ἄλλος ἔπεισιν , 
εἰ δ’ ἄγε μολπῇ θυμὸν ἀφειδείως κορέσωμεν 
μειλιχίῃ , τὰ δὲ καλὰ τερείνης ἄνθεα ποίης 
λεξάμεναι τότ’ ἔπειτ’ αὐτὴν ἀπονισσόμεθ’ ὥρην . 
καὶ δέ κε σὺν πολέεσσιν ὀνείασιν οἴκαδ’ ἵκοισθε 
ἤματι τῷ , εἴ μοι συναρέσσετε τήνδε μενοινήν . 
Ἄργος γάρ μ’ ἐπέεσσι παρατρέπει , ὧς δὲ καὶ αὐτὴ 
Χαλκιόπη · τὰ δὲ σῖγα νόῳ ἔχετ’ εἰσαΐουσαι 
ἐξ ἐμέθεν , μὴ πατρὸς ἐς οὔατα μῦθος ἵκηται . 
τὸν ξεῖνόν με κέλονται , ὅτις περὶ βουσὶν ὑπέστη , 
δῶρ’ ἀποδεξαμένην ὀλοῶν ῥύσασθαι ἀέθλων . 
αὐτὰρ ἐγὼ τὸν μῦθον ἐπῄνεον , ἠδὲ καὶ αὐτὸν 
κέκλομαι εἰς ὠπὴν ἑτάρων ἄπο μοῦνον ἱκέσθαι , 
ὄφρα τὰ μὲν δασόμεσθα μετὰ σφίσιν , εἴ κεν ὀπάσσῃ 
δῶρα φέρων , τῷ δ’ αὖτε κακώτερον ἄλλο πόρωμεν 
φάρμακον . 
ἀλλ’ ἀπονόσφι πέλεσθέ μοι , εὖτ’ ἂν ἵκηται." 
Ὧς ηὔδα · πάσῃσι δ’ ἐπίκλοπος ἥνδανε μῆτις . 
αὐτίκα δ’ Αἰσονίδην ἑτάρων ἄπο μοῦνον ἐρύσσας 
Ἄργος , ὅτ’ ἤδη τήνδε κασιγνήτων ἐσάκουσεν 
ἠερίην Ἑκάτης ἱερὸν μετὰ νηὸν ἰοῦσαν , 
ἦγε διὲκ πεδίου · ἅμα δέ σφισιν εἵπετο Μόψος 
Ἀμπυκίδης , ἐσθλὸς μὲν ἐπιπροφανέντας ἐνισπεῖν 
οἰωνούς , ἐσθλὸς δὲ σὺν εὖ φράσσασθαι ἰοῦσιν . 
Ἔνθ’ οὔπω τις τοῖος ἐπὶ προτέρων γένετ’ ἀνδρῶν , 
οὔθ’ ὅσοι ἐξ αὐτοῖο Διὸς γένος , οὔθ’ ὅσοι ἄλλων 
ἀθανάτων ἥρωες ἀφ’ αἵματος ἐβλάστησαν , 
οἷον Ἰήσονα θῆκε Διὸς δάμαρ ἤματι κείνῳ 
ἠμὲν ἐσάντα ἰδεῖν , ἠδὲ προτιμυθήσασθαι . 
τὸν καὶ παπταίνοντες ἐθάμβεον αὐτοὶ ἑταῖροι 
λαμπόμενον χαρίτεσσιν · ἐγήθησεν δὲ κελεύθῳ 
Ἀμπυκίδης , ἤδη που ὀισσάμενος τὰ ἕκαστα . 
Ἔστι δέ τις πεδίοιο κατὰ στίβον ἐγγύθι νηοῦ 
αἴγειρος φύλλοισιν ἀπειρεσίοις κομόωσα , 
τῇ θαμὰ δὴ λακέρυζαι ἐπηυλίζοντο κορῶναι . 
τάων τις μεσσηγὺς ἀνὰ πτερὰ κινήσασα 
ὑψοῦ ἐπ’ ἀκρεμόνων Ἥρης ἠνίπαπε βουλάς · 
"Ἀκλειὴς ὅδε μάντις , ὃς οὐδ’ ὅσα παῖδες ἴσασιν 
οἶδε νόῳ φράσσασθαι , ὁθούνεκεν οὔτε τι λαρὸν 
οὔτ’ ἐρατὸν κούρη κεν ἔπος προτιμυθήσαιτο 
ἠιθέῳ , εὖτ’ ἄν σφιν ἐπήλυδες ἄλλοι ἕπωνται . 
ἔρροις , ὦ κακόμαντι , κακοφραδές · οὔτε σε Κύπρις , 
οὔτ’ ἀγανοὶ φιλέοντες ἐπιπνείουσιν Ἔρωτες." 
Ἴσκεν ἀτεμβομένη · μείδησε δὲ Μόψος ἀκούσας 
ὀμφὴν οἰωνοῖο θεήλατον , ὧδέ τ’ ἔειπεν · 
"Τύνη μὲν νηόνδε θεᾶς ἴθι , τῷ ἔνι κούρην 
δήεις , Αἰσονίδη · μάλα δ’ ἠπίῃ ἀντιβολήσεις 
Κύπριδος ἐννεσίῃς , ἥ τοι συνέριθος ἀέθλων 
ἔσσεται , ὡς δὴ καὶ πρὶν Ἀγηνορίδης φάτο Φινεύς . 
νῶι δ’ , ἐγὼν Ἄργος τε , δεδεγμένοι , εὖτ’ ἂν ἵκηαι , 
τῷδ’ αὐτῷ ἐνὶ χώρῳ ἀπεσσόμεθ’ · οἰόθι δ’ αὐτὸς 
λίσσεό μιν πυκινοῖσι παρατροπέων ἐπέεσσιν." 
Ἦ ῥα περιφραδέως , ἐπὶ δὲ σχεδὸν ᾔνεον ἄμφω . 
οὐδ’ ἄρα Μηδείης θυμὸς τράπετ’ ἄλλα νοῆσαι , 
μελπομένης περ ὅμως · πᾶσαι δέ οἱ , ἥντιν’ ἀθύροι 
μολπήν , οὐκ ἐπὶ δηρὸν ἐφήνδανεν ἑψιάασθαι . 
ἀλλὰ μεταλλήγεσκεν ἀμήχανος , οὐδέ ποτ’ ὄσσε 
ἀμφιπόλων μεθ’ ὅμιλον ἔχ’ ἀτρέμας · ἐς δὲ κελεύθους 
τηλόσε παπταίνεσκε , παρακλίνουσα παρειάς . 
ἦ θαμὰ δὴ στηθέων ἐάγη κέαρ , ὁππότε δοῦπον 
ἢ ποδὸς ἢ ἀνέμοιο παραθρέξαντα δοάσσαι . 
αὐτὰρ ὅγ’ οὐ μετὰ δηρὸν ἐελδομένῃ ἐφαάνθη 
ὑψόσ’ ἀναθρώσκων ἅ τε Σείριος Ὠκεανοῖο , 
ὃς δή τοι καλὸς μὲν ἀρίζηλός τ’ ἐσιδέσθαι 
ἀντέλλει , μήλοισι δ’ ἐν ἄσπετον ἧκεν ὀιζύν · 
ὧς ἄρα τῇ καλὸς μὲν ἐπήλυθεν εἰσοράασθαι 
Αἰσονίδης , κάματον δὲ δυσίμερον ὦρσε φαανθείς . 
ἐκ δ’ ἄρα οἱ κραδίη στηθέων πέσεν , ὄμματα δ’ αὔτως 
ἤχλυσαν · θερμὸν δὲ παρηίδας εἷλεν ἔρευθος . 
γούνατα δ’ οὔτ’ ὀπίσω οὔτε προπάροιθεν ἀεῖραι 
ἔσθενεν , ἀλλ’ ὑπένερθε πάγη πόδας . 
αἱ δ’ ἄρα τείως 
ἀμφίπολοι μάλα πᾶσαι ἀπὸ σφείων ἐλίασθεν . 
τὼ δ’ ἄνεῳ καὶ ἄναυδοι ἐφέστασαν ἀλλήλοισιν , 
ἢ δρυσίν , ἢ μακρῇσιν ἐειδόμενοι ἐλάτῃσιν , 
αἵ τε παρᾶσσον ἕκηλοι ἐν οὔρεσιν ἐρρίζωνται , 
νηνεμίῃ · μετὰ δ’ αὖτις ὑπὸ ῥιπῆς ἀνέμοιο 
κινύμεναι ὁμάδησαν ἀπείριτον · ὧς ἄρα τώγε 
μέλλον ἅλις φθέγξασθαι ὑπὸ πνοιῇσιν Ἔρωτος . 
γνῶ δέ μιν Αἰσονίδης ἄτῃ ἐνιπεπτηυῖαν 
θευμορίῃ , καὶ τοῖον ὑποσσαίνων φάτο μῦθον · 
"Τίπτε με , παρθενική , τόσον ἅζεαι , οἶον ἐόντα ; 
οὔ τοι ἐγών , οἷοί τε δυσαυχέες ἄλλοι ἔασιν 
ἀνέρες , οὐδ’ ὅτε περ πάτρῃ ἔνι ναιετάασκον , 
ἦα πάρος . 
τῶ μή με λίην ὑπεραίδεο , κούρη , 
ἤ τι παρεξερέεσθαι , ὅ τοι φίλον , ἠέ τι φάσθαι . 
ἀλλ’ ἐπεὶ ἀλλήλοισιν ἱκάνομεν εὐμενέοντες , 
χώρῳ ἐν ἠγαθέῳ , ἵνα τ’ οὐ θέμις ἔστ’ ἀλιτέσθαι , 
ἀμφαδίην ἀγόρευε καὶ εἴρεο · μηδέ με τερπνοῖς 
φηλώσῃς ἐπέεσσιν , ἐπεὶ τὸ πρῶτον ὑπέστης 
αὐτοκασιγνήτῃ μενοεικέα φάρμακα δώσειν . 
πρός σ’ αὐτῆς Ἑκάτης μειλίσσομαι ἠδὲ τοκήων 
καὶ Διός , ὃς ξείνοις ἱκέτῃσί τε χεῖρ’ ὑπερίσχει · 
ἀμφότερον δ’ , ἱκέτης ξεῖνός τέ τοι ἐνθάδ’ ἱκάνω , 
χρειοῖ ἀναγκαίῃ γουνούμενος . 
οὐ γὰρ ἄνευθεν 
ὑμείων στονόεντος ὑπέρτερος ἔσσομ’ ἀέθλου . 
σοὶ δ’ ἂν ἐγὼ τίσαιμι χάριν μετόπισθεν ἀρωγῆς , 
ἣ θέμις , ὡς ἐπέοικε διάνδιχα ναιετάοντας , 
οὔνομα καὶ καλὸν τεύχων κλέος · ὧς δὲ καὶ ὧλλοι 
ἥρωες κλῄσουσιν ἐς Ἑλλάδα νοστήσαντες 
ἡρώων τ’ ἄλοχοι καὶ μητέρες , αἵ νύ που ἤδη 
ἡμέας ἠιόνεσσιν ἐφεζόμεναι γοάουσιν · 
τάων ἀργαλέας κεν ἀποσκεδάσειας ἀνίας . 
δή ποτε καὶ Θησῆα κακῶν ὑπελύσατ’ ἀέθλων 
παρθενικὴ Μινωὶς ἐυφρονέουσ’ Ἀριάδνη , 
ἥν ῥά τε Πασιφάη κούρη τέκεν Ἠελίοιο . 
ἀλλ’ ἡ μὲν καὶ νηός , ἐπεὶ χόλον εὔνασε Μίνως , 
σὺν τῷ ἐφεζομένη πάτρην λίπε · τὴν δὲ καὶ αὐτοὶ 
ἀθάνατοι φίλαντο , μέσῳ δέ οἱ αἰθέρι τέκμαρ 
ἀστερόεις στέφανος , τόν τε κλείουσ’ Ἀριάδνης , 
πάννυχος οὐρανίοισιν ἑλίσσεται εἰδώλοισιν . 
ὧς καὶ σοὶ θεόθεν χάρις ἔσσεται , εἴ κε σαώσῃς 
τόσσον ἀριστήων ἀνδρῶν στόλον . 
ἦ γὰρ ἔοικας 
ἐκ μορφῆς ἀγανῇσιν ἐπητείῃσι κεκάσθαι." 
Ὧς φάτο κυδαίνων · ἡ δ’ ἐγκλιδὸν ὄσσε βαλοῦσα 
νεκτάρεον μείδησ’ ἐχύθη δέ οἱ ἔνδοθι θυμὸς 
αἴνῳ ἀειρομένης , καὶ ἀνέδρακεν ὄμμασιν ἄντην · 
οὐδ’ ἔχεν ὅττι πάροιθεν ἔπος προτιμυθήσαιτο , 
ἀλλ’ ἄμυδις μενέαινεν ἀολλέα πάντ’ ἀγορεῦσαι . 
προπρὸ δ’ ἀφειδήσασα θυώδεος ἔξελε μίτρης 
φάρμακον · αὐτὰρ ὅγ’ αἶψα χεροῖν ὑπέδεκτο γεγηθώς . 
καί νύ κέ οἱ καὶ πᾶσαν ἀπὸ στηθέων ἀρύσασα 
ψυχὴν ἐγγυάλιξεν ἀγαιομένη χατέοντι · 
τοῖος ἀπὸ ξανθοῖο καρήατος Αἰσονίδαο 
στράπτεν Ἔρως ἡδεῖαν ἀπὸ φλόγα · τῆς δ’ ἀμαρυγὰς 
ὀφθαλμῶν ἥρπαζεν · ἰαίνετο δὲ φρένας εἴσω 
τηκομένη , οἷόν τε περὶ ῥοδέῃσιν ἐέρση 
τήκεται ἠῴοισιν ἰαινομένη φαέεσσιν . 
ἄμφω δ’ ἄλλοτε μέν τε κατ’ οὔδεος ὄμματ’ ἔρειδον 
αἰδόμενοι , ὁτὲ δ’ αὖτις ἐπὶ σφίσι βάλλον ὀπωπάς , 
ἱμερόεν φαιδρῇσιν ὑπ’ ὀφρύσι μειδιόωντες . 
ὀψὲ δὲ δὴ τοίοισι μόλις προσπτύξατο κούρη · 
"Φράζεο νῦν , ὥς κέν τοι ἐγὼ μητίσομ’ ἀρωγήν . 
εὖτ’ ἂν δὴ μετιόντι πατὴρ ἐμὸς ἐγγυαλίξῃ 
ἐξ ὄφιος γενύων ὀλοοὺς σπείρασθαι ὀδόντας , 
δὴ τότε μέσσην νύκτα διαμμοιρηδὰ φυλάξας , 
ἀκαμάτοιο ῥοῇσι λοεσσάμενος ποταμοῖο , 
οἶος ἄνευθ’ ἄλλων ἐνὶ φάρεσι κυανέοισιν 
βόθρον ὀρύξασθαι περιηγέα · τῷ δ’ ἔνι θῆλυν 
ἀρνειὸν σφάζειν , καὶ ἀδαίετον ὠμοθετῆσαι , 
αὐτῷ πυρκαϊὴν εὖ νηήσας ἐπὶ βόθρῳ . 
μουνογενῆ δ’ Ἑκάτην Περσηίδα μειλίσσοιο , 
λείβων ἐκ δέπαος σιμβλήια ἔργα μελισσέων . 
ἔνθα δ’ ἐπεί κε θεὰν μεμνημένος ἱλάσσηαι , 
ἂψ ἀπὸ πυρκαϊῆς ἀναχάζεο · μηδέ σε δοῦπος 
ἠὲ ποδῶν ὄρσῃσι μεταστρεφθῆναι ὀπίσσω , 
ἠὲ κυνῶν ὑλακή , μή πως τὰ ἕκαστα κολούσας 
οὐδ’ αὐτὸς κατὰ κόσμον ἑοῖς ἑτάροισι πελάσσῃς . 
ἦρι δὲ μυδήνας τόδε φάρμακον , ἠύτ’ ἀλοιφῇ 
γυμνωθεὶς φαίδρυνε τεὸν δέμας · ἐν δέ οἱ ἀλκὴ 
ἔσσετ’ ἀπειρεσίη μέγα τε σθένος , οὐδέ κε φαίης 
ἀνδράσιν , ἀλλὰ θεοῖσιν ἰσαζέμεν ἀθανάτοισιν . 
πρὸς δὲ καὶ αὐτῷ δουρὶ σάκος πεπαλαγμένον ἔστω 
καὶ ξίφος . 
ἔνθ’ οὐκ ἄν σε διατμήξειαν ἀκωκαὶ 
γηγενέων ἀνδρῶν , οὐδ’ ἄσχετος ἀίσσουσα 
φλὸξ ὀλοῶν ταύρων . 
τοῖός γε μὲν οὐκ ἐπὶ δηρὸν 
ἔσσεαι , ἀλλ’ αὐτῆμαρ · ὅμως σύγε μή ποτ’ ἀέθλου 
χάζεο . 
καὶ δέ τοι ἄλλο παρὲξ ὑποθήσομ’ ὄνειαρ . 
αὐτίκ’ ἐπὴν κρατεροὺς ζεύξῃς βόας , ὦκα δὲ πᾶσαν 
χερσὶ καὶ ἠνορέῃ στυφελὴν διὰ νειὸν ἀρόσσῃς , 
οἱ δ’ ἤδη κατὰ ὦλκας ἀνασταχύωσι Γίγαντες 
σπειρομένων ὄφιος δνοφερὴν ἐπὶ βῶλον ὀδόντων , 
αἴ κεν ὀρινομένους πολέας νειοῖο δοκεύσῃς , 
λάθρῃ λᾶαν ἄφες στιβαρώτερον · οἱ δ’ ἂν ἐπ’ αὐτῷ , 
καρχαλέοι κύνες ὥστε περὶ βρώμης , ὀλέκοιεν 
ἀλλήλους · καὶ δ’ αὐτὸς ἐπείγεο δηιοτῆτος 
ἰθῦσαι . 
τὸ δὲ κῶας ἐς Ἑλλάδα τοῖό γ’ ἕκητι 
οἴσεαι ἐξ Αἴης τηλοῦ ποθί · νίσσεο δ’ ἔμπης , 
ᾗ φίλον , ἤ τοι ἕαδεν ἀφορμηθέντι νέεσθαι." 
Ὧς ἄρ’ ἔφη , καὶ σῖγα ποδῶν πάρος ὄσσε βαλοῦσα 
θεσπέσιον λιαροῖσι παρηίδα δάκρυσι δεῦεν 
μυρομένη , ὅ τ’ ἔμελλεν ἀπόπροθι πολλὸν ἑοῖο 
πόντον ἐπιπλάγξεσθαι · ἀνιηρῷ δέ μιν ἄντην 
ἐξαῦτις μύθῳ προσεφώνεεν , εἷλέ τε χειρὸς 
δεξιτερῆς · δὴ γάρ οἱ ἀπ’ ὀφθαλμοὺς λίπεν αἰδώς · 
"Μνώεο δ’ , ἢν ἄρα δή ποθ’ ὑπότροπος οἴκαδ’ ἵκηαι , 
οὔνομα Μηδείης · ὧς δ’ αὖτ’ ἐγὼ ἀμφὶς ἐόντος 
μνήσομαι . 
εἰπὲ δέ μοι πρόφρων τόδε , πῇ τοι ἔασιν 
δώματα , πῇ νῦν ἔνθεν ὑπεὶρ ἅλα νηὶ περήσεις · 
ἤ νύ που ἀφνειοῦ σχεδὸν ἵξεαι Ὀρχομενοῖο , 
ἦε καὶ Αἰαίης νήσου πέλας ; 
εἰπὲ δὲ κούρην , 
ἥντινα τήνδ’ ὀνόμηνας ἀριγνώτην γεγαυῖαν 
Πασιφάης , ἣ πατρὸς ὁμόγνιός ἐστιν ἐμεῖο." 
Ὧς φάτο · τὸν δὲ καὶ αὐτὸν ὑπήιε δάκρυσι κούρης 
οὖλος Ἔρως , τοῖον δὲ παραβλήδην ἔπος ηὔδα · 
"Καὶ λίην οὐ νύκτας ὀίομαι , οὐδέ ποτ’ ἦμαρ 
σεῦ ἐπιλήσεσθαι , προφυγὼν μόρον , εἰ ἐτεόν γε 
φεύξομαι ἀσκηθὴς ἐς Ἀχαιίδα , μηδέ τιν’ ἄλλον 
Αἰήτης προβάλῃσι κακώτερον ἄμμιν ἄεθλον . 
εἰ δέ τοι ἡμετέρην ἐξίδμεναι εὔαδε πάτρην , 
ἐξερέω · μάλα γάρ με καὶ αὐτὸν θυμὸς ἀνώγει . 
ἔστι τις αἰπεινοῖσι περίδρομος οὔρεσι γαῖα , 
πάμπαν ἐύρρηνός τε καὶ εὔβοτος , ἔνθα Προμηθεὺς 
Ἰαπετιονίδης ἀγαθὸν τέκε Δευκαλίωνα , 
ὃς πρῶτος ποίησε πόλεις καὶ ἐδείματο νηοὺς 
ἀθανάτοις , πρῶτος δὲ καὶ ἀνθρώπων βασίλευσεν . 
Αἱμονίην δὴ τήνγε περικτίονες καλέουσιν . 
ἐν δ’ αὐτῇ Ἰαωλκός , ἐμὴ πόλις , ἐν δὲ καὶ ἄλλαι 
πολλαὶ ναιετάουσιν , ἵν’ οὐδέ περ οὔνομ’ ἀκοῦσαι 
Αἰαίης νήσου · Μινύην γε μὲν ὁρμηθέντα , 
Αἰολίδην Μινύην ἔνθεν φάτις Ὀρχομενοῖο 
δή ποτε Καδμείοισιν ὁμούριον ἄστυ πολίσσαι . 
ἀλλὰ τίη τάδε τοι μεταμώνια πάντ’ ἀγορεύω , 
ἡμετέρους τε δόμους τηλεκλείτην τ’ Ἀριάδνην , 
κούρην Μίνωος , τόπερ ἀγλαὸν οὔνομα κείνην 
παρθενικὴν καλέεσκον ἐπήρατον , ἥν μ’ ἐρεείνεις ; 
αἴθε γάρ , ὡς Θησῆι τότε ξυναρέσσατο Μίνως 
ἀμφ’ αὐτῆς , ὧς ἄμμι πατὴρ τεὸς ἄρθμιος εἴη." 
Ὧς φάτο , μειλιχίοισι καταψήχων ὀάροισιν . 
τῆς δ’ ἀλεγεινόταται κραδίην ἐρέθεσκον ἀνῖαι , 
καί μιν ἀκηχεμένη ἀδινῷ προσπτύξατο μύθῳ · 
"Ἑλλάδι που τάδε καλά , συνημοσύνας ἀλεγύνειν . 
Αἰήτης δ’ οὐ τοῖος ἐν ἀνδράσιν , οἷον ἔειπας 
Μίνω Πασιφάης πόσιν ἔμμεναι · οὐδ’ Ἀριάδνῃ 
ἰσοῦμαι · τῶ μήτι φιλοξενίην ἀγόρευε . 
ἀλλ’ οἶον τύνη μὲν ἐμεῦ , ὅτ’ Ἰωλκὸν ἵκηαι , 
μνώεο · σεῖο δ’ ἐγὼ καὶ ἐμῶν ἀέκητι τοκήων 
μνήσομαι . 
ἔλθοι δ’ ἧμιν ἀπόπροθεν ἠέ τις ὄσσα , 
ἠέ τις ἄγγελος ὄρνις , ὅτ’ ἐκλελάθοιο ἐμεῖο · 
ἢ αὐτήν με ταχεῖαι ὑπὲρ πόντοιο φέροιεν 
ἐνθένδ’ εἰς Ἰαωλκὸν ἀναρπάξασαι ἄελλαι , 
ὄφρα σ’ , ἐν ὀφθαλμοῖσιν ἐλεγχείας προφέρουσα , 
μνήσω ἐμῇ ἰότητι πεφυγμένον . 
αἴθε γὰρ εἴην 
ἀπροφάτως τότε σοῖσιν ἐφέστιος ἐν μεγάροισιν." 
Ὧς ἄρ’ ἔφη , ἐλεεινὰ καταπροχέουσα παρειῶν 
δάκρυα · τὴν δ’ ὅγε δῆθεν ὑποβλήδην προσέειπεν · 
"Δαιμονίη , κενεὰς μὲν ἔα πλάζεσθαι ἀέλλας , 
ὧς δὲ καὶ ἄγγελον ὄρνιν , ἐπεὶ μεταμώνια βάζεις . 
εἰ δέ κεν ἤθεα κεῖνα καὶ Ἑλλάδα γαῖαν ἵκηαι , 
τιμήεσσα γυναιξὶ καὶ ἀνδράσιν αἰδοίη τε 
ἔσσεαι · οἱ δέ σε πάγχυ θεὸν ὣς πορσανέουσιν , 
οὕνεκα τῶν μὲν παῖδες ὑπότροποι οἴκαδ’ ἵκοντο 
σῇ βουλῇ , τῶν δ’ αὖτε κασίγνητοί τε ἔται τε 
καὶ θαλεροὶ κακότητος ἄδην ἐσάωθεν ἀκοῖται . 
ἡμέτερον δὲ λέχος θαλάμοις ἔνι κουριδίοισιν 
πορσυνέεις · οὐδ’ ἄμμε διακρινέει φιλότητος 
ἄλλο , πάρος θάνατόν γε μεμορμένον ἀμφικαλύψαι." 
Ὧς φάτο · τῇ δ’ ἔντοσθε κατείβετο θυμὸς ἀκουῇ , 
ἔμπης δ’ ἔργ’ ἀίδηλα κατερρίγησεν ἰδέσθαι . 
σχετλίη · οὐ μὲν δηρὸν ἀπαρνήσεσθαι ἔμελλεν 
Ἑλλάδα ναιετάειν . 
ὧς γὰρ τόδε μήδετο Ἥρη , 
ὄφρα κακὸν Πελίῃ ἱερὴν ἐς Ἰωλκὸν ἵκοιτο 
Αἰαίη Μήδεια , λιποῦσ’ ἄπο πατρίδα γαῖαν . 
Ἤδη δ’ ἀμφίπολοι μὲν ὀπιπεύουσαι ἄπωθεν 
σιγῇ ἀνιάζεσκον · ἐδεύετο δ’ ἤματος ὥρη 
ἂψ οἶκόνδε νέεσθαι ἑὴν μετὰ μητέρα κούρην . 
ἡ δ’ οὔπω κομιδῆς μιμνήσκετο , τέρπετο γάρ οἱ 
θυμὸς ὁμῶς μορφῇ τε καὶ αἱμυλίοισι λόγοισιν , 
εἰ μὴ ἄρ’ Αἰσονίδης πεφυλαγμένος ὀψέ περ ηὔδα · 
"Ὥρη ἀποβλώσκειν , μὴ πρὶν φάος ἠελίοιο 
δύῃ ὑποφθάμενον , καί τις τὰ ἕκαστα νοήσῃ 
ὀθνείων · αὖτις δ’ ἀβολήσομεν ἐνθάδ’ ἰόντες." 
Ὧς τώγ’ ἀλλήλων ἀγανοῖς ἐπὶ τόσσον ἔπεσσιν 
πείρηθεν · μετὰ δ’ αὖτε διέτμαγεν . 
ἤτοι Ἰήσων 
εἰς ἑτάρους καὶ νῆα κεχαρμένος ὦρτο νέεσθαι · 
ἡ δὲ μετ’ ἀμφιπόλους · αἱ δὲ σχεδὸν ἀντεβόλησαν 
πᾶσαι ὁμοῦ · τὰς δ’ οὔτι περιπλομένας ἐνόησεν . 
ψυχὴ γὰρ νεφέεσσι μεταχρονίη πεπότητο . 
αὐτομάτοις δὲ πόδεσσι θοῆς ἐπεβήσατ’ ἀπήνης , 
καί ῥ’ ἑτέρῃ μὲν χειρὶ λάβ’ ἡνία , τῇ δ’ ἄρ’ ἱμάσθλην 
δαιδαλέην , οὐρῆας ἐλαυνέμεν · οἱ δὲ πόλινδε 
θῦνον ἐπειγόμενοι ποτὶ δώματα . 
τὴν δ’ ἄρ’ ἰοῦσαν 
Χαλκιόπη περὶ παισὶν ἀκηχεμένη ἐρέεινεν · 
ἡ δὲ παλιντροπίῃσιν ἀμήχανος οὔτε τι μύθων 
ἔκλυεν , οὔτ’ αὐδῆσαι ἀνειρομένῃ λελίητο . 
ἷζε δ’ ἐπὶ χθαμαλῷ σφέλαϊ κλιντῆρος ἔνερθεν 
λέχρις ἐρεισαμένη λαιῇ ἐπὶ χειρὶ παρειήν · 
ὑγρὰ δ’ ἐνὶ βλεφάροις ἔχεν ὄμματα , πορφύρουσα 
οἷον ἑῇ κακὸν ἔργον ἐπιξυνώσατο βουλῇ . 
Αἰσονίδης δ’ ὅτε δὴ ἑτάροις ἐξαῦτις ἔμικτο 
ἐν χώρῃ , ὅθι τούσγε καταπρολιπὼν ἐλιάσθη , 
ὦρτ’ ἰέναι σὺν τοῖσι , πιφαυσκόμενος τὰ ἕκαστα , 
ἡρώων ἐς ὅμιλον · ὁμοῦ δ’ ἐπὶ νῆα πέλασσαν . 
οἱ δέ μιν ἀμφαγάπαζον , ὅπως ἴδον , ἔκ τ’ ἐρέοντο . 
αὐτὰρ ὁ τοῖς πάντεσσι μετέννεπε δήνεα κούρης , 
δεῖξέ τε φάρμακον αἰνόν · ὁ δ’ οἰόθεν οἶος ἑταίρων 
Ἴδας ἧστ’ ἀπάνευθε δακὼν χόλον · οἱ δὲ δὴ ἄλλοι 
γηθόσυνοι τῆμος μέν , ἐπεὶ κνέφας ἔργαθε νυκτός , 
εὔκηλοι ἐμέλοντο περὶ σφίσιν . 
αὐτὰρ ἅμ’ ἠοῖ 
πέμπον ἐς Αἰήτην ἰέναι σπόρον αἰτήσοντας 
ἄνδρε δύω , πρὸ μὲν αὐτὸν ἀρηίφιλον Τελαμῶνα , 
σὺν δὲ καὶ Αἰθαλίδην , υἷα κλυτὸν Ἑρμείαο . 
βὰν δ’ ἴμεν , οὐδ’ ἁλίωσαν ὁδόν · πόρε δέ σφιν ἰοῦσιν 
κρείων Αἰήτης χαλεποὺς ἐς ἄεθλον ὀδόντας 
Ἀονίοιο δράκοντος , ὃν Ὠγυγίῃ ἐνὶ Θήβῃ 
Κάδμος , ὅτ’ Εὐρώπην διζήμενος εἰσαφίκανεν , 
πέφνεν Ἀρητιάδι κρήνῃ ἐπίουρον ἐόντα · 
ἔνθα καὶ ἐννάσθη πομπῇ βοός , ἥν οἱ Ἀπόλλων 
ὤπασε μαντοσύνῃσι προηγήτειραν ὁδοῖο . 
τοὺς δὲ θεὰ Τριτωνὶς ὑπὲκ γενύων ἐλάσασα 
Αἰήτῃ πόρε δῶρον ὁμῶς αὐτῷ τε φονῆι . 
καί ῥ’ ὁ μὲν Ἀονίοισιν ἐνισπείρας πεδίοισιν 
Κάδμος Ἀγηνορίδης γαιηγενῆ εἵσατο λαόν , 
Ἄρεος ἀμώοντος ὅσοι ὑπὸ δουρὶ λίποντο · 
τοὺς δὲ τότ’ Αἰήτης ἔπορεν μετὰ νῆα φέρεσθαι 
προφρονέως , ἐπεὶ οὔ μιν ὀίσσατο πείρατ’ ἀέθλου 
ἐξανύσειν , εἰ καί περ ἐπὶ ζυγὰ βουσὶ βάλοιτο . 
Ἠέλιος μὲν ἄπωθεν ἐρεμνὴν δύετο γαῖαν 
ἑσπέριος , νεάτας ὑπὲρ ἄκριας Αἰθιοπήων · 
Νὺξ δ’ ἵπποισιν ἔβαλλεν ἔπι ζυγά · τοὶ δὲ χαμεύνας 
ἔντυον ἥρωες παρὰ πείσμασιν . 
αὐτὰρ Ἰήσων 
αὐτίκ’ ἐπεί ῥ’ Ἑλίκης εὐφεγγέος ἀστέρες Ἄρκτου 
ἔκλιθεν , οὐρανόθεν δὲ πανεύκηλος γένετ’ αἰθήρ , 
βῆ ῥ’ ἐς ἐρημαίην , κλωπήιος ἠύτε τις φώρ , 
σὺν πᾶσιν χρήεσσι · πρὸ γάρ τ’ ἀλέγυνεν ἕκαστα 
ἠμάτιος · θῆλυν μὲν ὄιν , γάλα τ’ ἔκτοθι ποίμνης 
Ἄργος ἰὼν ἤνεικε · τὰ δ’ ἐξ αὐτῆς ἕλε νηός . 
ἀλλ’ ὅτε δὴ ἴδε χῶρον , ὅτις πάτου ἔκτοθεν ἦεν 
ἀνθρώπων , καθαρῇσιν ὑπεύδιος εἱαμενῇσιν , 
ἔνθ’ ἤτοι πάμπρωτα λοέσσατο μὲν ποταμοῖο 
εὐαγέως θείοιο τέρεν δέμας · ἀμφὶ δὲ φᾶρος 
ἕσσατο κυάνεον , τό ῥά οἱ πάρος ἐγγυάλιξεν 
Λημνιὰς Ὑψιπύλη , ἀδινῆς μνημήιον εὐνῆς . 
πήχυιον δ’ ἄρ’ ἔπειτα πέδῳ ἔνι βόθρον ὀρύξας 
νήησε σχίζας , ἐπὶ δ’ ἀρνειοῦ τάμε λαιμόν , 
αὐτόν τ’ εὖ καθύπερθε τανύσσατο · δαῖε δὲ φιτρους 
πῦρ ὑπένερθεν ἱείς , ἐπὶ δὲ μιγάδας χέε λοιβάς , 
Βριμὼ κικλήσκων Ἑκάτην ἐπαρωγὸν ἀέθλων . 
καί ῥ’ ὁ μὲν ἀγκαλέσας πάλιν ἔστιχεν · ἡ δ’ ἀίουσα 
κευθμῶν ἐξ ὑπάτων δεινὴ θεὸς ἀντεβόλησεν 
ἱροῖς Αἰσονίδαο · πέριξ δέ μιν ἐστεφάνωντο 
σμερδαλέοι δρυΐνοισι μετὰ πτόρθοισι δράκοντες . 
στράπτε δ’ ἀπειρέσιον δαΐδων σέλας · ἀμφὶ δὲ τήνγε 
ὀξείῃ ὑλακῇ χθόνιοι κύνες ἐφθέγγοντο . 
πίσεα δ’ ἔτρεμε πάντα κατὰ στίβον · αἱ δ’ ὀλόλυξαν 
νύμφαι ἑλειονόμοι ποταμηίδες , αἳ περὶ κείνην 
Φάσιδος εἱαμενὴν Ἀμαραντίου εἱλίσσονται . 
Αἰσονίδην δ’ ἤτοι μὲν ἕλεν δέος , ἀλλά μιν οὐδ’ ὧς 
ἐντροπαλιζόμενον πόδες ἔκφερον , ὄφρ’ ἑτάροισιν 
μίκτο κιών · ἤδη δὲ φόως νιφόεντος ὕπερθεν 
Καυκάσου ἠριγενὴς Ἠὼς βάλεν ἀντέλλουσα . 
Καὶ τότ’ ἄρ’ Αἰήτης περὶ μὲν στήθεσσιν ἕεστο 
θώρηκα στάδιον , τόν οἱ πόρεν ἐξεναρίξας 
σφωιτέραις Φλεγραῖον Ἄρης ὑπὸ χερσὶ Μίμαντα · 
χρυσείην δ’ ἐπὶ κρατὶ κόρυν θέτο τετραφάληρον , 
λαμπομένην οἷόν τε περίτροχον ἔπλετο φέγγος 
ἠελίου , ὅτε πρῶτον ἀνέρχεται Ὠκεανοῖο . 
ἂν δὲ πολύρρινον νώμα σάκος , ἂν δὲ καὶ ἔγχος 
δεινόν , ἀμαιμάκετον · τὸ μὲν οὔ κέ τις ἄλλος ὑπέστη 
ἀνδρῶν ἡρώων , ὅτε κάλλιπον Ἡρακλῆα 
τῆλε παρέξ , ὅ κεν οἶος ἐναντίβιον πολέμιξεν . 
τῷ δὲ καὶ ὠκυπόδων ἵππων εὐπηγέα δίφρον 
ἔσχε πέλας Φαέθων ἐπιβήμεναι · ἂν δὲ καὶ αὐτὸς 
βήσατο , ῥυτῆρας δὲ χεροῖν ἔχεν . 
ἐκ δὲ πόληος 
ἤλασεν εὐρεῖαν κατ’ ἀμαξιτόν , ὥς κεν ἀέθλῳ 
παρσταίη · σὺν δέ σφιν ἀπείριτος ἔσσυτο λαός . 
οἷος δ’ Ἴσθμιον εἶσι Ποσειδάων ἐς ἀγῶνα 
ἅρμασιν ἐμβεβαώς , ἢ Ταίναρον , ἢ ὅγε Λέρνης 
ὕδωρ , ἠὲ κατ’ ἄλσος Ὑαντίου Ὀγχηστοῖο , 
καί τε Καλαύρειαν μετὰ δῆθ’ ἅμα νίσσεται ἵπποις , 
Πέτρην θ’ Αἱμονίην , ἢ δενδρήεντα Γεραιστόν · 
τοῖος ἄρ’ Αἰήτης Κόλχων ἀγὸς ἦεν ἰδέσθαι . 
Τόφρα δὲ Μηδείης ὑποθημοσύνῃσιν Ἰήσων 
φάρμακα μυδήνας ἠμὲν σάκος ἀμφεπάλυνεν 
ἠδὲ δόρυ βριαρόν , περὶ δὲ ξίφος · ἀμφὶ δ’ ἑταῖροι 
πείρησαν τευχέων βεβιημένοι , οὐδ’ ἐδύναντο 
κεῖνο δόρυ γνάμψαι τυτθόν γέ περ , ἀλλὰ μάλ’ αὔτως 
ἀαγὲς κρατερῇσιν ἐνεσκλήκει παλάμῃσιν . 
αὐτὰρ ὁ τοῖς ἄμοτον κοτέων Ἀφαρήιος Ἴδας 
κόψε παρ’ οὐρίαχον μεγάλῳ ξίφει · ἆλτο δ’ ἀκωκὴ 
ῥαιστὴρ ἄκμονος ὥστε , παλιντυπές · οἱ δ’ ὁμάδησαν 
γηθόσυνοι ἥρωες ἐπ’ ἐλπωρῇσιν ἀέθλου . 
καὶ δ’ αὐτὸς μετέπειτα παλύνετο · δῦ δέ μιν ἀλκὴ 
σμερδαλέη ἄφατός τε καὶ ἄτρομος · αἱ δ’ ἑκάτερθεν 
χεῖρες ἐπερρώσαντο περὶ σθένεϊ σφριγόωσαι . 
ὡς δ’ ὅτ’ ἀρήιος ἵππος ἐελδόμενος πολέμοιο 
σκαρθμῷ ἐπιχρεμέθων κρούει πέδον , αὐτὰρ ὕπερθεν 
κυδιόων ὀρθοῖσιν ἐπ’ οὔασιν αὐχέν’ ἀείρει · 
τοῖος ἄρ’ Αἰσονίδης ἐπαγαίετο κάρτεϊ γυίων . 
πολλὰ δ’ ἄρ’ ἔνθα καὶ ἔνθα μετάρσιον ἴχνος ἔπαλλεν , 
ἀσπίδα χαλκείην μελίην τ’ ἐν χερσὶ τινάσσων . 
φαίης κε ζοφεροῖο κατ’ αἰθέρος ἀίσσουσαν 
χειμερίην στεροπὴν θαμινὸν μεταπαιφάσσεσθαι 
ἐκ νεφέων , ὅτ’ ἔπειτα μελάντατον ὄμβρον ἄγωνται . 
καὶ τότ’ ἔπειτ’ οὐ δηρὸν ἔτι σχήσεσθαι ἀέθλων 
μέλλον · ἀτὰρ κληῖσιν ἐπισχερὼ ἱδρυνθέντες 
ῥίμφα μάλ’ ἐς πεδίον τὸ Ἀρήιον ἠπείγοντο . 
τόσσον δὲ προτέρω πέλεν ἄστεος ἀντιπέρηθεν , 
ὅσσον τ’ ἐκ βαλβῖδος ἐπήβολος ἅρματι νύσσα 
γίγνεται , ὁππότ’ ἄεθλα καταφθιμένοιο ἄνακτος 
κηδεμόνες πεζοῖσι καὶ ἱππήεσσι τίθενται . 
τέτμον δ’ Αἰήτην τε καὶ ἄλλων ἔθνεα Κόλχων , 
τοὺς μὲν Καυκασίοισιν ἐφεσταότας σκοπέλοισιν , 
τὸν δ’ αὐτοῦ παρὰ χεῖλος ἑλισσόμενον ποταμοῖο . 
Αἰσονίδης δ’ , ὅτε δὴ πρυμνήσια δῆσαν ἑταῖροι , 
δή ῥα τότε ξὺν δουρὶ καὶ ἀσπίδι βαῖν’ ἐς ἄεθλον , 
νηὸς ἀποπροθορών · ἄμυδις δ’ ἕλε παμφανόωσαν 
χαλκείην πήληκα θοῶν ἔμπλειον ὀδόντων 
καὶ ξίφος ἀμφ’ ὤμοις , γυμνὸς δέμας , ἄλλα μὲν Ἄρει 
εἴκελος , ἄλλα δέ που χρυσαόρῳ Ἀπόλλωνι . 
παπτήνας δ’ ἀνὰ νειὸν ἴδε ζυγὰ χάλκεα ταύρων 
αὐτόγυόν τ’ ἐπὶ τοῖς στιβαροῦ ἀδάμαντος ἄροτρον . 
χρίμψε δ’ ἔπειτα κιών , παρὰ δ’ ὄβριμον ἔγχος ἔπηξεν 
ὀρθὸν ἐπ’ οὐριάχῳ , κυνέην δ’ ἀποκάτθετ’ ἐρείσας . 
βῆ δ’ αὐτῇ προτέρωσε σὺν ἀσπίδι νήριτα ταύρων 
ἴχνια μαστεύων · οἱ δ’ ἔκποθεν ἀφράστοιο 
κευθμῶνος χθονίου , ἵνα τέ σφισιν ἔσκε βόαυλα 
καρτερὰ λιγνυόεντι πέριξ εἰλυμένα καπνῷ , 
ἄμφω ὁμοῦ προγένοντο πυρὸς σέλας ἀμπνείοντες . 
ἔδδεισαν δ’ ἥρωες , ὅπως ἴδον . 
αὐτὰρ ὁ τούσγε , 
εὖ διαβάς , ἐπιόντας , ἅ τε σπιλὰς εἰν ἁλὶ πέτρη 
μίμνει ἀπειρεσίῃσι δονεύμενα κύματ’ ἀέλλαις . 
πρόσθε δέ οἱ σάκος ἔσχεν ἐναντίον · οἱ δέ μιν ἄμφω 
μυκηθμῷ κρατεροῖσιν ἐνέπληξαν κεράεσσιν · 
οὐδ’ ἄρα μιν τυτθόν περ ἀνώχλισαν ἀντιόωντες . 
ὡς δ’ ὅτ’ ἐνὶ τρητοῖσιν ἐύρρινοι χοάνοισιν 
φῦσαι χαλκήων ὁτὲ μέν τ’ ἀναμαρμαίρουσιν , 
πῦρ ὀλοόν πιμπρᾶσαι , ὅτ’ αὖ λήγουσιν ἀυτμῆς , 
δεινὸς δ’ ἐξ αὐτοῦ πέλεται βρόμος , ὁππότ’ ἀίξῃ 
νειόθεν · ὧς ἄρα τώγε θοὴν φλόγα φυσιόωντες 
ἐκ στομάτων ὁμάδευν , τὸν δ’ ἄμφεπε δήιον αἶθος 
βάλλον ἅ τε στεροπή · κούρης δέ ἑ φάρμακ’ ἔρυτο . 
καί ῥ’ ὅγε δεξιτεροῖο βοὸς κέρας ἄκρον ἐρύσσας 
εἷλκεν ἐπικρατέως παντὶ σθένει , ὄφρα πελάσσῃ 
ζεύγλῃ χαλκείῃ , τὸν δ’ ἐν χθονὶ κάββαλεν ὀκλάξ , 
ῥίμφα ποδὶ κρούσας πόδα χάλκεον . 
ὧς δὲ καὶ ἄλλον 
σφῆλεν γνὺξ ἐπιόντα , μιῇ βεβολημένον ὁρμῇ . 
εὐρὺ δ’ ἀποπροβαλὼν χαμάδις σάκος , ἔνθα καὶ ἔνθα 
τῇ καὶ τῇ βεβαὼς ἄμφω ἔχε πεπτηῶτας 
γούνασιν ἐν προτέροισι , διὰ φλογὸς εἶθαρ ἐλυσθείς . 
θαύμασε δ’ Αἰήτης σθένος ἀνέρος . 
οἱ δ’ ἄρα τείως 
Τυνδαρίδαι‐‐δὴ γάρ σφι πάλαι προπεφραδμένον ἦεν‐‐ 
ἀγχίμολον ζυγά οἱ πεδόθεν δόσαν ἀμφιβαλέσθαι . 
αὐτὰρ ὁ εὖ ἐνέδησε λόφους · μεσσηγὺ δ’ ἀείρας 
χάλκεον ἱστοβοῆα , θοῇ συνάρασσε κορώνῃ 
ζεύγληθεν . 
καὶ τὼ μὲν ὑπὲκ πυρὸς ἂψ ἐπὶ νῆα 
χαζέσθην . 
ὁ δ’ ἄρ’ αὖτις ἑλὼν σάκος ἔνθετο νώτῳ 
ἐξόπιθεν , καὶ γέντο θοῶν ἔμπλειον ὀδόντων 
πήληκα βριαρὴν δόρυ τ’ ἄσχετον , ᾧ π(’ ὑπὸ μέσσας 
ἐργατίνης ὥς τίς τε Πελασγίδι νύσσεν ἀκαίνῃ 
οὐτάζων λαγόνας · μάλα δ’ ἔμπεδον εὖ ἀραρυῖαν 
τυκτὴν ἐξ ἀδάμαντος ἐπιθύνεσκεν ἐχέτλην . 
οἱ δ’ εἵως μὲν δὴ περιώσια θυμαίνεσκον , 
λάβρον ἐπιπνείοντε πυρὸς σέλας · ὦρτο δ’ ἀυτμὴ 
ἠύτε βυκτάων ἀνέμων βρόμος , οὕς τε μάλιστα 
δειδιότες μέγα λαῖφος ἁλίπλοοι ἐστείλαντο . 
δηρὸν δ’ οὐ μετέπειτα κελευόμενοι ὑπὸ δουρὶ 
ἤισαν · ὀκριόεσσα δ’ ἐρείκετο νειὸς ὀπίσσω , 
σχιζομένη ταύρων τε βίῃ κρατερῷ τ’ ἀροτῆρι . 
δεινὸν δ’ ἐσμαράγευν ἄμυδις κατὰ ὦλκας ἀρότρου 
βώλακες ἀγνύμεναι ἀνδραχθέες · εἵπετο δ’ αὐτὸς 
λαῖον ἐπὶ στιβαρῷ πιέσας ποδί · τῆλε δ’ ἑοῖο 
βάλλεν ἀρηρομένην αἰεὶ κατὰ βῶλον ὀδόντας 
ἐντροπαλιζόμενος , μή οἱ πάρος ἀντιάσειεν 
γηγενέων ἀνδρῶν ὀλοὸς στάχυς · οἱ δ’ ἄρ’ ἐπιπρὸ 
χαλκείῃς χηλῇσιν ἐρειδόμενοι πονέοντο . 
ἦμος δὲ τρίτατον λάχος ἤματος ἀνομένοιο 
λείπεται ἐξ ἠοῦς , καλέουσι δὲ κεκμηῶτες 
ἐργατίναι γλυκερόν σφιν ἄφαρ βουλυτὸν ἱκέσθαι , 
τῆμος ἀρήροτο νειὸς ὑπ’ ἀκαμάτῳ ἀροτῆρι , 
τετράγυός περ ἐοῦσα · βοῶν τ’ ἀπελύετ’ ἄροτρα . 
καὶ τοὺς μὲν πεδίονδε διεπτοίησε φέβεσθαι · 
αὐτὰρ ὁ ἂψ ἐπὶ νῆα πάλιν κίεν , ὄφρ’ ἔτι κεινὰς 
γηγενέων ἀνδρῶν ἴδεν αὔλακας . 
ἀμφὶ δ’ ἑταῖροι 
θάρσυνον μύθοισιν . 
ὁ δ’ ἐκ ποταμοῖο ῥοάων 
αὐτῇ ἀφυσσάμενος κυνέῃ σβέσεν ὕδατι δίψαν · 
γνάμψε δὲ γούνατ’ ἐλαφρά , μέγαν δ’ ἐμπλήσατο θυμὸν 
ἀλκῆς , μαιμώων συῒ εἴκελος , ὅς ῥά τ’ ὀδόντας 
θήγει θηρευτῇσιν ἐπ’ ἀνδράσιν , ἀμφὶ δὲ πολλὸς 
ἀφρὸς ἀπὸ στὅματος χαμάδις ῥεῖ χωομένοιο . 
οἱ δ’ ἤδη κατὰ πᾶσαν ἀνασταχύεσκον ἄρουραν 
γηγενέες · φρίξεν δὲ περὶ στιβαροῖς σακέεσσιν 
δούρασί τ’ ἀμφιγύοις κορύθεσσί τε λαμπομένῃσιν 
Ἄρηος τέμενος φθισιμβρότου · ἵκετο δ’ αἴγλη 
νειόθεν Οὔλυμπόνδε δῑ ἠέρος ἀστράπτουσα . 
ὡς δ’ ὁπότ’ ἐς γαῖαν πολέος νιφετοῖο πεσόντος 
ἂψ ἀπὸ χειμερίας νεφέλας ἐκέσασσαν ἄελλαι 
λυγαίῃ ὑπὸ νυκτί , τὰ δ’ ἀθρόα πάντ’ ἐφαάνθη 
τείρεα λαμπετόωντα διὰ κνέφας · ὧς ἄρα τοίγε 
λάμπον ἀναλδήσκοντες ὑπὲρ χθονός . 
αὐτὰρ Ἰήσων 
μνήσατο Μηδείης πολυκερδέος ἐννεσιάων , 
λάζετο δ’ ἐκ πεδίοιο μέγαν περιηγέα πέτρον , 
δεινὸν Ἐνυαλίου σόλον Ἄρεος · οὔ κέ μιν ἄνδρες 
αἰζηοὶ πίσυρες γαίης ἄπο τυτθὸν ἄειραν . 
τόν ῥ’ ἀνὰ χεῖρα λαβὼν μάλα τηλόθεν ἔμβαλε μέσσοις 
ἀίξας · αὐτὸς δ’ ὑφ’ ἑὸν σάκος ἕζετο λάθρῃ 
θαρσαλέως . 
Κόλχοι δὲ μέγ’ ἴαχον , ὡς ὅτε πόντος 
ἴαχεν ὀξείῃσιν ἐπιβρομέων σπιλάδεσσιν · 
τὸν δ’ ἕλεν ἀμφασίη ῥιπῇ στιβαροῖο σόλοιο 
Αἰήτην . 
οἱ δ’ ὥστε θοοὶ κύνες ἀμφιθορόντες 
ἀλλήλους βρυχηδὸν ἐδήιον · οἱ δ’ ἐπὶ γαῖαν 
μητέρα πῖπτον ἑοῖς ὑπὸ δούρασιν , ἠύτε πεῦκαι 
ἢ δρύες , ἅς τ’ ἀνέμοιο κατάικες δονέουσιν . 
οἷος δ’ οὐρανόθεν πυρόεις ἀναπάλλεται ἀστὴρ 
ὁλκὸν ὑπαυγάζων , τέρας ἀνδράσιν , οἵ μιν ἴδωντοι 
μαρμαρυγῇ σκοτίοιο δῑ ἠέρος ἀίξαντα · 
τοῖος ἄρ’ Αἴσονος υἱὸς ἐπέσσυτο γηγενέεσσιν , 
γυμνὸν δ’ ἐκ κολεοῖο φέρε ξίφος , οὖτα δὲ μίγδην 
ἀμώων , πολέας μὲν ἔτ’ ἐς νηδὺν λαγόνας τε 
ἡμίσεας ἀνέχοντας ἐς ἠέρα · τοὺς δὲ καὶ ἄχρις 
ὤμων τελλομένους · τοὺς δὲ νέον ἑστηῶτας , 
τοὺς δ’ ἤδη καὶ ποσσὶν ἐπειγομένους ἐς ἄρηα . 
ὡς δ’ ὁπότ’ ἀμφ’ οὔροισιν ἐγειρομένου πολέμοιο , 
δείσας γειομόρος , μή οἱ προτάμωνται ἀρούρας , 
ἅρπην εὐκαμπῆ νεοθηγέα χερσὶ μεμαρπὼς 
ὠμὸν ἐπισπεύδων κείρει στάχυν , οὐδὲ βολῇσιν 
μίμνει ἐς ὡραίην τερσήμεναι ἠελίοιο · 
ὧς τότε γηγενέων κεῖρε στάχυν · αἵματι δ’ ὁλκοὶ 
ἠύτε κρηναῖαι ἀμάραι πλήθοντο ῥοῇσιν . 
πῖπτον δ’ , οἱ μὲν ὀδὰξ τετρηχότα βῶλον ὀδοῦσιν 
λαζόμενοι πρηνεῖς , οἱ δ’ ἔμπαλιν , οἱ δ’ ἐπ’ ἀγοστῷ 
καὶ πλευροῖς , κήτεσσι δομὴν ἀτάλαντοι ἰδέσθαι . 
πολλοὶ δ’ οὐτάμενοι , πρὶν ὑπὸ χθονὸς ἴχνος ἀεῖραι , 
ὅσσον ἄνω προύτυψαν ἐς ἠέρα , τόσσον ἔραζε 
βριθόμενοι πλαδαροῖσι καρήασιν ἠρήρειντο . 
ἔρνεἀ που τοίως , Διὸς ἄσπετον ὀμβρήσαντος , 
φυταλιῇ νεόθρεπτα κατημύουσιν ἔραζε 
κλασθέντα ῥίζηθεν , ἀλωήων πόνος ἀνδρῶν · 
τὸν δὲ κατηφείη τε καὶ οὐλοὸν ἄλγος ἱκάνει 
κλήρου σημαντῆρα φυτοτρόφον · ὧς τότ’ ἄνακτος 
Αἰήταο βαρεῖαι ὑπὸ φρένας ἦλθον ἀνῖαι . 
ἤιε δ’ ἐς πτολίεθρον ὑπότροπος ἄμμιγα Κόλχοις , 
πορφύρων , ᾗ κέ σφι θοώτερον ἀντιόῳτο . 
ἦμαρ ἔδυ , καὶ τῷ τετελεσμένος ἦεν ἄεθλος . 
Αὐτὴ νῦν κάματόν γε , θεά , καὶ δήνεα κούρης 
Κολχίδος ἔννεπε , Μοῦσα , Διὸς τέκος . 
ἦ γὰρ ἔμοιγε 
ἀμφασίῃ νόος ἔνδον ἑλίσσεται ὁρμαίνοντι , 
ἢ ἔμεν ἄτης πῆμα δυσίμερον , ἦ τόγ’ ἐνίσπω 
φύζαν ἀεικελίην , ᾗ κάλλιπεν ἔθνεα Κόλχων . 
Ἤτοι ὁ μὲν δήμοιο μετ’ ἀνδράσιν , ὅσσοι ἄριστοι , 
παννύχιος δόλον αἰπὺν ἐπὶ σφίσι μητιάασκεν 
οἷσιν ἐνὶ μεγάροις , στυγερῷ ἐπὶ θυμὸν ἀέθλῳ 
Αἰήτης ἄμοτον κεχολωμένος · οὐδ’ ὅγε πάμπαν 
θυγατέρων τάδε νόσφιν ἑῶν τελέεσθαι ἐώλπει . 
Τῇ δ’ ἀλεγεινότατον κραδίῃ φόβον ἔμβαλεν Ἥρη · 
τρέσσεν δ’ , ἠύτε τις κούφη κεμάς , ἥν τε βαθείης 
τάρφεσιν ἐν ξυλόχοιο κυνῶν ἐφόβησεν ὁμοκλή . 
αὐτίκα γὰρ νημερτὲς ὀίσσατο , μή μιν ἀρωγὴν 
ληθέμεν , αἶψα δὲ πᾶσαν ἀναπλήσειν κακότητα . 
τάρβει δ’ ἀμφιπόλους ἐπιίστορας · ἐν δέ οἱ ὄσσε 
πλῆτο πυρός , δεινὸν δὲ περιβρομέεσκον ἀκουαί . 
πυκνὰ δὲ λευκανίης ἐπεμάσσατο , πυκνὰ δὲ κουρὶξ 
ἑλκομένη πλοκάμους γοερῇ βρυχήσατ’ ἀνίῃ . 
καί νύ κεν αὐτοῦ τῆμος ὑπὲρ μόρον ὤλετο κούρη , 
φάρμακα πασσαμένη , Ἥρης δ’ ἁλίωσε μενοινάς , 
εἰ μή μιν Φρίξοιο θεὰ σὺν παισὶ φέβεσθαι 
ὦρσεν ἀτυζομένην · πτερόεις δέ οἱ ἐν φρεσὶ θυμὸς 
ἰάνθη · μετὰ δ’ ἥγε παλίσσυτος ἀθρόα κόλπων 
φάρμακα πάντ’ ἄμυδις κατεχεύατο φωριαμοῖο . 
κύσσε δ’ ἑόν τε λέχος καὶ δικλίδας ἀμφοτέρωθεν 
σταθμούς , καὶ τοίχων ἐπαφήσατο , χερσί τε μακρὸν 
ῥηξαμένη πλόκαμον , θαλάμῳ μνημήια μητρὶ 
κάλλιπε παρθενίης , ἀδινῇ δ’ ὀλοφύρατο φωνῇ · 
"Τόνδε τοι ἀντ’ ἐμέθεν ταναὸν πλόκον εἶμι λιποῦσα , 
μῆτερ ἐμή · χαίροις δὲ καὶ ἄνδιχα πολλὸν ἰούσῃ · 
χαίροις Χαλκιόπη , καὶ πᾶς δόμος . 
αἴθε σε πόντος , 
ξεῖνε , διέρραισεν , πρὶν Κολχίδα γαῖαν ἱκέσθαι." 
Ὧς ἄρ’ ἔφη · βλεφάρων δὲ κατ’ ἀθρόα δάκρυα χεῦεν . 
οἵη δ’ ἀφνειοῖο διειλυσθεῖσα δόμοιο 
ληιάς , ἥν τε νέον πάτρης ἀπενόσφισεν αἶσα , 
οὐδέ νύ πω μογεροῖο πεπείρηται καμάτοιο , 
ἀλλ’ ἔτ’ ἀηθέσσουσα δύης καὶ δούλια ἔργα 
εἶσιν ἀτυζομενη χαλεπὰς ὑπὸ χεῖρας ἀνάσσης · 
τοίη ἄρ’ ἱμερόεσσα δόμων ἐξέσσυτο κούρη . 
τῇ δὲ καὶ αὐτόματοι θυρέων ἱπόειξαν ὀχῆες , 
ὠκείαις ἄψορροι ἀναθρώσκοντες ἀοιδαῖς . 
γυμνοῖσιν δὲ πόδεσσιν ἀνὰ στεινὰς θέεν οἴμους , 
λαιῇ μὲν χερὶ πέπλον ἐπ’ ὀφρύσιν ἀμφὶ μέτωπα 
στειλαμένη καὶ καλὰ παρήια , δεξιτερῇ δὲ 
ἄκρην ὑψόθι πέζαν ἀερτάζουσα χιτῶνος . 
καρπαλίμως δ’ ἀίδηλον ἀνὰ στίβον ἔκτοθι πύργων 
ἄστεος εὐρυχόροιο φόβῳ ἵκετ’ · οὐδέ τις ἔγνω 
τήνγε φυλακτήρων , λάθε δέ σφεας ὁρμηθεῖσα . 
ἔνθεν ἴμεν νηόνδε μάλ’ ἐφράσατ’ · οὐ γὰρ ἄιδρις 
ἦεν ὁδῶν , θαμὰ καὶ πρὶν ἀλωμένη ἀμφί τε νεκρούς , 
ἀμφί τε δυσπαλέας ῥίζας χθονός , οἷα γυναῖκες 
φαρμακίδες · τρομερῷ δ’ ὑπὸ δείματι πάλλετο θυμός . 
τὴν δὲ νέον Τιτηνὶς ἀνερχομένη περάτηθεν 
φοιταλέην ἐσιδοῦσα θεὰ ἐπεχήρατο Μήνη 
ἁρπαλέως , καὶ τοῖα μετὰ φρεσὶν ᾗσιν ἔειπεν · 
"Οὐκ ἄρ’ ἐγὼ μούνη μετὰ Λάτμιον ἄντρον ἀλύσκω , 
οὐδ’ οἴη καλῷ περιδαίομαι Ἐνδυμίωνι · 
ἦ θαμὰ δὴ καὶ σεῖο κίον δολίῃσιν ἀοιδαῖς , 
μνησαμένη φιλότητος , ἵνα σκοτίῃ ἐνὶ νυκτὶ 
φαρμάσσῃς εὔκηλος , ἅ τοι φίλα ἔργα τέτυκται . 
νῦν δὲ καὶ αὐτὴ δῆθεν ὁμοίης ἔμμορες ἄτης · 
δῶκε δ’ ἀνιηρόν τοι Ἰήσονα πῆμα γενέσθαι 
δαίμων ἀλγινόεις . 
ἀλλ’ ἔρχεο , τέτλαθι δ’ ἔμπης , 
καὶ πινυτή περ ἐοῦσα , πολύστονον ἄλγος ἀείρειν." 
Ὦς ἄρ’ ἔφη · τὴν δ’ αἶψα πόδες φέρον ἐγκονέουσαν . 
ἀσπασίως δ’ ὄχθῃσιν ἐπηέρθη ποταμοῖο , 
ἀντιπέρην λεύσσουσα πυρὸς σέλας , ὅ ῥά τ’ ἀέθλου 
παννύχιοι ἥρωες ἐυφροσύνῃσιν ἔδαιον . 
ὀξείῃ δἤπειτα διὰ κνέφας ὄρθια φωνῇ 
ὁπλότατον Φρίξοιο περαιόθεν ἤπυε παίδων , 
φρόντιν · ὁ δὲ ξὺν ἑοῖσι κασιγνήτοις ὄπα κούρης 
αὐτῷ τ’ Αἰσονίδῃ τεκμήρατο · σῖγα δ’ ἑταῖροι 
θάμβεον , εὖτ’ ἐνόησαν ὃ δὴ καὶ ἐτήτυμον ἦεν . 
τρὶς μὲν ἀνήυσεν , τρὶς δ’ ὀτρύνοντος ὁμίλου 
Φρόντις ἀμοιβήδην ἀντίαχεν · οἱ δ’ ἄρα τείως 
ἥρωες μετὰ τήνγε θοοῖς ἐλάασκον ἐρετμοῖς . 
οὔπω πείσματα νηὸς ἐπ’ ἠπείροιο περαίης 
βάλλον , ὁ δὲ κραιπνοὺς χέρσῳ πόδας ἧκεν Ἰήσων 
ὑψοῦ ἀπ’ ἰκριόφιν · μετὰ δὲ Φρόντις τε καὶ Ἄργος , 
υἷε δύω Φρίξου , χαμάδις θόρον · ἡ δ’ ἄρα τούσγε 
γούνων ἀμφοτέρῃσι περισχομένη προσέειπεν · 
"Ἔκ με , φίλοι , ῥύσασθε δυσάμμορον , ὧς δὲ καὶ αὐτοὺς 
ὑμέας Αἰήταο , πρὸ γάρ τ’ ἀναφανδὰ τέτυκται 
πάντα μάλ’ , οὐδέ τι μῆχος ἱκάνεται . 
ἀλλ’ ἐπὶ νηὶ 
φεύγωμεν , πρὶν τόνδε θοῶν ἐπιβήμεναι ἵππων . 
δώσω δὲ χρύσειον ἐγὼ δέρος , εὐνήσασα 
φρουρὸν ὄφιν · τύνη δὲ θεοὺς ἐνὶ σοῖσιν ἑταίροις , 
ξεῖνε , τεῶν μύθων ἐπιίστορας , οὕς μοι ὑπέστης , 
ποίησαι · μηδ’ ἔνθεν ἑκαστέρω ὁρμηθεῖσαν 
χήτει κηδεμόνων ὀνοτὴν καὶ ἀεικέα θείης." 
Ἴσκεν ἀκηχεμένη · μέγα δὲ φρένες Αἰσονίδαο 
γήθεον · αἶψα δέ μιν περὶ γούνασι πεπτηυῖαν 
ἦκ’ ἀναειρόμενος προσπτύξατο , θάρσυνέν τε · 
"Δαιμονίη , Ζεὺς αὐτὸς Ὀλύμπιος ὅρκιος ἔστω , 
Ἥρη τε Ζυγίη , Διὸς εὐνέτις , ἦ μὲν ἐμοῖσιν 
κουριδίην σε δόμοισιν ἐνιστήσεσθαι ἄκοιτιν , 
εὖτ’ ἂν ἐς Ἑλλάδα γαῖαν ἱκώμεθα νοστήσαντες." 
Ὧς ηὔδα , καὶ χεῖρα παρασχεδὸν ἤραρε χειρὶ 
δεξιτερήν · ἡ δέ σφιν ἐς ἱερὸν ἄλσος ἀνώγει 
νῆα θοὴν ἐλάαν αὐτοσχεδόν , ὄφρ’ ἔτι νύκτωρ 
κῶας ἑλόντες ἄγοιντο παρὲκ νόον Αἰήταο . 
ἔνθ’ ἔπος ἠδὲ καὶ ἔργον ὁμοῦ πέλεν ἐσσυμένοισιν . 
εἰς γάρ μιν βήσαντες , ἀπὸ χθονὸς αὐτίκ’ ἔωσαν 
νῆα · πολὺς δ’ ὀρυμαγδὸς ἐπειγομένων ἐλάτῃσιν 
ἦεν ἀριστήων · ἡ δ’ ἔμπαλιν ἀίσσουσα 
γαίῃ χεῖρας ἔτεινεν ἀμήχανος . 
αὐτὰρ Ἰήσων 
θάρσυνέν τ’ ἐπέεσσι , καὶ ἴσχανεν ἀσχαλόωσαν . 
Ἦμος δ’ ἀνέρες ὕπνον ἀπ’ ὀφθαλμῶν ἐβάλοντο 
ἀγρόται , οἵ τε κύνεσσι πεποιθότες οὔποτε νύκτα 
ἄγχαυρον κνώσσουσιν , ἀλευάμενοι φάος ἠοῦς , 
μὴ πρὶν ἀμαλδύνῃ θηρῶν στίβον ἠδὲ καὶ ὀδμὴν 
θηρείην λευκῇσιν ἐνισκίμψασα βολῇσιν · 
τῆμος ἄρ’ Αἰσονίδης κούρη τ’ ἀπὸ νηὸς ἔβησαν 
ποιήεντ’ ἀνὰ χῶρον , ἵνα κριοῦ καλέονται 
εὐναί , ὅθι πρῶτον κεκμηότα γούνατ’ ἔκαμψεν , 
νώτοισιν φορέων Μινυήιον υἷ’ Ἀθάμαντος . 
ἐγγύθι δ’ αἰθαλόεντα πελεν βωμοῖο θέμεθλα , 
ὅν ῥά ποτ’ Αἰολίδης Διὶ Φυξίῳ εἵσατο Φρίξος , 
ῥέζων κεῖνο τέρας παγχρύσεον , ὥς οἱ ἔειπεν 
Ἑρμείας πρόφρων ξυμβλήμενος . 
ἔνθ’ ἄρα τούσγε 
Ἄργου φραδμοσύνῃσιν ἀριστῆες μεθέηκαν . 
τὼ δὲ δῑ ἀτραπιτοῖο μεθ’ ἱερὸν ἄλσος ἵκοντο , 
φηγὸν ἀπειρεσίην διζημένω , ᾗ ἔπι κῶας 
βέβλητο , νεφέλῃ ἐναλίγκιον , ἥ τ’ ἀνιόντος 
ἠελίου φλογερῇσιν ἐρεύθεται ἀκτίνεσσιν . 
αὐτὰρ ὁ ἀντικρὺ περιμήκεα τείνετο δειρὴν 
ὀξὺς ἀύπνοισιν προϊδὼν ὄφις ὀφθαλμοῖσιν 
νισσομένους , ῥοίζει δὲ πελώριον · ἀμφὶ δὲ μακραὶ 
ἠιόνες ποταμοῖο καὶ ἄσπετον ἴαχεν ἄλσος . 
ἔκλυον οἳ καὶ πολλὸν ἑκὰς Τιτηνίδος Αἴης 
Κολχίδα γῆν ἐνέμοντο παρὰ προχοῇσι Αύκοιο , 
ὅς τ’ ἀποκιδνάμενος ποταμοῦ κελάδοντος Ἀράξεω 
Φάσιδι συμφέρεται ἱερὸν ῥόον · οἱ δὲ συνάμφω 
Καυκασίην ἅλαδ’ εἰς ἓν ἐλαυνόμενοι προχέουσιν . 
δείματι δ’ ἐξέγροντο λεχωίδες , ἀμφὶ δὲ παισὶν 
νηπιάχοις , οἵ τέ σφιν ὑπ’ ἀγκαλίδεσσιν ἴαυον , 
ῥοίζῳ παλλομένοις χεῖρας βάλον ἀσχαλόωσαι . 
ὡς δ’ ὅτε τυφομένης ὕλης ὕπερ αἰθαλόεσσαι 
καπνοῖο στροφάλιγγες ἀπείριτοι εἱλίσσονται , 
ἄλλη δ’ αἶψ’ ἑτέρῃ ἐπιτέλλεται αἰὲν ἐπιπρὸ 
νειόθεν εἰλίγγοισιν ἐπήορος ἐξανιοῦσα · 
ὧς τότε κεῖνο πέλωρον ἀπειρεσίας ἐλέλιξεν 
ῥυμβόνας ἀζαλέῃσιν ἐπηρεφέας φολίδεσσιν . 
τοῖο δ’ ἑλισσομένοιο κατ’ ὄμματα νίσσετο κούρη , 
Ὕπνον ἀοσσητῆρα , θεῶν ὕπατον , καλέουσα 
ἡδείῃ ἐνοπῇ , θέλξαι τέρας · αὖε δ’ ἄνασσαν 
νυκτιπόλον , χθονίην , εὐαντέα δοῦναι ἐφορμήν . 
εἵπετο δ’ Αἰσονίδης πεφοβημένος , αὐτὰρ ὅγ’ ἤδη 
οἴμῃ θελγόμενος δολιχὴν ἀνελύετ’ ἄκανθαν 
γηγενέος σπείρης , μήκυνε δὲ μυρία κύκλα , 
οἷον ὅτε βληχροῖσι κυλινδόμενον πελάγεσσιν 
κῦμα μέλαν κωφόν τε καὶ ἄβρομον · ἀλλὰ καὶ ἔμπης 
ὑψοῦ σμερδαλέην κεφαλὴν μενέαινεν ἀείρας 
ἀμφοτέρους ὀλοῇσι περιπτύξαι γενύεσσιν . 
ἡ δέ μιν ἀρκεύθοιο νέον τετμηότι θαλλῷ 
βάπτουσ’ ἐκ κυκεῶνος ἀκήρατα φάρμακ’ ἀοιδαῖς 
ῥαῖνε κατ’ ὀφθαλμῶν · περί τ’ ἀμφί τε νήριτος ὀδμὴ 
φαρμάκου ὕπνον ἔβαλλε · γένυν δ’ αὐτῇ ἐνὶ χώρῃ 
θῆκεν ἐρεισάμενος · τὰ δ’ ἀπείρονα πολλὸν ὀπίσσω 
κύκλα πολυπρέμνοιο διὲξ ὕλης τετάνυστο . 
ἔνθα δ’ ὁ μὲν χρύσειον ἀπὸ δρυὸς αἴνυτο κῶας , 
κούρης κεκλομένης · ἡ δ’ ἔμπεδον ἑστηυῖα 
φαρμάκῳ ἔψηχεν θηρὸς κάρη , εἰσόκε δή μιν 
αὐτὸς ἑὴν ἐπὶ νῆα παλιντροπάασθαι Ἰήσων 
ἤνωγεν , λεῖπεν δὲ πολύσκιον ἄλσος Ἄρηος . 
ὡς δὲ σεληναίην διχομήνιδα παρθένος αἴγλην 
ὑψόθεν ἐξανέχουσαν ὑπωροφίου θαλάμοιο 
λεπταλέῳ ἑανῷ ὑποΐσχεται · ἐν δέ οἱ ἦτορ 
χαίρει δερκομένης καλὸν σέλας · ὧς τότ’ Ἰήσων 
γηθόσυνος μέγα κῶας ἑαῖς ἐναείρατο χερσίν · 
καί οἱ ἐπὶ ξανθῇσι παρηίσιν ἠδὲ μετώπῳ 
μαρμαρυγῇ ληνέων φλογὶ εἴκελον ἷζεν ἔρευθος . 
ὅσση δὲ ῥινὸς βοὸς ἤνιος ἢ ἐλάφοιο 
γίγνεται , ἥν τ’ ἀγρῶσται ἀχαιινέην καλέουσιν , 
τόσσον ἔην πάντῃ χρύσεον ἐφύπερθεν ἄωτον . 
βεβρίθει λήνεσσιν ἐπηρεφές · ἤλιθα δὲ χθὼν 
αἰὲν ὑποπρὸ ποδῶν ἀμαρύσσετο νισσομένοιο . 
ἤιε δ’ ἄλλοτε μὲν λαιῷ ἐπιειμένος ὤμῳ 
αὐχένος ἐξ ὑπάτοιο ποδηνεκές , ἄλλοτε δ’ αὖτε 
εἴλει ἀφασσόμενος · περὶ γὰρ δίεν , ὄφρα ἓ μή τις 
ἀνδρῶν ἠὲ θεῶν νοσφίσσεται ἀντιβολήσας . 
Ἠὼς μέν ῥ) ἐπὶ γαῖαν ἐκίδνατο , τοὶ δ’ ἐς ὅμιλον 
ἷξον · θάμβησαν δὲ νέοι μέγα κῶας ἰδόντες 
λαμπόμενον στεροπῇ ἴκελον Διός . 
ὦρτο δ’ ἕκαστος 
ψαῦσαι ἐελδόμενος δέχθαι τ’ ἐνὶ χερσὶν ἑῇσιν . 
Αἰσονίδης δ’ ἄλλους μὲν ἐρήτυε , τῷ δ’ ἐπὶ φᾶρος 
κάββαλε νηγάτεον · πρύμνῃ δ’ ἐνεείσατο κούρην 
ἀνθέμενος , καὶ τοῖον ἔπος μετὰ πᾶσιν ἔειπεν · 
"Μηκέτι νῦν χάζεσθε , φίλοι , πάτρηνδε νέεσθαι . 
ἤδη γὰρ χρειώ , τῆς εἵνεκα τήνδ’ ἀλεγεινὴν 
ναυτιλίην ἔτλημεν ὀιζύι μοχθίζοντες , 
εὐπαλέως κούρης ὑπὸ δήνεσι κεκράανται . 
τὴν μὲν ἐγὼν ἐθέλουσαν ἀνάξομαι οἴκαδ’ ἄκοιτιν 
κουριδίην · ἀτὰρ ὔμμες Ἀχαιίδος οἷά τε πάσης 
αὐτῶν θ’ ὑμείων ἐσθλὴν ἐπαρωγὸν ἐοῦσαν 
σώετε . 
δὴ γάρ που , μάλ’ ὀίομαι , εἶσιν ἐρύξων 
Αἰήτης ὁμάδῳ πόντονδ’ ἴμεν ἐκ ποταμοῖο . 
ἀλλ’ οἱ μὲν διὰ νηός , ἀμοιβαδὶς ἀνέρος ἀνὴρ 
ἑζόμενος , πηδοῖσιν ἐρέσσετε · τοὶ δὲ βοείας 
ἀσπίδας ἡμίσεες , δῄων θοὸν ἔχμα βολάων , 
προσχόμενοι νόστῳ ἐπαμύνετε . 
νῦν δ’ ἐνὶ χερσὶν 
παῖδας ἑοὺς πάτρην τε φίλην , γεραρούς τε τοκῆας 
ἴσχομεν · ἡμετέρῃ δ’ ἐπερείδεται Ἑλλὰς ἐφορμῇ , 
ἠὲ κατηφείην , ἢ καὶ μέγα κῦδος ἀρέσθαι." 
Ὧς φάτο , δῦνε δὲ τεύχε’ ἀρήια · τοὶ δ’ ἰάχησαν 
θεσπέσιον μεμαῶτες . 
ὁ δὲ ξίφος ἐκ κολεοῖο 
σπασσάμενος πρυμναῖα νεὼς ἀπὸ πείσματ’ ἔκοψεν . 
ἄγχι δὲ παρθενικῆς κεκορυθμένος ἰθυντῆρι 
Ἀγκαίῳ παρέβασκεν · ἐπείγετο δ’ εἰρεσίῃ νηῦς 
σπερχομένων ἄμοτον ποταμοῦ ἄφαρ ἐκτὸς ἐλάσσαι . 
Ἤδη δ’ Αἰήτῃ ὑπερήνορι πᾶσί τε Κόλχοις 
Μηδείης περίπυστος ἔρως καὶ ἔργ’ ἐτέτυκτο . 
ἐς δ’ ἀγορὴν ἀγέροντ’ ἐνὶ τεύχεσιν · ὅσσα δέ πόντου 
κύματα χειμερίοιο κορύσσεται ἐξ ἀνέμοιο , 
ἢ ὅσα φύλλα χαμᾶζε περικλαδέος πέσεν ὕλης 
φυλλοχόῳ ἐνὶ μηνί‐‐τίς ἂν τάδε τεκμήραιτο ; 
ὧς οἱ ἀπειρέσιοι ποταμοῦ παρεμέτρεον ὄχθας , 
κλαγγῇ μαιμώοντες · ὁ δ’ εὐτύκτῳ ἐνὶ δίφρῳ 
Αἰήτης ἵπποισι μετέπρεπεν , οὕς οἱ ὄπασσεν 
Ἠέλιος πνοιῇσιν ἐειδομένους ἀνέμοιο , 
σκαιῇ μέν ῥ) ἐνὶ χειρὶ σάκος δινωτὸν ἀείρων , 
τῇ δ’ ἑτέρῃ πεύκην περιμήκεα · πὰρ δέ οἱ ἔγχος 
ἀντικρὺ τετάνυστο πελώριον . 
ἡνία δ’ ἵππων 
γέντο χεροῖν Ἄψυρτος . 
υπεκπρὸ δὲ πόντον ἔταμνεν 
νηῦς ἤδη κρατεροῖσιν ἐπειγομένη ἐρέτῃσιν , 
καὶ μεγάλου ποταμοῖο καταβλώσκοντι ῥεέθρῳ . 
αὐτὰρ ἄναξ ἄτῃ πολυπήμονι χεῖρας ἀείρας 
Ἠέλιον καὶ Ζῆνα κακῶν ἐπιμάρτυρας ἔργων 
κέκλετο · δεινὰ δὲ παντὶ παρασχεδὸν ἤπυε λαῷ 
εἰ μή οἱ κούρην αὐτάγρετον , ἢ ἀνὰ γαῖαν , 
ἢ πλωτῆς εὑρόντες ἔτ’ εἰν ἁλὸς οἴδματι νῆα , 
ἄξουσιν , καὶ θυμὸν ἐνιπλήσει μενεαίνων 
τίσασθαι τάδε πάντα , δαήσονται κεφαλῇσιν 
πάντα χόλον καὶ πᾶσαν ἑὴν ὑποδέγμενοι ἄτην . 
Ὧς ἔφατ’ Αἰήτης · αὐτῷ δ’ ἐνὶ ἤματι Κόλχοι 
νῆάς τ’ εἰρύσσαντο , καὶ ἄρμενα νηυσὶ βάλοντο , 
αὐτῷ δ’ ἤματι πόντον ἀνήιον · οὐδέ κε φαίης 
τόσσον νηίτην στόλον ἔμμεναι , ἀλλ’ οἰωνῶν 
ἰλαδὸν ἄσπετον ἔθνος ἐπιβρομέειν πελάγεσσιν . 
Οἱ δ’ ἀνέμου λαιψηρὰ θεᾶς βουλῇσιν ἀέντος 
Ἥρης , ὄφρ’ ὤκιστα κακὸν Πελίαο δόμοισιν 
Αἰαίη Μήδεια Πελασγίδα γαῖαν ἵκηται , 
ἠοῖ ἐνὶ τριτάτῃ πρυμνήσια νηὸς ἔδησαν 
Παφλαγόνων ἀκτῇσι , πάροιθ’ Ἅλυος ποταμοῖο . 
ἡ γάρ σφ’ ἐξαποβάντας ἀρέσσασθαι θυέεσσιν 
ἠνώγει Ἑκάτην . 
καὶ δὴ τὰ μέν , ὅσσα θυηλὴν 
κούρη πορσανέουσα τιτύσκετο , μήτε τις ἴστωρ 
εἴη , μήτ’ ἐμὲ θυμὸς ἐποτρύνειεν ἀείδειν . 
ἅζομαι αὐδῆσαι · τό γε μὴν ἕδος ἐξέτι κείνου , 
ὅ ῥα θεᾷ ἥρωες ἐπὶ ῥηγμῖσιν ἔδειμαν , 
ἀνδράσιν ὀψιγόνοισι μένει καὶ τῆμος ἰδέσθαι . 
Αὐτίκα δ’ Αἰσονίδης ἐμνήσατο , σὺν δὲ καὶ ὧλλοι 
ἥρωες , Φινῆος , ὃ δὴ πλόον ἄλλον ἔειπεν 
ἐξ Αἴης ἔσσεσθαι · ἀνώιστος δ’ ἐτέτυκτο 
πᾶσιν ὁμῶς . 
Ἄργος δὲ λιλαιομένοις ἀγόρευσεν · 
"Νισσόμεθ’ Ὀρχομενὸν τὴν ἔχραεν ὔμμι περῆσαι 
νημερτὴς ὅδε μάντις , ὅτῳ ξυνέβητε πάροιθεν . 
ἔστιν γὰρ πλόος ἄλλος , ὃν ἀθανάτων ἱερῆες 
πέφραδον , οἳ Θήβης Τριτωνίδος ἐκγεγάασιν . 
οὔπω τείρεα πάντα , τά τ’ οὐρανῷ εἱλίσσονται , 
οὐδέ τί πω Δαναῶν ἱερὸν γένος ἦεν ἀκοῦσαι 
πευθομένοις · οἶοι δ’ ἔσαν Ἀρκάδες Ἀπιδανῆες , 
Ἀρκάδες , οἳ καὶ πρόσθε σεληναίης ὑδέονται 
ζώειν , φηγὸν ἔδοντες ἐν οὔρεσιν . 
οὐδὲ Πελασγὶς 
χθὼν τότε κυδαλίμοισιν ἀνάσσετο Δευκαλίδῃσιν , 
ἦμος ὅτ’ Ἠερίη πολυλήιος ἐκλήιστο , 
μήτηρ Αἴγυπτος προτερηγενέων αἰζηῶν , 
καὶ ποταμὸς Τρίτων ἠύρροος , ᾧ ὕπο πᾶσα 
ἄρδεται Ἠερίη · Διόθεν δέ μιν οὔποτε δεύει 
ὄμβρος · ἅλις προχοῇσι δ’ ἀνασταχύουσιν ἄρουραι . 
ἔνθεν δή τινά φασι πέριξ διὰ πᾶσαν ὁδεῦσαι 
Εὐρώπην Ἀσίην τε βίῃ καὶ κάρτεϊ λαῶν 
σφωιτέρων θάρσει τε πεποιθότα · μυρία δ’ ἄστη 
νάσσατ’ ἐποιχόμενος , τὰ μὲν ἤ ποθι ναιετάουσιν , 
ἠὲ καὶ οὔ · πουλὺς γὰρ ἄδην ἐπενήνοθεν αἰών . 
Αἶά γε μὴν ἔτι νῦν μένει ἔμπεδον υἱωνοί τε 
τῶνδ’ ἀνδρῶν , οὓς ὅσγε καθίσσατο ναιέμεν Αἶαν , 
οἳ δή τοι γραπτῦς πατέρων ἕθεν εἰρύονται , 
κύρβιας , οἷς ἔνι πᾶσαι ὁδοὶ καὶ πείρατ’ ἔασιν 
ὑγρῆς τε τραφερῆς τε πέριξ ἐπινισσομένοισιν . 
ἔστι δέ τις ποταμός , ὕπατον κέρας Ὠκεανοῖο , 
εὐρύς τε προβαθής τε καὶ ὁλκάδι νηὶ περῆσαι · 
Ἴστρον μιν καλέοντες ἑκὰς διετεκμήραντο · 
ὅς δή τοι τείως μὲν ἀπείρονα τέμνετ’ ἄρουραν 
εἷς οἶος · πηγαὶ γὰρ ὑπὲρ πνοιῆς βορέαο 
Ῥιπαίοις ἐν ὄρεσσιν ἀπόπροθι μορμύρουσιν . 
ἀλλ’ ὁπόταν Θρῃκῶν Σκυθέων τ’ ἐπιβήσεται οὔρους , 
ἔνθα διχῆ τὸ μὲν ἔνθα μετ’ ἠῴην ἅλα βάλλει 
τῇδ’ ὕδωρ , τὸ δ’ ὄπισθε βαθὺν διὰ κόλπον ἵησιν 
σχιζόμενος πόντου Τρινακρίου εἰσανέχοντα , 
γαίῃ ὃς ὑμετέρῃ παρακέκλιται , εἰ ἐτεὸν δὴ 
ὑμετέρης γαίης Ἀχελώιος ἐξανίησιν." 
Ὧς ἄρ’ ἔφη · τοῖσιν δὲ θεὰ τέρας ἐγγυάλιξεν 
αἴσιον , ᾧ καὶ πάντες ἐπευφήμησαν ἰδόντες 
στέλλεσθαι τήνδ’ οἶμον . 
ἐπιπρὸ γὰρ ὁλκὸς ἐτύχθη 
οὐρανίης ἀκτῖνος , ὅπῃ καὶ ἀμεύσιμον ἦεν . 
γηθόσυνοι δὲ Λύκοιο κατ’ αὐτόθι παῖδα λιπόντες 
λαίφεσι πεπταμένοισιν ὑπεὶρ ἅλα ναυτίλλοντο , 
οὔρεα Παφλαγόνων θηεύμενοι . 
οὐδὲ Κάραμβιν 
γνάμψαν , ἐπεὶ πνοιαί τε καὶ οὐρανίου πυρὸς αἴγλη 
μεῖνεν , ἕως Ἴστροιο μέγαν ῥόον εἰσαφίκοντο . 
Κόλχοι δ’ αὖτ’ ἄλλοι μέν , ἐτώσια μαστεύοντες , 
Κυανέας Πόντοιο διὲκ πέτρας ἐπέρησαν · 
ἄλλοι δ’ αὖ ποταμὸν μετεκίαθον , οἷσιν ἄνασσεν 
Ἄψυρτος , Καλὸν δὲ διὰ στόμα πεῖρε λιασθείς . 
τῶ καὶ ὑπέφθη τούσγε βαλὼν ὕπερ αὐχένα γαίης 
κόλπον ἔσω πόντοιο πανέσχατον Ἰονίοιο . 
Ἴστρῳ γάρ τις νῆσος ἐέργεται οὔνομα Πεύκη , 
τριγλώχιν , εὖρος μὲν ἐς αἰγιαλοὺς ἀνέχουσα , 
στεινὸν δ’ αὖτ’ ἀγκῶνα ποτὶ ῥόον · ἀμφὶ δὲ δοιαὶ 
σχίζονται προχοαί . 
τὴν μὲν καλέουσι Νάρηκος · 
τὴν δ’ ὑπὸ τῇ νεάτῃ , Καλὸν στόμα . 
τῇ δὲ διαπρὸ 
Ἄψυρτος Κόλχοι τε θοώτερον ὡρμήθησαν · 
οἱ δ’ ὑψοῦ νήσοιο κατ’ ἀκροτάτης ἐνέοντο 
τηλόθεν . 
εἱαμενῇσι δ’ ἐν ἄσπετα πώεα λεῖπον 
ποιμένες ἄγραυλοι νηῶν φόβῳ , οἷά τε θῆρας 
ὀσσόμενοι πόντου μεγακήτεος ἐξανιόντας . 
οὐ γάρ πω ἁλίας γε πάρος ποθὶ νῆας ἴδοντο , 
οὔτ’ οὖν Θρήιξιν μιγάδες Σκύθαι , οὐδὲ Σίγυννοι , 
οὔτ’ οὖν Γραυκένιοι , οὔθ’ οἱ περὶ Λαύριον ἤδη 
Σίνδοι ἐρημαῖον πεδίον μέγα ναιετάοντες . 
αὐτὰρ ἐπεί τ’ Ἄγγουρον ὄρος , καὶ ἄπωθεν ἐόντα 
Ἀγγούρου ὄρεος σκόπελον πάρα Καυλιακοῖο , 
ᾧ πέρι δὴ σχίζων Ἴστρος ῥόον ἔνθα καὶ ἔνθα 
βάλλει ἁλός , πεδίον τε τὸ Λαύριον ἠμείψαντο , 
δή ῥα τότε Κρονίην Κόλχοι ἅλαδ’ ἐκπρομολόντες 
πάντῃ , μή σφε λάθοιεν , ὑπετμήξαντο κελεύθους . 
οἱ δ’ ὄπιθεν ποταμοῖο κατήλυθον , ἐκ δ’ ἐπέρησαν 
δοιὰς Ἀρτέμιδος Βρυγηίδας ἀγχόθι νήσους . 
τῶν δ’ ἤτοι ἑτέρῃ μὲν ἐν ἱερὸν ἔσκεν ἔδεθλον · 
ἐν ? ? δ’ ἑτέρῃ , πληθὺν πεφυλαγμένοι Ἀψύρτοιο , 
βαῖνον · ἐπεὶ κείνας πολέων λίπον ἔνδοθι νήσους 
αὔτως , ἁζόμενοι κούρην Διός · αἱ δὲ δὴ ἄλλαι 
στεινόμεναι Κόλχοισι πόρους εἴρυντο θαλάσσης . 
ὧς δὲ καὶ εἰς ἀκτὰς πληθὺν λίπεν ἀγχόθι νήσων 
μέσφα Σαλαγγῶνος ποταμοῦ καὶ Νέστιδος αἴης . 
Ἔνθα κε λευγαλέῃ Μινύαι τότε δηιοτῆτι 
παυρότεροι πλεόνεσσιν ὑπείκαθον · ἀλλὰ πάροιθεν 
συνθεσίην , μέγα νεῖκος ἀλευάμενοι , ἐτάμοντο , 
κῶας μὲν χρύσειον , ἐπεί σφισιν αὐτὸς ὑπέστη 
Αἰήτης , εἰ κεῖνοι ἀναπλήσειαν ἀέθλους , 
ἔμπεδον εὐδικίῃ σφέας ἑξέμεν , εἴτε δόλοισιν , 
εἴτε καὶ ἀμφαδίην αὔτως ἀέκοντος ἀπηύρων · 
αὐτὰρ Μήδειάν γε‐‐τὸ γὰρ πέλεν ἀμφήριστον‐‐ 
παρθέσθαι κούρῃ Λητωίδι νόσφιν ὁμίλου , 
εἰσόκε τις δικάσῃσι θεμιστούχων βασιλήων , 
εἴτε μιν εἰς πατρὸς χρειὼ δόμον αὖτις ἱκάνειν , 
εἴτε μεθ’ Ἑλλάδα γαῖαν ἀριστήεσσιν ἕπεσθαι . 
Ἔνθα δ’ ἐπεὶ τὰ ἕκαστα νόῳ πεμπάσσατο κούρη , 
δή ῥά μιν ὀξεῖαι κραδίην ἐλέλιξαν ἀνῖαι 
νωλεμές · αἶψα δὲ νόσφιν Ἰήσονα μοῦνον ἑταίρων 
ἐκπροκαλεσσαμένη ἄγεν ἄλλυδις , ὄφρ’ ἐλίασθεν 
πολλὸν ἑκάς , στονόεντα δ’ ἐνωπαδὶς ἔκφατο μῦθον · 
"Αἰσονίδη , τίνα τήνδε συναρτύνασθε μενοινὴν 
ἀμφ’ ἐμοί ; 
ἦέ σε πάγχυ λαθιφροσύναις ἐνέηκαν 
ἀγλαΐαι , τῶν δ’ οὔτι μετατρέπῃ , ὅσσ’ ἀγόρευες 
χρειοῖ ἐνισχόμενος ; 
ποῦ τοι Διὸς Ἱκεσίοιο 
ὅρκια , ποῦ δὲ μελιχραὶ ὑποσχεσίαι βεβάασιν ; 
ᾗς ἐγὼ οὐ κατὰ κόσμον ἀναιδήτῳ ἰότητι 
πάτρην τε κλέα τε μεγάρων αὐτούς τε τοκῆας 
νοσφισάμην , τά μοι ἦεν ὑπέρτατα · τηλόθι δ’ οἴη 
λυγρῇσιν κατὰ πόντον ἅμ’ ἀλκυόνεσσι φορεῦμαι 
σῶν ἕνεκεν καμάτων , ἵνα μοι σόος ἀμφί τε βουσὶν 
ἀμφί τε γηγενέεσσιν ἀναπλήσειας ἀέθλους . 
ὕστατον αὖ καὶ κῶας , ἐπεί τ’ ἐπαϊστὸν ἐτύχθη , 
εἷλες ἐμῇ ματίῃ · κατὰ δ’ οὐλοὸν αἶσχος ἔχευα 
θηλυτέραις . 
τῶ φημὶ τεὴ κούρη τε δάμαρ τε 
αὐτοκασιγνήτη τε μεθ’ Ἑλλάδα γαῖαν ἕπεσθαι . 
πάντῃ νυν πρόφρων ὑπερίστασο , μηδέ με μούνην 
σεῖο λίπῃς ἀπάνευθεν , ἐποιχόμενος βασιλῆας . 
ἀλλ’ αὔτως εἴρυσο · δίκη δέ τοι ἔμπεδος ἔστω 
καὶ θέμις , ἣν ἄμφω συναρέσσαμεν · ἢ σύγ’ ἔπειτα 
φασγάνῳ αὐτίκα τόνδε μέσον διὰ λαιμὸν ἀμῆσαι , 
ὄφρ’ ἐπίηρα φέρωμαι ἐοικότα μαργοσύνῃσιν . 
σχετλίη , εἴ κεν δή με κασιγνήτοιο δικάσσῃ 
ἔμμεναι οὗτος ἄναξ , τῷ ἐπίσχετε τάσδ’ ἀλεγεινὰς 
ἄμφω συνθεσίας . 
πῶς ἵξομαι ὄμματα πατρός ; 
ἦ μάλ’ ἐυκλειής ; 
τίνα δ’ οὐ τίσιν , ἠὲ βαρεῖαν 
ἄτην οὐ σμυγερῶς δεινῶν ὕπερ , οἷα ἔοργα , 
ὀτλήσω ; 
σὺ δέ κεν θυμηδέα νόστον ἕλοιο ; 
μὴ τόγε παμβασίλεια Διὸς τελέσειεν ἄκοιτις , 
ᾗ ἐπικυδιάεις . 
μνήσαιο δέ καί ποτ’ ἐμεῖο , 
στρευγόμενος καμάτοισι · δέρος δέ τοι ἶσον ὀνείροις 
οἴχοιτ’ εἰς ἔρεβος μεταμώνιον . 
ἐκ δέ σε πάτρης 
αὐτίκ’ ἐμαί σ’ ἐλάσειαν Ἐρινύες · οἷα καὶ αὐτὴ 
σῇ πάθον ἀτροπίῃ . 
τὰ μὲν οὐ θέμις ἀκράαντα 
ἐν γαίῃ πεσέειν . 
μάλα γὰρ μέγαν ἤλιτες ὅρκον , 
νηλεές · ἀλλ’ οὔ θήν μοι ἐπιλλίζοντες ὀπίσσω 
δὴν ἔσσεσθ’ εὔκηλοι ἕκητί γε συνθεσιάων." 
Ὧς φάτ’ ἀναζείουσα βαρὺν χόλον · ἵετο δ’ ἥγε 
νῆα καταφλέξαι , διά τ’ ἔμπεδα πάντα κεάσσαι , 
ἐν δὲ πεσεῖν αὐτὴ μαλερῷ πυρί . 
τοῖα δ’ Ἰήσων 
μειλιχίοις ἐπέεσσιν ὑποδδείσας προσέειπεν · 
"Ἴσχεο , δαιμονίη · τὰ μὲν ἁνδάνει οὐδ’ ἐμοὶ 
αὐτῷ . 
ἀλλά τιν’ ἀμβολίην διζήμεθα δηιοτῆτος , 
ὅσσον δυσμενέων ἀνδρῶν νέφος ἀμφιδέδηεν 
εἵνεκα σεῦ . 
πάντες γάρ , ὅσοι χθόνα τήνδε νέμονται , 
Ἀψύρτῳ μεμάαασιν ἀμυνέμεν , ὄφρα σε πατρί , 
οἷά τε ληισθεῖσαν , ὑπότροπον οἴκαδ’ ἄγοιντο . 
αὐτοὶ δὲ στυγερῷ κεν ὀλοίμεθα πάντες ὀλέθρῳ , 
μίξαντες δαῒ χεῖρας · ὅ τοι καὶ ῥίγιον ἄλγος 
ἔσσεται , εἴ σε θανόντες ἕλωρ κείνοισι λίποιμεν . 
ἥδε δὲ συνθεσίη κρανέει δόλον , ᾧ μιν ἐς ἄτην 
βήσομεν . 
οὐδ’ ἂν ὁμῶς περιναιέται ἀντιόωσιν 
Κόλχοις ἦρα φέροντες ὑπὲρ σέο νόσφιν ἄνακτος , 
ὅς τοι ἀοσσητήρ τε κασίγνητός τε τέτυκται · 
οὐδ’ ἂν ἐγὼ Κόλχοισιν ὑπείξω μὴ πολεμίζειν 
ἀντιβίην , ὅτε μή με διὲξ εἰῶσι νέεσθαι." 
Ἴσκεν ὑποσσαίνων · ἡ δ’ οὐλοὸν ἔκφατο μῦθον · 
"Φράζεο νῦν . 
χρειὼ γὰρ ἀεικελίοισιν ἐπ’ ἔργοις 
καὶ τόδε μητίσασθαι , ἐπεὶ τὸ πρῶτον ἀάσθην 
ἀμπλακίῃ , θεόθεν δὲ κακὰς ἤνυσσα μενοινάς . 
τύνη μὲν κατὰ μῶλον ἀλέξεο δούρατα Κόλχων · 
αὐτὰρ ἐγὼ κεῖνόν γε τεὰς ἐς χεῖρας ἱκέσθαι 
μειλίξω · σὺ δέ μιν φαιδροῖς ἀγαπάζεο δώροις . 
εἴ κέν πως κήρυκας ἀπερχομένους πεπίθοιμι 
οἰόθεν οἶον ἐμοῖσι συναρθμῆσαι ἐπέεσσιν , 
ἔνθ’ εἴ τοι τόδε ἔργον ἐφανδάνει , οὔτι μεγαίρω , 
κτεῖνέ τε , καὶ Κόλχοισιν ἀείρεο δηιοτῆτα." 
Ὧς τώγε ξυμβάντε μέγαν δόλον ἠρτύνοντο 
Ἀψύρτῳ , καὶ πολλὰ πόρον ξεινήια δῶρα , 
οἷς μέτα καὶ πέπλον δόσαν ἱερὸν Ὑψιπυλείης 
πορφύρεον . 
τὸν μέν ῥα Διωνύσῳ κάμον αὐταὶ 
Δίῃ ἐν ἀμφιάλῳ Χάριτες θεαί · αὐτὰρ ὁ παιδὶ 
δῶκε Θόαντι μεταῦτις · ὁ δ’ αὖ λίπεν Ὑψιπυλείῃ · 
ἡ δ’ ἔπορ’ Αἰσονίδῃ πολέσιν μετὰ καὶ τὸ φέρεσθαι 
γλήνεσιν εὐεργὲς ξεινήιον . 
οὔ μιν ἀφάσσων , 
οὔτε κεν εἰσορόων γλυκὺν ἵμερον ἐμπλήσειας . 
τοῦ δὲ καὶ ἀμβροσίη ὀδμὴ πέλεν ἐξέτι κείνου , 
ἐξ οὗ ἄναξ αὐτὸς Νυσήιος ἐγκατελεκτο 
ἀκροχάλιξ οἴνῳ καὶ νέκταρι , καλὰ μεμαρπὼς 
στήθεα παρθενικῆς Μινωίδος , ἥν ποτε Θησεὺς 
Κνωσσόθεν ἑσπομένην Δίῃ ἔνι κάλλιπε νήσῳ . 
ἡ δ’ ὅτε κηρύκεσσιν ἐπεξυνώσατο μύθους , 
θελγέμεν , εὖτ’ ἂν πρῶτα θεᾶς περὶ νηὸν ἵκηται 
συνθεσίῃ , νυκτός τε μέλαν κνέφας ἀμφιβάλῃσιν , 
ἐλθέμεν , ὄφρα δόλον συμφράσσεται , ὥς κεν ἑλοῦσα 
χρύσειον μέγα κῶας ὑπότροπος αὖτις ὀπίσσω 
βαίη ἐς Αἰήταο δόμους · πέρι γάρ μιν ἀνάγκῃ 
υἱῆες Φρίξοιο δόσαν ξείνοισιν ἄγεσθαι · 
τοῖα παραιφαμένη θελκτήρια φάρμακ’ ἔπασσεν 
αἰθέρι καὶ πνοιῇσι , τά κεν καὶ ἄπωθεν ἐόντα 
ἄγριον ἠλιβάτοιο κατ’ οὔρεος ἤγαγε θῆρα . 
Σχέτλῑ Ἔρως , μέγα πῆμα , μέγα στύγος ἀνθρώποισιν , 
ἐκ σέθεν οὐλόμεναί τ’ ἔριδες στοναχαί τε γόοι τε , 
ἄλγεά τ’ ἄλλ’ ἐπὶ τοῖσιν ἀπείρονα τετρήχασιν . 
δυσμενέων ἐπὶ παισὶ κορύσσεο , δαῖμον , ἀερθείς , 
οἷος Μηδείῃ στυγερὴν φρεσὶν ἔμβαλες ἄτην . 
πῶς γὰρ δὴ μετιόντα κακῷ ἐδάμασσεν ὀλέθρῳ 
Ἄψυρτον ; 
τὸ γὰρ ἧμιν ἐπισχερὼ ἦεν ἀοιδῆς . 
Ἦμος ὅτ’ Ἀρτέμιδος νήσῳ ἔνι τήνγ’ ἐλίποντο 
συνθεσίῃ . 
τοὶ μέν ῥα διάνδιχα νηυσὶν ἔκελσαν 
σφωιτέραις κρινθέντες · ὁ δ’ ἐς λόχον ᾖεν Ἰήσων 
δέγμενος Ἄψυρτόν τε καὶ οὓς ἐξαῦτις ἑταίρους . 
αὐτὰρ ὅγ’ αἰνοτάτῃσιν ὑποσχεσίῃσι δολωθεὶς 
καρπαλίμως ᾗ νηὶ διὲξ ἁλὸς οἶδμα περήσας , 
νύχθ’ ὕπο λυγαίην ἱερῆς ἐπεβήσατο νήσου · 
οἰόθι δ’ ἀντικρὺ μετιὼν πειρήσατο μύθοις 
εἷο κασιγνήτης , ἀταλὸς πάις οἷα χαράδρης 
χειμερίης , ἣν οὐδὲ δῑ αἰζηοὶ περόωσιν . 
εἴ κε δόλον ξείνοισιν ἐπ’ ἀνδράσι τεχνήσαιτο . 
καὶ τὼ μὲν τὰ ἕκαστα συνῄνεον ἀλλήλοισιν · 
αὐτίκα δ’ Αἰσονίδης πυκινοῦ ἐξᾶλτο λόχοιο , 
γυμνὸν ἀνασχόμενος παλάμῃ ξίφος · αἶψα δὲ κούρη 
ἔμπαλιν ὄμματ’ ἔνεικε , καλυψαμένη ὀθόνῃσιν , 
μὴ φόνον ἀθρήσειε κασιγνήτοιο τυπέντος . 
τὸν δ’ ὅγε , βουτύπος ὥστε μέγαν κερεαλκέα ταῦρον , 
πλῆξεν ὀπιπεύσας νηοῦ σχεδόν , ὅν ποτ’ ἔδειμαν 
Ἀρτέμιδι Βρυγοὶ περιναιέται ἀντιπέρηθεν . 
τοῦ ὅγ’ ἐνὶ προδόμῳ γνὺξ ἤριπε · λοίσθια δ’ ἥρως 
θυμὸν ἀναπνείων χερσὶν μέλαν ἀμφοτέρῃσιν 
αἷμα κατ’ ὠτειλὴν ὑποΐσχετο · τῆς δὲ καλύπτρην 
ἀργυφέην καὶ πέπλον ἀλευομένης ἐρύθηνεν . 
ὀξὺ δὲ πανδαμάτωρ λοξῷ ἴδεν οἷον ἔρεξαν 
ὄμματι νηλειὴς ὀλοφώιον ἔργον Ἐρινύς . 
ἥρως δ’ Αἰσονίδης ἐξάργματα τάμνε θανόντος , 
τρὶς δ’ ἀπέλειξε φόνου , τρὶς δ’ ἐξ ἄγος ἔπτυσ’ ὀδόντων , 
ἣ θέμις αὐθέντῃσι δολοκτασίας ἱλάεσθαι . 
ὑγρὸν δ’ ἐν γαίῃ κρύψεν νέκυν , ἔνθ’ ἔτι νῦν περ 
κείαται ὀστέα κεῖνα μετ’ ἀνδράσιν Ἀψυρτεῦσιν . 
Οἱ δ’ ἄμυδις πυρσοῖο σέλας προπάροιθεν ἰδόντες , 
τό σφιν παρθενικὴ τέκμαρ μετιοῦσιν ἄειρεν , 
Κολχίδος ἀγχόθι νηὸς ἑὴν παρὰ νῆ’ ἐβάλοντο 
ἥρωες · Κόλχον δ’ ὄλεκον στόλον , ἠύτε κίρκοι 
φῦλα πελειάων , ἠὲ μέγα πῶυ λέοντες 
ἀγρότεροι κλονέουσιν ἐνὶ σταθμοῖσι θορόντες . 
οὐδ’ ἄρα τις κείνων θάνατον φύγε , πάντα δ’ ὅμιλον 
πῦρ ἅ τε δηιόωντες ἐπέδραμον · ὀψὲ δ’ Ἰήσων 
ἤντησεν , μεμαὼς ἐπαμυνέμεν οὐ μάλ’ ἀρωγῆς 
δευομένοις · ἤδη δὲ καὶ ἀμφ’ αὐτοῖο μέλοντο . 
ἔνθα δὲ ναυτιλίης πυκινὴν περὶ μητιάασκον 
ἑζόμενοι βουλήν · ἐπὶ δέ σφισιν ἤλυθε κούρη 
φραζομένοις · Πηλεὺς δὲ παροίτατος ἔκφατο μῦθον · 
"Ἤδη νῦν κέλομαι νύκτωρ ἔτι νῆ’ ἐπιβάντας 
εἰρεσίῃ περάαν πλόον ἀντίον , ᾧ ἐπέχουσιν 
δήιοι · ἠῶθεν γὰρ ἐπαθρήσαντας ἕκαστα 
ἔλπομαι οὐχ ἕνα μῦθον , ὅτις προτέρωσε δίεσθαι 
ἡμέας ὀτρυνέει , τοὺς πεισέμεν · οἷα δ’ ἄνακτος 
εὔνιδες , ἀργαλέῃσι διχοστασίῃς κεδόωνται . 
ῥηιδίη δέ κεν ἄμμι , κεδασθέντων δίχα λαῶν , 
ἤ τ’ εἴη μετέπειτα κατερχομένοισι κέλευθος." 
Ὧς ἔφατ’ · ᾔνησαν δὲ νέοι ἔπος Λἰακίδαο . 
ῥίμφα δὲ νῆ’ ἐπιβάντες ἐπερρώοντ’ ἐλάτῃσιν 
νωλεμές , ὄφρ’ ἱερὴν Ἠλεκτρίδα νῆσον ἵκοντο , 
ἀλλάων ὑπάτην , ποταμοῦ σχεδὸν Ἠριδανοῖο . 
Κόλχοι δ’ ὁππότ’ ὄλεθρον ἐπεφράσθησαν ἄνακτος , 
ἤτοι μὲν δίζεσθαι ἐπέχραον ἔνδοθι πάσης 
Ἀργὼ καὶ Μινύας Κρονίης ἁλός . 
ἀλλ’ ἀπέρυκεν 
Ἥρη σμερδαλέῃσι κατ’ αἰθέρος ἀστεροπῇσιν . 
ὕστατον αὐτοὶ δ’ αὖτε Κυταιίδος ἤθεα γαίης 
στύξαν , ἀτυζόμενοι χόλον ἄγριον Αἰήταο , 
ἔμπεδα δ’ ἄλλυδις ἄλλοι ἐφορμηθέντες ἔνασθεν . 
οἱ μὲν ἐπ’ αὐτάων νήσων ἔβαν , ᾗσιν ἐπέσχον 
ἥρωες , ναίουσι δ’ ἐπώνυμοι Ἀψύρτοιο · 
οἱ δ’ ἄρ’ ἐπ’ Ἰλλυρικοῖο μελαμβαθέος ποταμοῖο , 
τύμβος ἵν’ Ἁρμονίης Κάδμοιό τε , πύργον ἔδειμαν , 
ἀνδράσιν Ἐγχελέεσσιν ἐφέστιοι · οἱ δ’ ἐν ὄρεσσιν 
ἐνναίουσιν , ἅπερ τε Κεραύνια κικλήσκονται , 
ἐκ τόθεν , ἐξότε τούσγε Διὸς Κρονίδαο κεραυνοὶ 
νῆσον ἐς ἀντιπέραιαν ἀπέτραπον ὁρμηθῆναι . 
Ἥρωες δ’ , ὅτε δή σφιν ἐείσατο νόστος ἀπήμων , 
δή ῥα τότε προμολόντες ἐπὶ χθονὶ πείσματ’ ἔδησαν 
Ὑλλήων . 
νῆσοι γὰρ ἐπιπρούχοντο θαμειαὶ 
ἀργαλέην πλώουσιν ὁδὸν μεσσηγὺς ἔχουσαι 
οὐδέ σφιν , ὡς καὶ πρίν , ἀνάρσια μητιάασκον 
Ὑλλῆες · πρὸς δ’ αὐτοὶ ἐμηχανόωντο κέλευθον , 
μισθὸν ἀειρόμενοι τρίποδα μέγαν Ἀπόλλωνος . 
δοιοὺς γὰρ τρίποδας τηλοῦ πόρε Φοῖβος ἄγεσθαι 
Αἰσονίδῃ περόωντι κατὰ χρέος , ὁππότε Πυθὼ 
ἱρὴν πευσόμενος μετεκίαθε τῆσδ’ ὑπὲρ αὐτῆς 
ναυτιλίης · πέπρωτο δ’ , ὅπῃ χθονὸς ἱδρυνθεῖεν , 
μήποτε τὴν δῄοισιν ἀναστήσεσθαι ἰοῦσιν . 
τούνεκεν εἰσέτι νῦν κείνῃ ὅδε κεύθεται αἴῃ 
ἀμφὶ πόλιν ἀγανὴν Ὑλληίδα , πολλὸν ἔνερθεν 
οὔδεος , ὥς κεν ἄφαντος ἀεὶ μερόπεσσι πέλοιτο . 
οὐ μὲν ἔτι ζώοντα καταυτόθι τέτμον ἄνακτα 
Ὕλλον , ὃν εὐειδὴς Μελίτη τέκεν Ἡρακλῆι 
δήμῳ Φαιήκων . 
ὁ γὰρ οἰκία Ναυσιθόοιο 
Μάκριν τ’ εἰσαφίκανε , Διωνύσοιο τιθήνην , 
νιψόμενος παίδων ὀλοὸν φόνον · ἔνθ’ ὅγε κούρην 
Αἰγαίου ἐδάμασσεν ἐρασσάμενος ποταμοῖο , 
νηιάδα Μελίτην · ἡ δὲ σθεναρὸν τέκεν Ὕλλον . 
οὐδ’ ἄρ’ ὅγ’ ἡβήσας αὐτῇ ἐνὶ ἔλδετο νήσῳ 
ναίειν , κοιρανέοντος ὑπ’ ὀφρύσι Ναυσιθόοιο · 
βῆ δ’ ἅλαδε Κρονίην , αὐτόχθονα λαὸν ἀγείρας 
Φαιήκων · σὺν γάρ οἱ ἄναξ πόρσυνε κέλευθον 
ἥρως Ναυσίθοος · τόθι δ’ εἵσατο , καί μιν ἔπεφνον 
Μέντορες , ἀγραύλοισιν ἀλεξόμενον περὶ βουσίν . 
Ἀλλά , θεαί , πῶς τῆσδε παρὲξ ἁλός , ἀμφί τε γαῖαν 
Αὐσονίην νήσους τε Λιγυστίδας , αἳ καλέονται 
Στοιχάδες , Ἀργῴης περιώσια σήματα νηὸς 
νημερτὲς πέφαται ; 
τίς ἀπόπροθι τόσσον ἀνάγκη 
καὶ χρειώ σφ’ ἐκόμισσε ; 
τίνες σφέας ἤγαγον αὖραι ; 
Αὐτόν που μεγαλωστὶ δεδουπότος Ἀψύρτοιο 
Ζῆνα , θεῶν βασιλῆα , χόλος λάβεν , οἷον ἔρεξαν . 
Αἰαίης δ’ ὀλοὸν τεκμήρατο δήνεσι Κίρκης 
αἷμ’ ἀπονιψαμένους , πρό τε μυρία πημανθέντας , 
νοστήσειν . 
τὸ μὲν οὔτις ἀριστήων ἐνόησεν · 
ἀλλ’ ἔθεον γαίης Ὑλληίδος ἐξανιόντες 
τηλόθι · τὰς δ’ ἀπέλειπον , ὅσαι Κόλχοισι πάροιθεν 
ἑξείης πλήθοντο Λιβυρνίδες εἰν ἁλὶ νῆσοι , 
Ἴσσα τε Δυσκέλαδός τε καὶ ἱμερτὴ Πιτύεια . 
αὐτὰρ ἔπειτ’ ἐπὶ τῇσι παραὶ Κέρκυραν ἵκοντο , 
ἔνθα Ποσειδάων Ἀσωπίδα νάσσατο κούρην , 
ἠύκομον Κέρκυραν , ἑκὰς Φλιουντίδος αἴης , 
ἁρπάξας ὑπ’ ἔρωτι · μελαινομένην δέ μιν ἄνδρες 
ναυτίλοι ἐκ πόντοιο κελαινῇ πάντοθεν ὕλῃ 
δερκόμενοι Κέρκυραν ἐπικλείουσι Μέλαιναν . 
τῇ δ’ ἐπὶ καὶ Μελίτην , λιαρῷ περιγηθέες οὔρῳ , 
αἰπεινήν τε Κερωσσόν , ὕπερθε δὲ πολλὸν ἐοῦσαν 
Νυμφαίην παράμειβον , ἵνα κρείουσα Καλυψὼ 
Ἀτλαντὶς ναίεσκε · τὰ δ’ ἠεροειδέα λεύσσειν 
οὔρεα δοιάζοντο Κεραύνια . 
καὶ τότε βουλὰς 
ἀμφ’ αὐτοῖς Ζηνός τε μέγαν χόλον ἐφράσαθ’ Ἥρη . 
μηδομένη δ’ ἄνυσιν τοῖο πλόου , ὦρσεν ἀέλλας 
ἀντικρύ , ταῖς αὖτις ἀναρπάγδην φορέοντο 
νήσου ἔπι κραναῆς Ἠλεκτρίδος . 
αὐτίκα δ’ ἄφνω 
ἴαχεν ἀνδρομέῃ ἐνοπῇ μεσσηγὺ θεόντων 
αὐδῆεν γλαφυρῆς νηὸς δόρυ , τό ῥ’ ἀνὰ μέσσην 
στεῖραν Ἀθηναίη Δωδωνίδος ἥρμοσε φηγοῦ . 
τοὺς δ’ ὀλοὸν μεσσηγὺ δέος λάβεν εἰσαΐοντας 
φθογγήν τε Ζηνός τε βαρὺν χόλον . 
οὐ γὰρ ἀλύξειν 
ἔννεπεν οὔτε πόρους δολιχῆς ἁλός , οὔτε θυέλλας 
ἀργαλέας , ὅτε μὴ Κίρκη φόνον Ἀψύρτοιο 
νηλέα νίψειεν · Πολυδεύκεα δ’ εὐχετάασθαι 
Κάστορά τ’ ἀθανάτοισι θεοῖς ἤνωγε κελεύθους 
Αὐσονίης ἔμπροσθε πορεῖν ἁλός , ᾗ ἔνι Κίρκην 
δήουσιν , Πέρσης τε καὶ Ἠελίοιο θύγατρα . 
Ὧς Ἀργὼ ἰάχησεν ὑπὸ κνέφας · οἱ δ’ ἀνόρουσαν 
Τυνδαρίδαι , καὶ χεῖρας ἀνέσχεθον ἀθανάτοισιν 
εὐχόμενοι τὰ ἕκαστα · κατηφείη δ’ ἔχεν ἄλλους 
ἥρωας Μινύας . 
ἡ δ’ ἔσσυτο πολλὸν ἐπιπρὸ 
λαίφεσιν , ἐς δ’ ἔβαλον μύχατον ῥόον Ἠριδανοῖο · 
ἔνθα ποτ’ αἰθαλόεντι τυπεὶς πρὸς στέρνα κεραυνῷ 
ἡμιδαὴς Φαέθων πέσεν ἅρματος Ἠελίοιο 
λίμνης ἐς προχοὰς πολυβενθέος · ἡ δ’ ἔτι νῦν περ 
τραύματος αἰθομένοιο βαρὺν ἀνακηκίει ἀτμόν . 
οὐδέ τις ὕδωρ κεῖνο διὰ πτερὰ κοῦφα τανύσσας 
οἰωνὸς δύναται βαλέειν ὕπερ · ἀλλὰ μεσηγὺς 
φλογμῷ ἐπιθρώσκει πεποτημένος . 
ἀμφὶ δὲ κοῦραι 
Ἡλιάδες ταναῇσιν ἐελμέναι αἰγείροισιν , 
μύρονται κινυρὸν μέλεαι γόον · ἐκ δὲ φαεινὰς 
ἠλέκτρου λιβάδας βλεφάρων προχέουσιν ἔραζε , 
αἱ μέν τ’ ἠελίῳ ψαμάθοις ἔπι τερσαίνονται · 
εὖτ’ ἂν δὲ κλύζῃσι κελαινῆς ὕδατα λίμνης 
ἠιόνας πνοιῇ πολυηχέος ἐξ ἀνέμοιο , 
δὴ τότ’ ἐς Ἠριδανὸν προκυλίνδεται ἀθρόα πάντα 
κυμαίνοντι ῥόῳ . 
Κελτοὶ δ’ ἐπὶ βάξιν ἔθεντο , 
ὡς ἄρ’ Ἀπόλλωνος τάδε δάκρυα Λητοΐδαο 
ἐμφέρεται δίναις , ἅ τε μυρία χεῦε πάροιθεν , 
ἦμος Ὑπερβορέων ἱερὸν γένος εἰσαφίκανεν , 
οὐρανὸν αἰγλήεντα λιπὼν ἐκ πατρὸς ἐνιπῆς , 
χωόμενος περὶ παιδί , τὸν ἐν λιπαρῇ Λακερείῃ 
δῖα Κορωνὶς ἔτικτεν ἐπὶ προχοῇς Ἀμύροιο . 
καὶ τὰ μὲν ὧς κείνοισι μετ’ ἀνδράσι κεκλήισται . 
τοὺς δ’ οὔτε βρώμης ᾕρει πόθος , οὐδὲ ποτοῖο , 
οὔτ’ ἐπὶ γηθοσύνας τράπετο νόος . 
ἀλλ’ ἄρα τοίγε 
ἤματα μὲν στρεύγοντο περιβληχρὸν βαρύθοντες 
ὀδμῇ λευγαλέῃ , τήν ῥ’ ἄσχετον ἐξανίεσκον 
τυφομένου Φαέθοντος ἐπιρροαὶ Ἠριδανοῖο · 
νύκτας δ’ αὖ γόον ὀξὺν ὀδυρομένων ἐσάκουον 
Ἡλιάδων λιγέως · τὰ δὲ δάκρυα μυρομένῃσιν 
οἷον ἐλαιηραὶ στάγες ὕδασιν ἐμφορέοντο . 
Ἐκ δὲ τόθεν Ῥοδανοῖο βαθὺν ῥόον εἰσαπέβησαν , 
ὅς τ’ εἰς Ἠριδανὸν μετανίσσεται · ἄμμιγα δ’ ὕδωρ 
ἐν ξυνοχῇ βέβρυκε κυκώμενον . 
αὐτὰρ ὁ γαίης 
ἐκ μυχάτης , ἵνα τ’ εἰσὶ πύλαι καὶ ἐδέθλια Νυκτός , 
ἔνθεν ἀπορνύμενος τῇ μέν τ’ ἐπερεύγεται ἀκτὰς 
Ὠκεανοῦ , τῇ δ’ αὖτε μετ’ Ἰονίην ἅλα βάλλει , 
τῇ δ’ ἐπὶ Σαρδόνιον πέλαγος καὶ ἀπείρονα κόλπον 
ἑπτὰ διὰ στομάτων ἵει ῥόον . 
ἐκ δ’ ἄρα τοῖο 
λίμνας εἰσέλασαν δυσχείμονας , αἵ τ’ ἀνὰ Κελτῶν 
ἤπειρον πέπτανται ἀθέσφατον · ἔνθα κεν οἵγε 
ἄτῃ ἀεικελίῃ πέλασαν . 
φέρε γάρ τις ἀπορρὼξ 
κόλπον ἐς Ὠκεανοῖο , τὸν οὐ προδαέντες ἔμελλον 
εἰσβαλέειν , τόθεν οὔ κεν ὑπότροποι ἐξεσάωθεν . 
ἀλλ’ Ἥρη σκοπέλοιο καθ’ Ἑρκυνίου ἰάχησεν 
οὐρανόθεν προθοροῦσα · φόβῳ δ’ ἐτίναχθεν ἀυτῆς 
πάντες ὁμῶς · δεινὸν γὰρ ἐπὶ μέγας ἔβραχεν αἰθήρ . 
ἂψ δὲ παλιντροπόωντο θεᾶς ὕπο , καί ῥ’ ἐνόησαν 
τὴν οἶμον , τῇπέρ τε καὶ ἔπλετο νόστος ἰοῦσιν . 
δηναιοὶ δ’ ἀκτὰς ἁλιμυρέας εἰσαφίκοντο 
Ἥρης ἐννεσίῃσι , δῑ ἔθνεα μυρία Κελτῶν 
καὶ Λιγύων περόωντες ἀδήιοι . 
ἀμφὶ γὰρ αἰνὴν 
ἠέρα χεῦε θεὰ πάντ’ ἤματα νισσομένοισιν . 
μεσσότατον δ’ ἄρα τοίγε διὰ στόμα νηὶ βαλόντες 
Στοιχάδας εἰσαπέβαν νήσους σόοι εἵνεκα κούρων 
Ζηνός · ὃ δὴ βωμοί τε καὶ ἱερὰ τοῖσι τέτυκται 
ἔμπεδον · οὐδ’ οἶον κείνης ἐπίκουροι ἕποντο 
ναυτιλίης · Ζεὺς δέ σφι καὶ ὀψιγόνων πόρε νῆας . 
Στοιχάδας αὖτε λιπόντες ἐς Αἰθαλίην ἐπέρησαν 
νῆσον , ἵνα ψηφῖσιν ἀπωμόρξαντο καμόντες 
ἱδρῶ ἅλις · χροιῇ δὲ κατ’ αἰγιαλοῖο κέχυνται 
εἴκελαι · ἐν δὲ σόλοι καὶ τεύχεα θέσκελα κείνων · 
ἐν δὲ λιμὴν Ἀργῷος ἐπωνυμίην πεφάτισται . 
Καρπαλίμως δ’ ἐνθένδε διὲξ ἁλὸς οἶδμα νέοντο 
Αὐσονίης ἀκτὰς Τυρσηνίδας εἰσορόωντες · 
ἷξον δ’ Αἰαίης λιμένα κλυτόν · ἐκ δ’ ἄρα νηὸς 
πείσματ’ ἐπ’ ἠιόνων σχεδόθεν βάλον . 
ἔνθα δὲ Κίρκην 
εὗρον ἁλὸς νοτίδεσσι κάρη ἐπιφαιδρύνουσαν · 
τοῖον γὰρ νυχίοισιν ὀνείρασιν ἐπτοίητο . 
αἵματί οἱ θάλαμοί τε καὶ ἕρκεα πάντα δόμοιο 
μύρεσθαι δόκεον · φλὸξ δ’ ἀθρόα φάρμακ’ ἔδαπτεν , 
οἷσι πάρος ξείνους θέλγ’ ἀνέρας , ὅστις ἵκοιτο · 
τὴν δ’ αὐτὴ φονίῳ σβέσεν αἵματι πορφύρουσαν , 
χερσὶν ἀφυσσαμένη · λῆξεν δ’ ὀλοοῖο φόβοιο . 
τῶ καὶ ἐπιπλομένης ἠοῦς νοτίδεσσι θαλάσσης 
ἐγρομένη πλοκάμους τε καὶ εἵματα φαιδρύνεσκεν . 
θῆρες δ’ οὐ θήρεσσιν ἐοικότες ὠμηστῇσιν , 
οὐδὲ μὲν οὐδ’ ἄνδρεσσιν ὁμὸν δέμας , ἄλλο δ’ ἀπ’ ἄλλων 
συμμιγέες μελέων , κίον ἀθρόοι , ἠύτε μῆλα 
ἐκ σταθμῶν ἅλις εἶσιν ὀπηδεύοντα νομῆι . 
τοίους καὶ προτέρης ἐξ ἰλύος ἐβλάστησε 
χθὼν αὐτὴ μικτοῖσιν ἀρηρεμένους μελέεσσιν , 
οὔπω διψαλέῳ μάλ’ ὑπ’ ἠέρι πιληθεῖσα , 
οὐδέ πω ἀζαλέοιο βολαῖς τόσον ἠελίοιο 
ἰκμάδας αἰνυμένη · τὰ δ’ ἐπὶ στίχας ἤγαγεν αἰὼν 
συγκρίνας · τὼς οἵγε φυὴν ἀίδηλοι ἕποντο . 
ἥρωας δ’ ἕλε θάμβος ἀπείριτον · αἶψα δ’ ἕκαστος 
Κίρκης εἴς τε φυήν , εἴς τ’ ὄμματα παπταίνοντες 
ῥεῖα κασιγνήτην φάσαν ἔμμεναι Αἰήταο . 
Ἡ δ’ ὅτε δὴ νυχίων ἀπὸ δείματα πέμψεν ὀνείρων , 
αὐτίκ’ ἔπειτ’ ἄψορρον ἀπέστιχε · τοὺς δ’ ἅμ’ ἕπεσθαι , 
χειρὶ καταρρέξασα , δολοφροσύνῃσιν ἄνωγεν . 
ἔνθ’ ἤτοι πληθὺς μὲν ἐφετμαῖς Αἰσονίδαο 
μίμνεν ἀπηλεγέως · ὁ δ’ ἐρύσσατο Κολχίδα κούρην . 
ἄμφω δ’ ἑσπέσθην αὐτὴν ὁδόν , ἔστ’ ἀφίκοντο 
Κίρκης ἐς μέγαρον · τοὺς δ’ ἐν λιπαροῖσι κέλευεν 
ἥγε θρόνοις ἕζεσθαι , ἀμηχανέουσα κιόντων . 
τὼ δ’ ἄνεῳ καὶ ἄναυδοι ἐφ’ ἑστίῃ ἀίξαντε 
ἵζανον , ἥ τε δίκη λυγροῖς ἱκέτῃσι τέτυκται , 
ἡ μὲν ἐπ’ ἀμφοτέραις θεμένη χείρεσσι μέτωπα , 
αὐτὰρ ὁ κωπῆεν μέγα φάσγανον ἐν χθονὶ πήξας , 
ᾧπέρ τ’ Αἰήταο πάιν κτάνεν · οὐδέ ποτ’ ὄσσε 
ἰθὺς ἐνὶ βλεφάροισιν ἀνέσχεθον . 
αὐτίκα δ’ ἔγνω 
Κίρκη φύξιον οἶτον ἀλιτροσύνας τε φόνοιο . 
τῶ καὶ ὀπιζομένη Ζηνὸς θέμιν Ἱκεσίοιο , 
ὃς μέγα μὲν κοτέει , μέγα δ’ ἀνδροφόνοισιν ἀρήγει , 
ῥέζε θυηπολίην , οἵῃ τ’ ἀπολυμαίνονται 
νηλειεῖς ἱκέται , ὅτ’ ἐφέστιοι ἀντιόωσιν . 
πρῶτα μὲν ἀτρέπτοιο λυτήριον ἥγε φόνοιο 
τειναμένη καθύπερθε συὸς τέκος , ἧς ἔτι μαζοὶ 
πλήμμυρον λοχίης ἐκ νηδύος , αἵματι χεῖρας 
τέγγεν , ἐπιτμήγουσα δέρην · αὖτις δὲ καὶ ἄλλοις 
μείλισσεν χύτλοισι , καθάρσιον ἀγκαλέουσα 
Ζῆνα , παλαμναίων τιμήορον ἱκεσιάων . 
καὶ τὰ μὲν ἀθρόα πάντα δόμων ἐκ λύματ’ ἔνεικαν 
νηιάδες πρόπολοι , ταί οἱ πόρσυνον ἕκαστα . 
ἡ δ’ εἴσω πελάνους μείλικτρά τε νηφαλίῃσιν 
καῖεν ἐπ’ εὐχωλῇσι παρέστιος , ὄφρα χόλοιο 
σμερδαλέας παύσειεν Ἐρινύας , ἠδὲ καὶ αὐτὸς 
εὐμειδής τε πέλοιτο καὶ ἤπιος ἀμφοτέροισιν , 
εἴτ’ οὖν ὀθνείῳ μεμιασμένοι αἵματι χεῖρας , 
εἴτε καὶ ἐμφύλῳ προσκηδέες ἀντιόωσιν . 
Αὐτὰρ ἐπεὶ μάλα πάντα πονήσατο , δή τότ’ ἔπειτα 
εἷσεν ἐπὶ ξεστοῖσιν ἀναστήσασα θρόνοισιν , 
καὶ δ’ αὐτὴ πέλας ἷζεν ἐνωπαδίς . 
αἶψα δὲ μύθῳ 
χρειὼ ναυτιλίην τε διακριδὸν ἐξερέεινεν . 
ἠδ’ ὁπόθεν μετὰ γαῖαν ἑὴν καὶ δώματ’ ἰόντες 
αὔτως ἱδρύνθησαν ἐφέστιοι . 
ἦ γὰρ ὀνείρων 
μνῆστις ἀεικελίη δῦνεν φρένας ὁρμαίνουσαν · 
ἵετο δ’ αὖ κούρης ἐμφύλιον ἴδμεναι ὀμφήν , 
αὐτίχ’ ὅπως ἐνόησεν ἀπ’ οὔδεος ὄσσε βαλοῦσαν . 
πᾶσα γὰρ Ἠελίου γενεὴ ἀρίδηλος ἰδέσθαι 
ἦεν , ἐπεὶ βλεφάρων ἀποτηλόθι μαρμαρυγῇσιν 
οἷόν τέ χρυσέην ἀντώπιον ἵεσαν αἴγλην . 
ἡ δ’ ἄρα τῇ τὰ ἕκαστα διειρομένῃ κατελεξεν , 
Κολχίδα γῆρυν ἱεῖσα , βαρύφρονος Αἰήταο 
κούρη μειλιχίως , ἠμὲν στόλον ἠδὲ κελεύθους 
ἡρώων , ὅσα τ’ ἀμφὶ θοοῖς ἐμόγησαν ἀέθλοις , 
ὥς τε κασιγνήτης πολυκηδέος ἤλιτε βουλαῖς , 
ὥς τ’ ἀπονόσφιν ἄλυξεν ὑπέρβια δείματα πατρὸς 
σὺν παισὶν Φρίξοιο · φόνον δ’ ἀλέεινεν ἐνισπεῖν 
Ἀψύρτου . 
τὴν δ’ οὔτι νόῳ λάθεν · ἀλλὰ καὶ ἔμπης 
μυρομένην ἐλέαιρεν , ἔπος δ’ ἐπὶ τοῖον ἔειπεν · 
"Σχετλίη , ἦ ῥα κακὸν καὶ ἀεικέα μήσαο νόστον . 
ἔλπομαι οὐκ ἐπὶ δήν σε βαρὺν χόλον Αἰήταο 
ἐκφυγέειν · τάχα δ’ εἶσι καὶ Ἑλλάδος ἤθεα γαίης 
τισόμενος φόνον υἷος , ὅτ’ ἄσχετα ἔργ’ ἐτέλεσσας . 
ἀλλ’ ἐπεὶ οὖν ἱκέτις καὶ ὁμόγνιος ἔπλευ ἐμεῖο , 
ἄλλο μὲν οὔτι κακὸν μητίσομαι ἐνθάδ’ ἰούσῃ · 
ἔρχεο δ’ ἐκ μεγάρων ξείνῳ συνοπηδὸς ἐοῦσα , 
ὅντινα τοῦτον ἄιστον ἀείραο πατρὸς ἄνευθεν · 
μηδέ με γουνάσσηαι ἐφέστιος , οὐ γὰρ ἔγωγε 
αἰνήσω βουλάς τε σέθεν καὶ ἀεικέα φύξιν." 
Ὧς φάτο · τὴν δ’ ἀμέγαρτον ἄχος λάβεν · ἀμφὶ δὲ πέπλον 
ὀφθαλμοῖσι βαλοῦσα γόον χέεν , ὄφρα μιν ἥρως 
χειρὸς ἐπισχόμενος μεγάρων ἐξῆγε θύραζε 
δείματι παλλομένην · λεῖπον δ’ ἀπὸ δώματα Κίρκης . 
Οὐδ’ ἄλοχον Κρονίδαο Διὸς λάθον · ἀλλά οἱ =Ἰρις 
πέφραδεν , εὖτ’ ἐνόησεν ἀπὸ μεγάροιο κιόντας . 
αὐτὴ γάρ μιν ἄνωγε δοκευέμεν , ὁππότε νῆα 
στείχοιεν · τὸ καὶ αὖτις ἐποτρύνουσ’ ἀγόρευεν · 
"=Ἰρι φίλη , νῦν , εἴ ποτ’ ἐμὰς ἐτέλεσσας ἐφετμάς , 
εἰ δ’ ἄγε λαιψηρῇσι μετοιχομένη πτερύγεσσιν , 
δεῦρο Θέτιν μοι ἄνωχθι μολεῖν ἁλὸς ἐξανιοῦσαν . 
κείνης γὰρ χρειώ με κιχάνεται . 
αὐτὰρ ἔπειτα 
ἐλθεῖν εἰς ἀκτάς , ὅθι τ’ ἄκμονες Ἡφαίστοιο 
χάλκειοι στιβαρῇσιν ἀράσσονται τυπίδεσσιν · 
εἰπὲ δὲ κοιμῆσαι φύσας πυρός , εἰσόκεν Ἀργὼ 
τάσγε παρεξελάσῃσιν . 
ἀτὰρ καὶ ἐς Αἴολον ἐλθεῖν , 
Αἴολον , ὅς τ’ ἀνέμοις αἰθρηγενέεσσιν ἀνάσσει · 
καὶ δὲ τῷ εἰπέμεναι τὸν ἐμὸν νόον , ὥς κεν ἀήτας 
πάντας ἀπολλήξειεν ὑπ’ ἠέρι , μηδέ τις αὔρη 
τρηχύνοι πέλαγος · Ζεφύρου γε μὲν οὖρος ἀήτω , 
ὄφρ’ οἵγ’ Ἀλκινόου Φαιηκίδα νῆσον ἵκωνται." 
Ὧς ἔφατ’ · αὐτίκα δ’ =Ἰρις ἀπ’ Οὐλύμποιο 
θοροῦσα 
τέμνε , τανυσσαμένη κοῦφα πτερά . 
δῦ δ’ ἐνὶ πόντῳ 
Αἰγαίῳ , τόθι πέρ τε δόμοι Νηρῆος ἔασιν . 
πρώτην δ’ εἰσαφίκανε Θέτιν , καὶ ἐπέφραδε μῦθον 
Ἥρης ἐννεσίῃς , ὦρσέν τέ μιν εἰς ἓ νέεσθαι . 
δεύτερα δ’ εἰς Ἥφαιστον ἐβήσατο · παῦσε δὲ τόνγε 
ῥίμφα σιδηρείων τυπίδων · ἔσχοντο δ’ ἀυτμῆς 
αἰθαλέοι πρηστῆρες . 
ἀτὰρ τρίτον εἰσαφίκανεν 
Αἴολον Ἱππότεω παῖδα κλυτόν . 
ὄφρα δὲ καὶ τῷ 
ἀγγελίην φαμένη θοὰ γούνατα παῦσεν ὁδοῖο , 
τόφρα Θέτις Νηρῆα κασιγνήτας τε λιποῦσα 
ἐξ ἁλὸς Οὔλυμπόνδε θεὰν μετεκίαθεν Ἥρην · 
ἡ δέ μιν ἆσσον ἑοῖο παρεῖσέ τε , φαῖνέ τε μῦθον · 
"Κέκλυθι νῦν , Θέτι δῖα , τά τοι ἐπιέλδομ’ ἐνισπεῖν . 
οἶσθα μέν , ὅσσον ἐμῇσιν ἐνὶ φρεσὶ τίεται ἥρως 
Αἰσονίδης , οἱ δ’ ἄλλοι ἀοσσητῆρες ἀέθλου , 
οἵως τέ σφ’ ἐσάωσα διὰ πλαγκτὰς περόωντας 
πέτρας , ἔνθα πάρος δειναὶ βρομέουσι θύελλαι , 
κύματά τε σκληρῇσι περιβλύει σπιλάδεσσιν . 
νῦν δὲ παρὰ Σκύλλης σκόπελον μέγαν ἠδὲ Χάρυβδιν 
δεινὸν ἐρευγομένην δέχεται ὁδός . 
ἀλλά σε γὰρ δὴ 
ἐξέτι νηπυτίης αὐτὴ τρέφον ἠδ’ ἀγάπησα 
ἔξοχον ἀλλάων , αἵ τ’ εἰν ἁλὶ ναιετάουσιν , 
οὕνεκεν οὐκ ἔτλης εὐνῇ Διὸς ἱεμένοιο 
λέξασθαι . 
κείνῳ γὰρ ἀεὶ τάδε ἔργα μέμηλεν , 
ἠὲ σὺν ἀθανάταις ἠὲ θνητῇσιν ἰαύειν . 
ἀλλ’ ἐμὲ αἰδομένη καὶ ἐνὶ φρεσὶ δειμαίνουσα , 
ἠλεύω · ὁ δ’ ἔπειτα πελώριον ὅρκον ὄμοσσεν , 
μήποτέ σ’ ἀθανάτοιο θεοῦ καλέεσθαι ἄκοιτιν . 
ἔμπης δ’ οὐ μεθίεσκεν ὀπιπεύων ἀέκουσαν , 
εἰσότε οἱ πρέσβειρα Θέμις κατέλεξεν ἅπαντα , 
ὡς δή τοι πέπρωται ἀμείνονα πατρὸς ἑοῖο 
παῖδα τεκεῖν · τῶ καί σε λιλαιόμενος μεθέηκεν , 
δείματι , μή τις ἑοῦ ἀντάξιος ἄλλος ἀνάσσοι 
ἀθανάτων , ἀλλ’ αἰὲν ἑὸν κράτος εἰρύοιτο . 
αὐτὰρ ἐγὼ τὸν ἄριστον ἐπιχθονίων πόσιν εἶναι 
δῶκά τοι , ὄφρα γάμου θυμηδέος ἀντιάσειας , 
τέκνα τε φιτύσαιο · θεοὺς δ’ ἐς δαῖτ’ ἐκάλεσσα 
πάντας ὁμῶς · αὐτὴ δὲ σέλας χείρεσσιν ἀνέσχον 
νυμφίδιον , κείνης ἀγανόφρονος εἵνεκα τιμῆς . 
ἀλλ’ ἄγε καί τινά τοι νημερτέα μῦθον ἐνίψω . 
εὖτ’ ἂν ἐς Ἠλύσιον πεδίον τεὸς υἱὸς ἵκηται , 
ὃν δὴ νῦν Χείρωνος ἐν ἤθεσι Κενταύροιο 
νηιάδες κομέουσι τεοῦ λίπτοντα γάλακτος , 
χρειώ μιν κούρης πόσιν ἔμμεναι Αἰήταο 
Μηδείης · σὺ δ’ ἄρηγε νυῷ ἑκυρή περ ἐοῦσα , 
ἠδ’ αὐτῷ Πηλῆι . 
τί τοι χόλος ἐστήρικται ; 
ἀάσθη . 
καὶ γάρ τε θεοὺς ἐπινίσσεται ἄτη . 
ναὶ μὲν ἐφημοσύνῃσιν ἐμαῖς Ἥφαιστον ὀίω 
λωφήσειν πρήσοντα πυρὸς μένος , Ἱπποτάδην δὲ 
Αἴολον ὠκείας ἀνέμων ἄικας ἐρύξειν , 
νόσφιν ἐυσταθέος ζεφύρου , τείως κεν ἵκωνται 
Φαιήκων λιμένας · σὺ δ’ ἀκηδέα μήδεο νόστον . 
δεῖμα δέ τοι πέτραι καὶ ὑπέρβια κύματ’ ἔασιν 
μοῦνον , ἅ κεν τρέψαιο κασιγνήτῃσι σὺν ἄλλαις . 
μηδὲ σύγ’ ἠὲ Χάρυβδιν ἀμηχανέοντας ἐάσῃς 
ἐσβαλέειν , μὴ πάντας ἀναβρόξασα φέρῃσιν , 
ἠὲ παρὰ Σκύλλης στυγερὸν κευθμῶνα νέεσθαι , 
Σκύλλης Αὐσονίης ὀλοόφρονος , ἣν τέκε Φόρκυι 
νυκτιπόλος Ἑκάτη , τήν τε κλείουσι Κράταιιν , 
μή πως σμερδαλέῃσιν ἐπαΐξασα γένυσσιν 
λεκτοὺς ἡρώων δηλήσεται . 
ἀλλ’ ἔχε νῆα 
κεῖσ’ , ὅθι περ τυτθή γε παραίβασις ἔσσετ’ ὀλέθρου." 
Ὧς φάτο · τὴν δὲ Θέτις τοίῳ προσελέξατο μύθῳ · 
"Εἰ μὲν δὴ μαλεροῖο πυρὸς μένος ἠδὲ θύελλαι 
ζαχρηεῖς λήξουσιν ἐτήτυμον , ἦ τ’ ἂν ἔγωγε 
θαρσαλέη φαίην , καὶ κύματος ἀντιόωντος 
νῆα σαωσέμεναι , ζεφύρου λίγα κινυμένοιο . 
ἀλλ’ ὥρη δολιχήν τε καὶ ἄσπετον οἶμον ὁδεύειν , 
ὄφρα κασιγνήτας μετελεύσομαι , αἵ μοι ἀρωγοὶ 
ἔσσονται , καὶ νηὸς ὅθι πρυμνήσῑ ἀνῆπται , 
ὥς κεν ὑπηῷοι μνησαίατο νόστον ἑλέσθαι." 
Ἦ , καὶ ἀναΐξασα κατ’ αἰθέρος ἔμπεσε δίναις 
κυανέου πόντοιο · κάλει δ’ ἐπαμυνέμεν ἄλλας 
αὐτοκασιγνήτας Νηρηίδας · αἱ δ’ ἀίουσαι 
ἤντεον ἀλλήλῃσι · Θέτις δ’ ἀγόρευεν ἐφετμὰς 
Ἥρης · αἶψα δ’ ἴαλλε μετ’ Αὐσονίην ἅλα πάσας . 
αὐτὴ δ’ ὠκυτέρη ἀμαρύγματος ἠὲ βολάων 
ἠελίου , ὅτ’ ἄνεισι περαίης ὑψόθι γαίης , 
σεύατ’ ἴμεν λαιψηρὰ δῑ ὕδατος , ἔστ’ ἀφίκανεν 
ἀκτὴν Αἰαίην Τυρσηνίδος ἠπείροιο . 
τοὺς δ’ εὗρεν παρὰ νηὶ σόλῳ ῥιπῇσί τ’ ὀιστῶν 
τερπομένους · ἡ δ’ ἆσσον ὀρεξαμένη χερὸς ἄκρης 
Αἰακίδεω Πηλῆος · ὁ γάρ ῥά οἱ ἦεν ἀκοίτης · 
οὐδέ τις εἰσιδέειν δύνατ’ ἔμπεδον , ἀλλ’ ἄρα τῷγε 
οἴῳ ἐν ὀφθαλμοῖσιν ἐείσατο , φώνησέν τε · 
"Μηκέτι νῦν ἀκταῖς Τυρσηνίσιν ἧσθε μένοντες , 
ἠῶθεν δὲ θοῆς πρυμνήσια λύετε νηός , 
Ἥρῃ πειθόμενοι ἐπαρηγόνι . 
τῆς γὰρ ἐφετμῇς 
πασσυδίῃ κοῦραι Νηρηίδες ἀντιόωσιν , 
νῆα διὲκ πέτρας , αἵ τε Πλαγκταὶ καλέονται , 
ῥυσόμεναι . 
κείνη γὰρ ἐναίσιμος ὔμμι κέλευθος . 
ἀλλὰ σὺ μή τῳ ἐμὸν δείξῃς δέμας , εὖτ’ ἂν ἴδηαι 
ἀντομένην σὺν τῇσι · νόῳ δ’ ἔχε , μή με χολώσῃς 
πλεῖον ἔτ’ , ἢ τὸ πάροιθεν ἀπηλεγέως ἐχόλωσας." 
Ἦ , καὶ ἔπειτ’ ἀίδηλος ἐδύσατο βένθεα πόντου · 
τὸν δ’ ἄχος αἰνὸν ἔτυψεν , ἐπεὶ πάρος οὐκέτ’ ἰοῦσαν 
ἔδρακεν , ἐξότε πρῶτα λίπεν θάλαμόν τε καὶ εὐνὴν 
χωσαμένη Ἀχιλῆος ἀγαυοῦ νηπιάχοντος . 
ἡ μὲν γὰρ βροτέας αἰεὶ περὶ σάρκας ἔδαιεν 
νύκτα διὰ μέσσην φλογμῷ πυρός · ἤματα δ’ αὖτε 
ἀμβροσίῃ χρίεσκε τέρεν δέμας , ὄφρα πέλοιτο 
ἀθάνατος , καί οἱ στυγερὸν χροῒ γῆρας ἀλάλκοι . 
αὐτὰρ ὅγ’ ἐξ εὐνῆς ἀνεπάλμενος εἰσενόησεν 
παῖδα φίλον σπαίροντα διὰ φλογός · ἧκε δ’ ἀυτὴν 
σμερδαλέην ἐσιδών , μέγα νήπιος · ἡ δ’ ἀίουσα 
τὸν μὲν ἄρ’ ἁρπάγδην χαμάδις βάλε κεκληγῶτα , 
αὐτὴ δὲ πνοιῇ ἰκέλη δέμας , ἠύτ’ ὄνειρος , 
βῆ ῥ’ ἴμεν ἐκ μεγάροιο θοῶς , καὶ ἐσήλατο πόντον 
χωσαμένη · μετὰ δ’ οὔτι παλίσσυτος ἵκετ’ ὀπίσσω . 
τῶ μιν ἀμηχανίη δῆσεν φρένας · ἀλλὰ καὶ ἔμπης 
πᾶσαν ἐφημοσύνην Θέτιδος μετέειπεν ἑταίροις . 
οἱ δ’ ἄρα μεσσηγὺς λῆξαν καὶ ἔπαυσαν ἀέθλους 
ἐσσυμένως , δόρπον τε χαμεύνας τ’ ἀμφεπένοντο , 
τῇς ἔνι δαισάμενοι νύκτ’ ἄεσαν , ὡς τὸ πάροιθεν . 
Ἦμος δ’ ἄκρον ἔβαλλε φαεσφόρος οὐρανὸν Ἠώς , 
δὴ τότε λαιψηροῖο κατηλυσίῃ ζεφύροιο 
βαῖνον ἐπὶ κληῖδας ἀπὸ χθονός · ἐκ δὲ βυθοῖο 
εὐναίας εἷλκον περιγηθέες ἄλλα τε πάντα 
ἄρμενα μηρύοντο κατὰ χρέος · ὕψι δὲ λαῖφος 
εἴρυσσαν τανύσαντες ἐν ἱμάντεσσι κεραίης . 
νῆα δ’ ἐυκραὴς ἄνεμος φέρεν . 
αἶψα δὲ νῆσον 
καλήν , Ἀνθεμόεσσαν ἐσέδρακον , ἔνθα λίγειαι 
Σειρῆνες σίνοντ’ Ἀχελωίδες ἡδείῃσιν 
θέλγουσαι μολπῇσιν , ὅτις παρὰ πεῖσμα βάλοιτο . 
τὰς μὲν ἄρ’ εὐειδὴς Ἀχελωίῳ εὐνηθεῖσα 
γείνατο Τερψιχόρη , Μουσέων μία · καί ποτε Δηοῦς 
θυγατέρ’ ἰφθίμην ἀδμῆτ’ ἔτι πορσαίνεσκον 
ἄμμιγα μελπόμεναι · τότε δ’ ἄλλο μὲν οἰωνοῖσιν , 
ἄλλο δὲ παρθενικῇς ἐναλίγκιαι ἔσκον ἰδέσθαι . 
αἰεὶ δ’ εὐόρμου δεδοκημέναι ἐκ περιωπῆς 
ἦ θαμὰ δὴ πολέων μελιηδέα νόστον ἕλοντο , 
τηκεδόνι φθινύθουσαι · ἀπηλεγέως δ’ ἄρα καὶ τοῖς 
ἵεσαν ἐκ στομάτων ὄπα λείριον . 
οἱ δ’ ἀπὸ νηὸς 
ἤδη πείσματ’ ἔμελλον ἐπ’ ἠιόνεσσι βαλέσθαι , 
εἰ μὴ ἄρ’ Οἰάγροιο πάις Θρηίκιος Ὀρφεὺς 
Βιστονίην ἐνὶ χερσὶν ἑαῖς φόρμιγγα τανύσσας 
κραιπνὸν ἐυτροχάλοιο μέλος κανάχησεν ἀοιδῆς , 
ὄφρ’ ἄμυδις κλονέοντος ἐπιβρομέωνται ἀκουαὶ 
κρεγμῷ · παρθενικὴν δ’ ἐνοπὴν ἐβιήσατο φόρμιγξ . 
νῆα δ’ ὁμοῦ ζέφυρός τε καὶ ἠχῆεν φέρε κῦμα 
πρυμνόθεν ὀρνύμενον · ταὶ δ’ ἄκριτον ἵεσαν αὐδήν . 
ἀλλὰ καὶ ὧς Τελέοντος ἐὺς πάις , οἶος ἑταίρων 
προφθάμενος , ξεστοῖο κατὰ ζυγοῦ ἔνθορε πόντῳ 
Βούτης , Σειρήνων λιγυρῇ ὀπὶ θυμὸν ἰανθείς · 
νῆχε δὲ πορφυρέοιο δῑ οἴδματος , ὄφρ’ ἐπιβαίη , 
σχέτλιος . 
ἦ τέ οἱ αἶψα καταυτόθι νόστον ἀπηύρων , 
ἀλλά μιν οἰκτείρασα θεὰ Ἔρυκος μεδέουσα 
Κύπρις ἔτ’ ἐν δίναις ἀνερέψατο , καί ῥ’ ἐσάωσεν 
πρόφρων ἀντομένη Λιλυβηίδα ναιέμεν ἄκρην . 
οἱ δ’ ἄχεϊ σχόμενοι τὰς μὲν λίπον , ἄλλα δ’ ὄπαζον 
κύντερα μιξοδίῃσιν ἁλὸς ῥαιστήρια νηῶν . 
τῇ μὲν γὰρ Σκύλλης λισσὴ προυφαίνετο πέτρη · 
τῇ δ’ ἄμοτον βοάασκεν ἀναβλύζουσα Χάρυβδις · 
ἄλλοθι δὲ Πλαγκταὶ μεγάλῳ ὑπὸ κύματι πέτραι 
ῥόχθεον , ᾗχι πάροιθεν ἀπέπτυεν αἰθομένη φλὸξ 
ἄκρων ἐκ σκοπέλων , πυριθαλπέος ὑψόθι πέτρης , 
καπνῷ δ’ ἀχλυόεις αἰθὴρ πέλεν , οὐδέ κεν αὐγὰς 
ἔδρακες ἠελίοιο . 
τότ’ αὖ λήξαντος ἀπ’ ἔργων 
Ἡφαίστου θερμὴν ἔτι κήκιε πόντος ἀυτμήν . 
ἔνθα σφιν κοῦραι Νηρηίδες ἄλλοθεν ἄλλαι 
ἤντεον · ἡ δ’ ὄπιθεν πτέρυγος θίγε πηδαλίοιο 
δῖα Θέτις , Πλαγκτῇσιν ἐνὶ σπιλάδεσσιν ἐρύσσαι . 
ὡς δ’ ὁπόταν δελφῖνες ὑπὲξ ἁλὸς εὐδιόωντες 
σπερχομένην ἀγεληδὸν ἑλίσσωνται περὶ νῆα , 
ἄλλοτε μἑν προπάροιθεν ὁρώμενοι , ἄλλοτ’ ὄπισθεν , 
ἄλλοτε παρβολάδην , ναύτῃσι δὲ χάρμα τέτυκται · 
ὧς αἱ ὑπεκπροθέουσαι ἐπήτριμοι εἱλίσσοντο 
Ἀργῴῃ περὶ νηί , Θέτις δ’ ἴθυνε κέλευθον . 
καί ῥ’ ὅτε δὴ Πλαγκτῇσιν ἐνιχρίμψεσθαι ἔμελλον , 
αὐτίκ’ ἀνασχόμεναι λευκοῖς ἐπὶ γούνασι πέζας , 
ὑψοῦ ἐπ’ αὐτάων σπιλάδων καὶ κύματος ἀγῆς 
ῥώοντ’ ἔνθα καὶ ἔνθα διασταδὸν ἀλλήλῃσιν . 
τὴν δὲ παρηορίην κόπτεν ῥόος · ἀμφὶ δὲ κῦμα 
λάβρον ἀειρόμενον πέτραις ἐπικαχλάζεσκεν , 
αἵ θ’ ὁτὲ μὲν κρημνοῖς ἐναλίγκιαι ἠέρι κῦρον , 
ἄλλοτε δὲ βρύχιαι νεάτῳ ὑπὸ πυθμένι πόντου 
ἠρήρειν , τὸ δὲ πολλὸν ὑπείρεχεν ἄγριον οἶδμα . 
αἱ δ’ , ὥστ’ ἠμαθόεντος ἐπισχεδὸν αἰγιαλοῖο 
παρθενικαί , δίχα κόλπον ἐπ’ ἰξύας εἱλίξασαι 
σφαίρῃ ἀθύρουσιν περιηγέι · αἱ μὲν ἔπειτα 
ἄλλη ὑπ’ ἐξ ἄλλης δέχεται καὶ ἐς ἠέρα πέμπει 
ὕψι μεταχρονίην · ἡ δ’ οὔποτε πίλναται οὔδει · 
ὧς αἱ νῆα θέουσαν ἀμοιβαδὶς ἄλλοθεν ἄλλη 
πέμπε διηερίην ἐπὶ κύμασιν , αἰὲν ἄπωθεν 
πετράων · περὶ δέ σφιν ἐρευγόμενον ζέεν ὕδωρ . 
τὰς δὲ καὶ αὐτὸς ἄναξ κορυφῆς ἔπι λισσάδος ἄκρης 
ὀρθὸς ἐπὶ στελεῇ τυπίδος βαρὺν ὦμον ἐρείσας 
Ἥφαιστος θηεῖτο , καὶ αἰγλήεντος ὕπερθεν 
οὐρανοῦ ἑστηυῖα Διὸς δάμαρ · ἀμφὶ δ’ Ἀθήνῃ 
βάλλε χέρας , τοῖόν μιν ἔχεν δέος εἰσορόωσαν . 
ὅσση δ’ εἰαρινοῦ μηκύνεται ἤματος αἶσα , 
τοσσάτιον μογέεσκον ἐπὶ χρόνον , ὀχλίζουσαι 
νῆα διὲκ πέτρας πολυηχέας · οἱ δ’ ἀνέμοιο 
αὖτις ἐπαυρόμενοι προτέρω θέον · ὦκα δ’ ἄμειβον 
Θρινακίης λειμῶνα , βοῶν τροφὸν Ἠελίοιο . 
ἔνθ’ αἱ μὲν κατὰ βένθος ἀλίγκιαι αἰθυίῃσιν 
δῦνον , ἐπεί ῥ’ ἀλόχοιο Διὸς πόρσυνον ἐφετμάς . 
τοὺς δ’ ἄμυδις βληχή τε δῑ ἠέρος ἵκετο μήλων , 
μυκηθμός τε βοῶν αὐτοσχεδὸν οὔατ’ ἔβαλλεν . 
καὶ τὰ μὲν ἑρσήεντα κατὰ δρία ποιμαίνεσκεν 
ὁπλοτέρη Φαέθουσα θυγατρῶν Ἠελίοιο , 
ἀργύρεον χαῖον παλάμῃ ἔνι πηχύνουσα · 
Λαμπετίη δ’ ἐπὶ βουσὶν ὀρειχάλκοιο φαεινοῦ 
πάλλεν ὀπηδεύουσα καλαύροπα . 
τὰς δὲ καὶ αὐτοὶ 
βοσκομένας ποταμοῖο παρ’ ὕδασιν εἰσορόωντο 
ἂμ πεδίον καὶ ἕλος λειμώνιον · οὐδέ τις ἦεν 
κυανέη μετὰ τῇσι δέμας , πᾶσαι δὲ γάλακτι 
εἰδόμεναι , χρυσέοισι κεράασι κυδιάασκον . 
καὶ μὲν τὰς παράμειβον ἐπ’ ἤματι · νυκτὶ δ’ ἰούσῃ 
πεῖρον ἁλὸς μέγα λαῖτμα κεχαρμένοι , ὄφρα καὶ αὖτις 
Ἠὼς ἠριγενὴς φέγγος βάλε νισσομένοισιν . 
Ἔστι δέ τις πορθμοῖο παροιτέρη Ἰονίοιο 
ἀμφιλαφὴς πίειρα Κεραυνίῃ εἰν ἁλὶ νῆσος , 
ᾗ ὕπο δὴ κεῖσθαι δρέπανον φάτις‐‐ἵλατε Μοῦσαι , 
οὐκ ἐθέλων ἐνέπω προτέρων ἔπος‐‐ᾧ ἀπὸ πατρὸς 
μήδεα νηλειῶς ἔταμεν Κρόνος · οἱ δέ ἑ Δηοῦς 
κλείουσι χθονίης καλαμητόμον ἔμμεναι ἅρπην . 
Δηὼ γὰρ κείνῃ ἐνὶ δή ποτε νάσσατο γαίῃ , 
Τιτῆνας δ’ ἔδαε στάχυν ὄμπνιον ἀμήσασθαι , 
Μάκριδα φιλαμένη . 
Δρεπάνη τόθεν ἐκλήισται 
οὔνομα , Φαιήκων ἱερὴ τροφός · ὧς δὲ καὶ αὐτοὶ 
αἵματος Οὐρανίοιο γένος Φαίηκες ἔασιν . 
τοὺς Ἀργὼ πολέεσσιν ἐνισχομένη καμάτοισιν 
Θρινακίης αὔρῃς ἵκετ’ ἐξ ἁλός · οἱ δ’ ἀγανῇσιν 
Ἀλκίνοος λαοί τε θυηπολίῃσιν ἰόντας 
δειδέχατ’ ἀσπασίως · ἐπὶ δέ σφισι καγχαλάασκεν 
πᾶσα πόλις · φαίης κεν ἑοῖς ἐπὶ παισὶ γάνυσθαι . 
καὶ δ’ αὐτοὶ ἥρωες ἀνὰ πληθὺν κεχάροντο , 
τῷ ἴκελοι , οἷόν τε μεσαιτάτῃ ἐμβεβαῶτες 
Αἱμονίῃ · μέλλον δὲ βοῇ ἔνι θωρήξεσθαι · 
ὧδε μάλ’ ἀγχίμολον στρατὸς ἄσπετος ἐξεφαάνθη 
Κόλχων , οἳ Πόντοιο κατὰ στόμα καὶ διὰ πέτρας 
Κυανέας μαστῆρες ἀριστήων ἐπέρησαν . 
Μήδειαν δ’ ἔξαιτον ἑοῦ ἐς πατρὸς ἄγεσθαι 
ἵεντ’ ἀπροφάτως , ἠὲ στονόεσσαν ἀυτὴν 
νωμήσειν χαλεπῇσιν ὁμόκλεον ἀτροπίῃσιν 
αὖθί τε καὶ μετέπειτα σὺν Αἰήταο κελεύθῳ . 
ἀλλά σφεας κατέρυκεν ἐπειγομένους πολέμοιο 
κρείων Ἀλκίνοος . 
λελίητο γὰρ ἀμφοτέροισιν 
δηιοτῆτος ἄνευθεν ὑπέρβια νείκεα λῦσαι . 
κούρη δ’ οὐλομένῳ ὑπὸ δείματι πολλὰ μὲν αὐτοὺς 
Αἰσονίδεω ἑτάρους μειλίσσετο , πολλὰ δὲ χερσὶν 
Ἀρήτης γούνων ἀλόχου θίγεν Ἀλκινόοιο · 
"Γουνοῦμαι , βασίλεια · σὺ δ’ ἵλαθι , μηδέ με Κόλχοις 
ἐκδώῃς ᾧ πατρὶ κομιζέμεν , εἴ νυ καὶ αὐτὴ 
ἀνθρώπων γενεῆς μία φέρβεαι , οἷσιν ἐς ἄτην 
ὠκύτατος κούφῃσι θέει νόος ἀμπλακίῃσιν . 
ὡς ἐμοὶ ἐκ πυκιναὶ ἔπεσον φρένες , οὐ μὲν ἕκητι 
μαργοσύνης . 
ἴστω δ’ ἱερὸν φάος Ἠελίοιο , 
ἴστω νυκτιπόλου Περσηίδος ὄργια κούρης , 
μὴ μὲν ἐγὼν ἐθέλουσα σὺν ἀνδράσιν ἀλλοδαποῖσιν 
κεῖθεν ἀφωρμήθην · στυγερὸν δέ με τάρβος ἔπεισεν 
τῆσγε φυγῆς μνήσασθαι , ὅτ’ ἤλιτον · οὐδέ τις ἄλλη 
μῆτις ἔην . 
ἔτι μοι μίτρη μένει , ὡς ἐνὶ πατρὸς 
δώμασιν , ἄχραντος καὶ ἀκήρατος . 
ἀλλ’ ἐλέαιρε , 
πότνα , τεόν τε πόσιν μειλίσσεο · σοὶ δ’ ὀπάσειαν 
ἀθάνατοι βίοτόν τε τελεσφόρον ἀγλαΐην τε 
καὶ παῖδας καὶ κῦδος ἀπορθήτοιο πόληος." 
Τοῖα μὲν Ἀρήτην γουνάζετο δάκρυ χέουσα · 
τοῖα δ’ ἀριστήων ἐπαμοιβαδὶς ἄνδρα ἕκαστον · 
"Ὑμέων , ὦ πέρι δὴ μέγα φέρτατοι , ἀμφί τ’ ἀέθλοις 
ὧν κάμον ὑμετέροισιν , ἀτύζομαι · ἧς ἰότητι 
ταύρους τ’ ἐζεύξασθε , καὶ ἐκ θέρος οὐλοὸν ἀνδρῶν 
κείρατε γηγενέων · ἧς εἵνεκεν Αἱμονίηνδε 
χρύσεον αὐτίκα κῶας ἀνάξετε νοστήσαντες . 
ἥδ’ ἐγώ , ἣ πάτρην τε καὶ οὓς ὤλεσσα τοκῆας , 
ἣ δόμον , ἣ σύμπασαν ἐυφροσύνην βιότοιο · 
ὔμμι δὲ καὶ πάτρην καὶ δώματα ναιέμεν αὖτις 
ἤνυσα · καὶ γλυκεροῖσιν ἔτ’ εἰσόψεσθε τοκῆας 
ὄμμασιν · αὐτὰρ ἐμοὶ ἀπὸ δὴ βαρὺς εἵλετο δαίμων 
ἀγλαΐας · στυγερὴ δὲ σὺν ὀθνείοις ἀλάλημαι . 
δείσατε συνθεσίας τε καὶ ὅρκια , δείσατ’ Ἐρινὺν 
Ἱκεσίην , νέμεσίν τε θεῶν , ἐς χεῖρας ἰοῦσαν 
Αἰήτεω λώβῃ πολυπήμονι δῃωθῆναι . 
οὐ νηούς , οὐ πύργον ἐπίρροθον , οὐκ ἀλεωρὴν 
ἄλλην , οἰόθι δὲ προτιβάλλομαι ὑμέας αὐτους . 
σχέτλιοι ἀτροπίης καὶ ἀνηλέες · οὐδ’ ἐνὶ θυμῷ 
αἰδεῖσθε ξείνης μ’ ἐπὶ γούνατα χεῖρας ἀνάσσης 
δερκόμενοι τείνουσαν ἀμήχανον · ἀλλά κε πᾶσιν , 
κῶας ἑλεῖν μεμαῶτες , ἐμίξατε δούρατα Κόλχοις 
αὐτῷ τ’ Αἰήτῃ ὑπερήνορι · νῦν δ’ ἐλάθεσθε 
ἠνορέης , ὅτε μοῦνοι ἀποτμηγέντες ἔασιν." 
Ὧς φάτο λισσομένη · τῶν δ’ ὅντινα γουνάζοιτο , 
ὅς μιν θαρσύνεσκεν ἐρητύων ἀχέουσαν . 
σεῖον δ’ ἐγχείας εὐήκεας ἐν παλάμῃσιν , 
φάσγανά τ’ ἐκ κολεῶν . 
οὐδὲ σχήσεσθαι ἀρωγῆς 
ἔννεπον , εἴ κε δίκης ἀλιτήμονος ἀντιάσειεν . 
στρευγομένοις δ’ ἀν’ ὅμιλον ἐπήλυθεν εὐνήτειρα 
Νὺξ ἔργων ἄνδρεσσι , κατευκήλησε δὲ πᾶσαν 
γαῖαν ὁμῶς · τὴν δ’ οὔτι μίνυνθά περ εὔνασεν ὕπνος , 
ἀλλά οἱ ἐν στέρνοις ἀχέων εἱλίσσετο θυμός . 
οἷον ὅτε κλωστῆρα γυνὴ ταλαεργὸς ἑλίσσει 
ἐννυχίη · τῇ δ’ ἀμφὶ κινύρεται ὀρφανὰ τέκνα 
χηροσύνῃ πόσιος · σταλάει δ’ ὑπὸ δάκρυ παρειὰς 
μνωομένης , οἵη μιν ἐπὶ σμυγερὴ λάβεν αἶσα · 
ὧς τῆς ἰκμαίνοντο παρηίδες · ἐν δέ οἱ ἦτορ 
ὀξείῃς εἰλεῖτο πεπαρμένον ἀμφ’ ὀδύνῃσιν . 
Τὼ δ’ ἔντοσθε δόμοιο κατὰ πτόλιν , ὡς τὸ πάροιθεν , 
κρείων Ἀλκίνοος πολυπότνιά τ’ Ἀλκινόοιο 
Ἀρήτη ἄλοχος , κούρης πέρι μητιάασκον 
οἷσιν ἐνὶ λεχέεσσι διὰ κνέφας · οἷα δ’ ἀκοίτην 
κουρίδιον θαλεροῖσι δάμαρ προσπτύσσετο μύθοις · 
"Ναὶ φίλος , εἰ δ’ ἄγε μοι πολυκηδέα ῥύεο Κόλχων 
παρθενικήν , Μινύῃσι φέρων χάριν . 
ἐγγύθι δ’ Ἄργος 
ἡμετέρης νήσοιο καὶ ἀνέρες Αἱμονιῆες · 
Αἰήτης δ’ οὔτ’ ἂρ ναίει σχεδόν , οὐδέ τι ἴδμεν 
Αἰήτην , ἀλλ’ οἶον ἀκούομεν · ἥδε δὲ κούρη 
αἰνοπαθὴς κατά μοι νόον ἔκλασεν ἀντιόωσα . 
μή μιν , ἄναξ , Κόλχοισι πόροις ἐς πατρὸς ἄγεσθαι . 
ἀάσθη , ὅτε πρῶτα βοῶν θελκτήρια δῶκεν 
φάρμακά οἱ · σχεδόθεν δὲ κακῷ κακόν , οἷά τε πολλὰ 
ῥέζομεν ἀμπλακίῃσιν , ἀκειομένη ὑπάλυξεν 
πατρὸς ὑπερφιάλοιο βαρὺν χόλον . 
αὐτὰρ Ἰήσων , 
ὡς ἀίω , μεγάλοισιν ἐνίσχεται ἐξ ἕθεν ὅρκοις , 
κουριδίην θήσεσθαι ἐνὶ μεγάροισιν ἄκοιτιν , 
τῶ , φίλε , μήτ’ οὖν αὐτὸν ἑκὼν ἐπίορκον ὀμόσσαι 
θείης Αἰσονίδην , μήτ’ ἄσχετα σεῖο ἕκητι 
παῖδα πατὴρ θυμῷ κεκοτηότι δηλήσαιτο . 
λίην γὰρ δύσζηλοι ἑαῖς ἐπὶ παισὶ τοκῆες · 
οἷα μὲν Ἀντιόπην εὐώπιδα μήσατο Νυκτεύς · 
οἷα δὲ καὶ Δανάη πόντῳ ἔνι πήματ’ ἀνέτλη , 
πατρὸς ἀτασθαλίῃσι · νέον γε μέν , οὐδ’ ἀποτηλοῦ , 
ὑβριστὴς Ἔχετος γλήναις ἔνι χάλκεα κέντρα 
πῆξε θυγατρὸς ἑῆς · στονόεντι δὲ κάρφεται οἴτῳ 
ὀρφναίῃ ἐνὶ χαλκὸν ἀλετρεύουσα καλιῇ." 
Ὧς ἔφατ’ ἀντομένη · τοῦ δὲ φρένες ἰαίνοντυ 
ἧς ἀλόχου μύθοισιν , ἔπος δ’ ἐπὶ τοῖον ἔειπεν · 
"Ἀρήτη , καί κεν σὺν τεύχεσιν ἐξελάσαιμι 
Κόλχους , ἡρώεσσι φέρων χάριν , εἵνεκα κούρης . 
ἀλλὰ Διὸς δείδοικα δίκην ἰθεῖαν ἀτίσσαι . 
οὐδὲ μὲν Αἰήτην ἀθεριζέμεν , ὡς ἀγορεύεις , 
λώιον · οὐ γάρ τις βασιλεύτερος Αἰήταο . 
καί κ’ ἐθέλων , ἕκαθέν περ , ἐφ’ Ἑλλάδι νεῖκος ἄγοιτο . 
τῶ μ’ ἐπέοικε δίκην , ἥτις μετὰ πᾶσιν ἀρίστη 
ἔσσεται ἀνθρώποισι , δικαζέμεν · οὐδέ σε κεύσω . 
παρθενικὴν μὲν ἐοῦσαν ἑῷ ἀπὸ πατρὶ κομίσσαι 
ἰθύνω · λέκτρον δὲ σὺν ἀνέρι πορσαίνουσαν 
οὔ μιν ἑοῦ πόσιος νοσφίσσομαι · οὐδέ , γενέθλην 
εἴ τιν’ ὑπὸ σπλάγχνοισι φέρει , δῄοισιν ὀπάσσω." 
Ὧς ἄρ’ ἔφη · καὶ τὸν μέν ἐπισχεδὸν εὔνασεν 
ὕπνος . 
ἡ δ’ ἔπος ἐν θυμῷ πυκινὸν βάλετ’ · αὐτίκα δ’ ὦρτο 
ἐκ λεχέων ἀνὰ δῶμα · συνήιξαν δὲ γυναῖκες 
ἀμφίπολοι , δέσποιναν ἑὴν μέτα ποιπνύουσαι . 
σῖγα δ’ ἑὸν κήρυκα καλεσσαμένη προσέειπεν , 
ᾗσιν ἐπιφροσύνῃσιν ἐποτρυνέουσα μιγῆναι 
Αἰσονίδην κούρῃ , μηδ’ Ἀλκίνοον βασιλῆα 
λίσσεσθαι · τὸ γὰρ αὐτὸς ἰὼν Κόλχοισι δικάσσει , 
παρθενικὴν μὲν έοῦσαν ἑοῦ ποτὶ δώματα πατρὸς 
ἐκδώσειν , λέκτρον δὲ σὺν ἀνέρι πορσαίνουσαν 
οὐκέτι κουριδίης μιν ἀποτμήξειν φιλότητος . 
Ὧς ἄρ’ ἔφη · τὸν δ’ αἶψα πόδες φέρον ἐκ μεγάροιο , 
ὥς κεν Ἰήσονι μῦθον ἐναίσιμον ἀγγείλειεν 
Ἀρήτης βουλάς τε θεουδέος Ἀλκινόοιο . 
τοὺς δ’ εὗρεν παρὰ νηὶ σὺν ἔντεσιν ἐγρήσσοντας 
Ὑλλικῷ ἐν λιμένι , σχεδὸν ἄστεος · ἐκ δ’ ἄρα πᾶσαν 
πέφραδεν ἀγγελίην · γήθησε δὲ θυμὸς ἑκάστου 
ἡρώων · μάλα γάρ σφιν ἑαδότα μῦθον ἔειπεν . 
Αὐτίκα δὲ κρητῆρα κερασσάμενοι μακάρεσσιν , 
ἣ θέμις , εὐαγέως ἐπιβώμια μῆλ’ ἐρύσαντες , 
αὐτονυχὶ κούρῃ θαλαμήιον ἔντυον εὐνὴν 
ἄντρῳ ἐν ἠγαθέῳ , τόθι δή ποτε Μάκρις ἔναιεν , 
κούρη Ἀρισταίοιο μελίφρονος , ὅς ῥα μελισσέων 
ἔργα πολυκμήτοιό τ’ ἀνεύρατο πῖαρ ἐλαίης . 
κείνη δὴ πάμπρωτα Διὸς Νυσήιον υἷα 
Εὐβοίης ἔντοσθεν Ἀβαντίδος ᾧ ἐνὶ κόλπῳ 
δέξατο , καὶ μέλιτι ξηρὸν περὶ χεῖλος ἔδευσεν , 
εὖτέ μιν Ἑρμείας φέρεν ἐκ πυρός · ἔδρακε δ’ Ἥρη , 
καί ἑ χολωσαμένη πάσης ἐξήλασε νήσου . 
ἡ δ’ ἄρα Φαιήκων ἱερῷ ἐνὶ τηλόθεν ἄντρῳ 
νάσσατο , καὶ πόρεν ὄλβον ἀθέσφατον ἐνναέτῃσιν . 
ἔνθα τότ’ ἐστόρεσαν λέκτρον μέγα · τοῖο δ’ ὕπερθεν 
χρύσεον αἰγλῆεν κῶας βάλον , ὄφρα πέλοιτο 
τιμήεις τε γάμος καὶ ἀοίδιμος . 
ἄνθεα δέ σφιν 
νύμφαι ἀμεργόμεναι λευκοῖς ἐνὶ ποικίλα κόλποις 
ἐσφόρεον · πάσας δὲ πυρὸς ὣς ἄμφεπεν αἴγλη · 
τοῖον ἀπὸ χρυσέων θυσάνων ἀμαρύσσετο φέγγος . 
δαῖε δ’ ἐν ὀφθαλμοῖς γλυκερὸν πόθον · ἴσχε δ’ ἑκάστην 
αἰδὼς ἱεμένην περ ὅμως ἐπὶ χεῖρα βαλέσθαι . 
αἱ μέν τ’ Αἰγαίου ποταμοῦ καλέοντο θύγατρες · 
αἱ δ’ ὄρεος κορυφὰς Μελιτηίου ἀμφενέμοντο · 
αἱ δ’ ἔσαν ἐκ πεδίων ἀλσηίδες . 
ὦρσε γὰρ αὐτὴ 
Ἥρη Ζηνὸς ἄκοιτις , Ἰήσονα κυδαίνουσα . 
κεῖνο καὶ εἰσέτι νῦν ἱερὸν κληίζεται ἄντρον 
Μηδείης , ὅθι τούσγε σὺν ἀλλήλοισιν ἔμιξαν 
τεινάμεναι ἑανοὺς εὐώδεας . 
οἱ δ’ ἐνὶ χερσὶν 
δούρατα νωμήσαντες ἀρήια , μὴ πρὶν ἐς ἀλκὴν 
δυσμενέων ἀίδηλος ἐπιβρίσειεν ὅμιλος , 
κράατα δ’ εὐφύλλοις ἐστεμμένοι ἀκρεμόνεσσιν , 
ἐμμελέως , Ὀρφῆος ὑπαὶ λίγα φορμίζοντος 
νυμφιδίαις ὑμέναιον ἐπὶ προμολῇσιν ἄειδον . 
οὐ μὲν ἐν Ἀλκινόοιο γάμον μενέαινε τελέσσαι 
ἥρως Αἰσονίδης , μεγάροις δ’ ἐνὶ πατρὸς ἑοῖο , 
νοστήσας ἐς Ἰωλκὸν ὑπότροπος · ὧς δὲ καὶ αὐτὴ 
Μήδεια φρονέεσκε · τότ’ αὖ χρεὼ ἦγε μιγῆναι . 
ἀλλὰ γὰρ οὔποτε φῦλα δυηπαθέων ἀνθρώπων 
τερπωλῆς ἐπέβημεν ὅλῳ ποδί · σὺν δέ τις αἰεὶ 
πικρὴ παρμέμβλωκεν ἐυφροσύνῃσιν ἀνίη . 
τῶ καὶ τοὺς γλυκερῇ περ ἰαινομένους φιλότητι 
δεῖμ’ ἔχεν , εἰ τελέοιτο διάκρισις Ἀλκινόοιο . 
Ἠὼς δ’ ἀμβροσίοισιν ἀνερχομένη φαέεσσιν 
λῦε κελαινὴν νύκτα δῑ ἠέρος · αἱ δ’ ἐγέλασσαν 
ἠιόνες νήσοιο καὶ ἑρσήεσσαι ἄπωθεν 
ἀτραπιτοὶ πεδίων · ἐν δὲ θρόος ἔσκεν ἀγυιαῖς · 
κίνυντ’ ἐνναέται μὲν ἀνὰ πτόλιν , οἱ δ’ ἀποτηλοῦ 
Κόλχοι Μακριδίης ἐπὶ πείρασι χερνήσοιο . 
αὐτίκα δ’ Ἀλκίνοος μετεβήσετο συνθεσίῃσιν 
ὃν νόον ἐξερέων κούρης ὕπερ · ἐν δ’ ὅγε χειρὶ 
σκῆπτρον ἔχεν χρυσοῖο δικασπόλον , ᾧ ὕπο λαοὶ 
ἰθείας ἀνὰ ἄστυ διεκρίνοντο θέμιστας . 
τῷ δὲ καὶ ἑξείης πολεμήια τεύχεα δύντες 
Φαιήκων οἱ ἄριστοι ὁμιλαδὸν ἐστιχόωντο . 
ἥρωας δὲ γυναῖκες ἀολλέες ἔκτοθι πύργων 
βαῖνον ἐποψόμεναι · σὺν δ’ ἀνέρες ἀγροιῶται 
ἤντεον εἰσαΐοντες , ἐπεὶ νημερτέα βάξιν 
Ἥρη ἐπιπροέηκεν . 
ἄγεν δ’ ὁ μὲν ἔκκριτον ἄλλων 
ἀρνειὸν μήλων , ὁ δ’ ἀεργηλὴν ἔτι πόρvιν · 
ἄλλοι δ’ ἀμφιφορῆας ἐπισχεδὸν ἵστασαν οἴνου 
κίρνασθαι · θυέων δ’ ἀποvηλόθι κήκιε λιγνύς . 
αἱ δὲ πολυκμήτους ἑανοὺς φέρον , οἷα γυναῖκες , 
μείλιά τε χρυσοῖο καὶ ἀλλοίην ἐπὶ τοῖσιν 
ἀγλαΐην , οἵην τε νεόζυγες ἐντύνονται · 
θάμβευν δ’ εἰσορόωσαι ἀριπρεπέων ἡρώων 
εἴδεα καὶ μορφάς , ἐν δέ σφισιν Οἰάγροιο 
υἱὸν ὑπαὶ φόρμιγγος ἐυκρέκτου καὶ ἀοιδῆς 
ταρφέα σιγαλόεντι πέδον κροτέοντα πεδίλῳ . 
νύμφαι δ’ ἄμμιγα πᾶσαι , ὅτε μνήσαιτο γάμοιο , 
ἱμερόενθ’ ὑμέναιον ἀνήπυον · ἄλλοτε δ’ αὖτε 
οἰόθεν οἶαι ἄειδον ἑλισσόμεναι περὶ κύκλον , 
Ἥρη , σεῖο ἕκητι · σὺ γὰρ καὶ ἐπὶ φρεσὶ θῆκας 
Ἀρήτῃ , πυκινὸν φάσθαι ἔπος Ἀλκινόοιο . 
αὐτὰρ ὅγ’ ὡς τὰ πρῶτα δίκης ἀνὰ πείρατ’ ἔειπεν 
ἰθείης , ἤδη δὲ γάμου τέλος ἐκλήιστο , 
ἔμπεδον ὧς ἀλέγυνε διαμπερές · οὐδέ ἑ τάρβος 
οὐλοόν , οὐδὲ βαρεῖαι ἐπήλυθον Αἰήταο 
μήνιες , ἀρρήκτοισι δ’ ἐνιζεύξας ἔχεν ὅρκοις . 
τῶ καὶ ὅτ’ ἠλεμάτως Κόλχοι μάθον ἀντιόωντες , 
καί σφεας ἠὲ θέμιστας ἑὰς εἴρυσθαι ἄνωγεν , 
ἢ λιμένων γαίης τ’ ἀποτηλόθι νῆας ἐέργειν , 
δὴ τότε μιν βασιλῆος ἑοῦ τρομέοντας ἐνιπὰς 
δέχθαι μειλίξαντο συνήμονας · αὖθι δὲ νήσῳ 
δὴν μάλα Φαιήκεσσι μετ’ ἀνδράσι ναιετάασκον , 
εἰσότε Βακχιάδαι , γενεὴν Ἐφύρηθεν ἐόντες , 
ἀνέρες ἐννάσσαντο μετὰ χρόνον · οἱ δὲ περαίην 
νῆσον ἔβαν · κεῖθεν δὲ Κεραύνια μέλλον Ἀβάντων 
οὔρεα , Νεσταίους τε καὶ Ὤρικον εἰσαφικέσθαι · 
ἀλλὰ τὰ μὲν στείχοντος ἄδην αἰῶνος ἐτύχθη . 
Μοιράων δ’ ἔτι κεῖσε θύη ἐπέτεια δέχονται 
καὶ Νυμφέων Νομίοιο καθ’ ἱερὸν *)λπόλλωνος 
βωμοί , τοὺς Μήδεια καθίσσατο . 
πολλὰ δ’ ἰοῦσιν 
*)λλκίνοος Μινύαις ξεινήια , πολλὰ δ’ ὄπασσεν 
*)λρήτη · μετὰ δ’ αὖτε δυώδεκα δῶκεν ἕπεσθαι 
Μηδείῃ δμωὰς Φαιηκίδας ἐκ μεγάροιο . 
ἤματι δ’ ἑβδομάτῳ Δρεπάνην λίπον · ἤλυθε δ’ οὖρος 
ἀκραὴς ἠῶθεν ὑπὲκ Διός · οἱ δ’ ἀνέμοιο 
πνοιῇ ἐπειγόμ ? ? ἰοι προτέρω θέον . 
ἀλλὰ γὰρ οὔπω 
αἴσιμον ἦν ἐπιβῆναι Ἀχαιίδος ἡρώεσσιν , 
ὄφρ’ ἔτι καὶ Λιβύης ἐπὶ πείρασιν ὀτλήσειαν . 
Ἤδη μέν ποθι κόλπον ἐπώνυμον *)λμβρακιήων , 
ἤδη Κουρῆτιν ἔλιπον χθόνα πεπταμένοισιν 
λαίφεσι καὶ στεινὰς αὐταῖς σὺν Ἐχινάσι νήσους 
ἑξείης , Πέλοπος δὲ νέον κατεφαίνετο γαῖα · 
καὶ τότ’ ἀναρπάγδην ὀλοὴ βορέαο θύελλα 
μεσσηγὺς πέλαγόσδε Λιβυστικὸν ἐννέα πάσας 
νύκτας ὁμῶς καὶ τόσσα φέρ’ ἤματα , μέχρις ἵκοντο 
προπρὸ μάλ’ ἔνδοθι Σύρτιν , ὅθ’ οὐκέτι νόστος ὀπίσσω 
νηυσὶ πέλει , ὅτε τόνγε βιῴατο κόλπον ἱκέσθαι . 
πάντῃ γὰρ τέναγος , πάντῃ μνιόεντα βυθοῖο 
τάρφεα · κωφὴ δέ σφιν ἐπιβλύει ὕδατος ἄχνη · 
ἠερίη δ’ ἄμαθος παρακέκλιται · οὐδέ τι κεῖσε 
ἑρπετόν , οὐδὲ ποτητὸν ἀείρεται . 
ἔνθ’ ἄρα τούσγε 
πλυμμυρίς‐‐καὶ γάρ τ’ ἀναχάζεται ἠπείροιο 
ἦ θαμὰ δὴ τόδε χεῦμα , καὶ ἂψ ἐπερεύγεται ἀκτὰς 
λάβρον ἐποιχόμενον‐‐μυχάτῃ ἐνέωσε τάχιστα 
ἠιόνι , τρόπιος δὲ μάλ’ ὕδασι παῦρον ἔλειπτο . 
οἱ δ’ ἀπὸ νηὸς ὄρουσαν , ἄχος δ’ ἕλεν εἰσορόωντας 
ἠέρα καὶ μεγάλης νῶτα χθονὸς ἠέρι ἶσα , 
τηλοῦ ὑπερτείνοντα διηνεκές · οὐδέ τιν’ ἀρδμόν , 
οὐ πάτον , οὐκ ἀπάνευθε κατηυγάσσαντο βοτήρων 
αὔλιον , εὐκήλῳ δὲ κατείχετο πάντα γαλήνῃ . 
ἄλλος δ’ αὖτ’ ἄλλον τετιημένος ἐξερέεινεν · 
"Τίς χθὼν εὔχεται ἥδε ; 
πόθι ξυνέωσαν ἄελλαι 
ἡμέας ; 
αἴθ’ ἔτλημεν , ἀφειδέες οὐλομένοιο 
δείματος , αὐτὰ κέλευθα διαμπερὲς ὁρμηθῆναι 
πετράων . 
ἦ τ’ ἂν καὶ ὑπὲρ Διὸς αἶσαν ἰοῦσιν 
βέλτερον ἦν μέγα δή τι μενοινώοντας ὀλέσθαι . 
νῦν δὲ τί κεν ῥέξαιμεν , ἐρυκόμενοι ἀνέμοισιν 
αὖθι μένειν τυτθόν περ ἐπὶ χρόνον ; 
οἷον ἐρήμη 
πέζα διωλυγίης ἀναπέπταται ἠπείροιο." 
Ὧς ἄρ’ ἔφη · μετὰ δ’ αὐτὸς ἀμηχανίῃ κακότητος 
ἰθυντὴρ Ἀγκαῖος ἀκηχέμενος ἀγόρευσεν · 
"Ὠλόμεθ’ αἰνότατον δῆθεν μόρον , οὐδ’ ὑπάλυξις 
ἔστ’ ἄτης · πάρα δ’ ἄμμι τὰ κύντατα πημανθῆναι 
τῇδ’ ἐπ’ ἐρημαίῃ πεπτηότας , εἰ καὶ ἀῆται 
χερσόθεν ἀμπνεύσειαν · ἐπεὶ τεναγώδεα λεύσσω 
τῆλε περισκοπέων ἅλα πάντοθεν · ἤλιθα δ’ ὕδωρ 
ξαινόμενον πολιῇσιν ἐπιτροχάει ψαμάθοισιν . 
καί κεν ἐπισμυγερῶς διὰ δὴ πάλαι ἥδ’ ἐκεάσθη 
νηῦς ἱερὴ χέρσου πολλὸν πρόσω · ἀλλά μιν αὐτὴ 
πλημμυρὶς ἐκ πόντοιο μεταχθονίην ἐκόμισσεν . 
νῦν δ’ ἡ μὲν πέλαγόσδε μετέσσυται , οἰόθι δ’ ἅλμη 
ἄπλοος εἰλεῖται , γαίης ὕπερ ὅσσον ἔχουσα . 
τούνεκ’ ἐγὼ πᾶσαν μὲν ἀπ’ ἐλπίδα φημὶ κεκόφθαι 
ναυτιλίης νόστου τε . 
δαημοσύνην δέ τις ἄλλος 
φαίνοι ἑήν · πάρα γάρ οἱ ἐπ’ οἰήκεσσι θαάσσειν 
μαιομένῳ κομιδῆς . 
ἀλλ’ οὐ μάλα νόστιμον ἦμαρ 
Ζεὺς ἐθέλει καμάτοισιν ἐφ’ ἡμετέροισι τελέσσαι." 
Ὧς φάτο δακρυόεις · σὺν δ’ ἔννεπον ἀσχαλόωντι 
ὅσσοι ἔσαν νηῶν δεδαημένοι · ἐν δ’ ἄρα πᾶσιν 
παχνώθη κραδίη , χύτο δὲ χλόος ἀμφὶ παρειάς . 
οἷον δ’ ἀψύχοισιν ἐοικότες εἰδώλοισιν 
ἀνέρες εἱλίσσονται ἀνὰ πτόλιν , ἢ πολέμοιο 
ἢ λοιμοῖο τέλος ποτιδέγμενοι , ἠέ τιν’ ὄμβρον 
ἄσπετον , ὅς τε βοῶν κατὰ μυρία ἔκλυσεν ἔργα , 
ἢ ὅταν αὐτόματα ξόανα ῥέῃ ἱδρώοντα 
αἵματι , καὶ μυκαὶ σηκοῖς ἔνι φαντάζωνται , 
ὴὲ καὶ ἠέλιος μέσῳ ἤματι νύκτ’ ἐπάγῃσιν 
οὐρανόθεν , τὰ δὲ λαμπρὰ δῑ ἠέρος ἄστρα φαείνοι · 
ὧς τότ’ ἀριστῆες δολιχοῦ πρόπαρ αἰγιαλοῖο 
ἤλυον ἑρπύζοντες . 
ἐπήλυθε δ’ αὐτίκ’ ἐρεμνὴ 
ἕσπερος . 
οἱ δ’ ἐλεεινὰ χεροῖν σφέας ἀμφιβαλόντες 
δακρυόειν ἀγάπαζον , ἵν’ ἄνδιχα δῆθεν ἕκαστος 
θυμὸν ἀποφθίσειαν ἐνὶ ψαμάθοισι πεσόντες . 
βὰν δ’ ἴμεν ἄλλυδις ἄλλος ἑκαστέρω αὖλιν ἑλέσθαι · 
ἐν δὲ κάρη πέπλοισι καλυψάμενοι σφετέροισιν 
ἄκμηνοι καὶ ἄπαστοι ἐκείατο νύκτ’ ἔπι πᾶσαν 
καὶ φάος , οἰκτίστῳ θανάτῳ ἔπι . 
νόσφι δὲ κοῦραι 
ἀθρόαι Αἰήταο παρεστενάχοντο θυγατρί . 
ὡς δ’ ὅτ’ ἐρημαῖοι πεπτηότες ἔκτοθι πέτρης 
χηραμοῦ ἀπτῆνες λιγέα κλάζουσι νεοσσοί · 
ἢ ὅτε καλὰ νάοντος ἐπ’ ὀφρύσι Πακτωλοῖο 
κύκνοι κινήσωσιν ἑὸν μέλος , ἀμφὶ δὲ λειμὼν 
ἑρσήεις βρέμεται ποταμοῖό τε καλὰ ῥέεθρα · 
ὧς αἱ ἐπὶ ξανθὰς θέμεναι κονίῃσιν ἐθείρας 
παννύχιαι ἐλεεινὸν ἰήλεμον ὠδύροντο . 
καί νύ κεν αὐτοῦ πάντες ἀπὸ ζωῆς ἐλίασθεν 
νώνυμνοι καὶ ἄφαντοι ἐπιχθονίοισι δαῆναι 
ἡρώων οἱ ἄριστοι ἀνηνύστῳ ἐπ’ ἀέθλῳ · 
ἀλλά σφεας ἐλέηραν ἀμηχανίῃ μινύθοντας 
ἡρῷσσαι , Λιβύης τιμήοροι , αἵ ποτ’ *)λθήνην , 
ἦμος ὅτ’ ἐκ πατρὸς κεφαλῆς θόρε παμφαίνουσα , 
ἀντόμεναι Τρίτωνος ἐφ’ ὕδασι χυτλώσαντο . 
ἔνδιον ἦμαρ ἔην , περὶ δ’ ὀξύταται θέρον αὐγαὶ 
ἠελίου Λιβύην · αἱ δὲ σχεδὸν Λἰσονίδαο 
ἔσταν , ἕλον δ’ ἀπὸ χερσὶ καρήατος ἠρέμα πέπλον . 
αὐτὰρ ὅγ’ εἰς ἑτέρωσε παλιμπετὲς ὄμματ’ ἔνεικεν , 
δαίμονας αἰδεσθείς · αὐτὸν δέ μιν ἀμφαδὸν οἶον 
μειλιχίοις ἐπέεσσιν ἀτυζόμενον προσέειπον · 
"Κάμμορε , τίπτ’ ἐπὶ τόσσον ἀμηχανίῃ βεβόλησαι ; 
ἴδμεν ἐποιχομένους χρύσεον δέρος · ἴδμεν ἕκαστα 
ὑμετέρων καμάτων , ὅσ’ ἐπὶ χθονός , ὅσσα τ’ ἐφ’ ὑγρὴν 
πλαζόμενοι κατὰ πόντον ὑπέρβια ἔργ’ ἐκάμεσθε . 
οἰοπόλοι δ’ εἰμὲν χθόνιαι θεαὶ αὐδήεσσαι , 
ἡρῷσσαι , Λιβύης τιμήοροι ἠδὲ θύγατρες . 
ἀλλ’ ἄνα · μηδ’ ἔτι τοῖον ὀιζύων ἀκάχησο · 
ἄνστησον δ’ ἑτάρους . 
εὖτ’ ἂν δέ τοι Ἀμφιτρίτη 
ἅρμα Ποσειδάωνος ἐύτροχον αὐτίκα λύσῃ , 
δή ῥα τότε σφετέρῃ ἀπὸ μητέρι τίνετ’ ἀμοιβὴν 
ὧν ἔκαμεν δηρὸν κατὰ νηδύος ὔμμε φέρουσα · 
καί κεν ἔτ’ ἠγαθέην ἐς Ἀχαιίδα νοστήσαιτε." 
Ὧς ἄρ’ ἔφαν , καὶ ἄφαντοι ἵν’ ἔσταθεν , ἔνθ’ ἄρα 
ταίγε 
φθογγῇ ὁμοῦ ἐγένοντο παρασχεδόν . 
αὐτὰρ Ἰήσων 
παπτήνας ἀν’ ἄρ’ ἕζετ’ ἐπὶ χθονός , ὧδέ τ’ ἔειπεν · 
"Ἵλατ’ ἐρημονόμοι κυδραὶ θεαί · ἀμφὶ δὲ νόστῳ 
οὔτι μαλ’ ἀντικρὺ νοέω φάτιν . 
ἦ μὲν ἑταίρους 
εἰς ἓν ἀγειράμενος μυθήσομαι , εἴ νύ τι τέκμωρ 
δήωμεν κομιδῆς · πολέων δέ τε μῆτις ἀρείων." 
Ἦ , καὶ ἀναΐξας ἑτάρους ἐπὶ μακρὸν ἀύτει , 
αὐσταλέος κονίῃσι , λέων ὥς , ὅς ῥά τ’ ἀν’ ὕλην 
σύννομον ἣν μεθέπων ὠρύεται · αἱ δὲ βαρείῃ 
φθογγῇ ὑποτρομέουσιν ἀν’ οὔρεα τηλόθι βῆσσαι · 
δείματι δ’ ἄγραυλοί τε βόες μέγα πεφρίκασιν 
βουπελάται τε βοῶν · τοῖς δ’ οὔ νύ τι γῆρυς ἐτύχθη 
ῥιγεδανὴ ἑτάροιο φίλους ἐπικεκλομένοιο . 
ἀγχοῦ δ’ ἠγερέθοντο κατηφέες · αὐτὰρ ὁ τούσγε 
ἀχνυμένους ὅρμοιο πέλας μίγα θηλυτέρῃσιν 
ἱδρύσας , μυθεῖτο πιφαυσκόμενος τὰ ἕκαστα · 
"Κλῦτε , φίλοι · τρεῖς γάρ μοι ἀνιάζοντι θεάων , 
στέρφεσιν αἰγείοις ἐζωσμέναι ἐξ ὑπάτοιο 
αὐχένος ἀμφί τε νῶτα καὶ ἰξύας , ἠύτε κοῦραι , 
ἔσταν ὑπὲρ κεφαλῆς μάλ’ ἐπισχεδόν · ἂν δ’ ἐκάλυψαν 
πέπλον ἐρυσσάμεναι κούφῃ χερί , καὶ μ’ ἐκέλοντο 
αὐτόν τ’ ἔγρεσθαι , ἀνά θ’ ὑμέας ὄρσαι ἰόντα · 
μητέρι δὲ σφετέρῃ μενοεικέα τῖσαι ἀμοιβὴν 
ὧν ἔκαμεν δηρὸν κατὰ νηδύος ἄμμε φέρουσα 
ὁππότε κεν λύσῃσιν ἐύτροχον Ἀμφιτρίτη 
ἅρμα Ποσειδάωνος . 
ἐγὼ δ’ οὐ πάγχυ νοῆσαι 
τῆσδε θεοπροπίης ἴσχω πέρι . 
φάν γε μὲν εἶναι 
ἡρῷσσαι , Λιβύης τιμήοροι ᾐδὲ θύγατρες · 
καὶ δ’ ὁπόσ’ αὐτοὶ πρόσθεν ἐπὶ χθονὸς ἠδ’ ὅσ’ ἐφ’ ὑγρὴν 
ἔτλημεν , τὰ ἕκαστα διίδμεναι εὐχετόωντο . 
οὐδ’ ἔτι τάσδ’ ἀνὰ χῶρον ἐσέδρακον , ἀλλά τις ἀχλὺς 
ἠὲ νέφος μεσσηγὺ φαεινομένας ἐκάλυψεν." 
Ὧς ἔφαθ’ · οἱ δ’ ἄρα πάντες ἐθάμβεον εἰσαΐοντες . 
ἔνθα τὸ μήκιστον τεράων Μινύῃσιν ἐτύχθη . 
ἐξ ἁλὸς ἤπειρόνδε πελώριος ἔκθορεν ἵππος , 
ἀμφιλαφής , χρυσέῃσι μετήορος αὐχένα χαίταις · 
ῥίμφα δὲ σεισάμενος γυίων ἄπο νήχυτον ἅλμην 
ὦρτο θέειν , πνοιῇ ἴκελος πόδας . 
αἶψα δὲ Πηλεὺς 
γηθήσας ἑτάροισιν ὁμηγερέεσσι μετηύδα · 
"Ἅρματα μὲν δή φημι Ποσειδάωνος ἔγωγε 
ἤδη νῦν ἀλόχοιο φίλης ὑπὸ χερσὶ λελύσθαι · 
μητέρα δ’ οὐκ ἄλλην προτιόσσομαι , ἠέ περ αὐτὴν 
νῆα πέλειν · ἦ γὰρ κατὰ νηδύος ἄμμε φέρουσα 
νωλεμὲς ἀργαλέοισιν ὀιζύει καμάτοισιν . 
ἀλλά μιν ἀστεμφεῖ τε βίῃ καὶ ἀτειρέσιν ὤμοις 
ὑψόθεν ἀνθέμενοι ψαμαθώδεος ἔνδοθι γαίης 
οἴσομεν , ᾗ προτέρωσε ταχὺς πόδας ἤλασεν ἵππος . 
οὐ γὰρ ὅγε ξηρὴν ὑποδύσεται · ἴχνια δ’ ἡμῖν 
σημανέειν τιν’ ἔολπα μυχὸν καθύπερθε θαλάσσης." 
Ὧς ηὔδα · πάντεσσι δ’ ἐπήβολος ἥνδανε μῆτις · 
Μουσάων ὅδε μῦθος · ἐγὼ δ’ ὑπακουὸς ἀείδω 
Πιερίδων , καὶ τήνδε πανατρεκὲς ἔκλυον ὀμφήν , 
ὑμέας , ὦ πέρι δὴ μέγα φέρτατοι υἷες ἀνάκτων , 
ᾗ βίῃ ᾗ τ’ ἀρετῇ Λιβύης ἀνὰ θῖνας ἐρήμους 
νῆα μεταχρονίην ὅσα τ’ ἔνδοθι νηὸς ἄγεσθε , 
ἀνθεμένους ὤμοισι φέρειν δυοκαίδεκα πάντα 
ἤμαθ’ ὁμοῦ νύκτας τε . 
δύην γε μὲν ἢ καὶ ὀιζὺν 
τίς κ’ ἐνέποι , τὴν κεῖνοι ἀνέπλησαν μογέοντες ; 
ἔμπεδον ἀθανάτων ἔσαν αἵματος , οἷον ὑπέσταν 
ἔργον , ἀναγκαίῃ βεβιημένοι . 
αὐτὰρ ἐπιπρὸ 
τῆλε μάλ’ ἀσπασίως Τριτωνίδος ὕδασι λίμνης 
ὡς φέρον , ὡς εἰσβάντες ἀπὸ στιβαρῶν θέσαν ὤμων . 
Λυσσαλέοις δἤπειτ’ ἴκελοι κυσὶν ἀίσσοντες 
πίδακα μαστεύεσκον · ἐπὶ ξηρὴ γὰρ ἔκειτο 
δίψα δυηπαθίῃ τε καὶ ἄλγεσιν , οὐδ’ ἐμάτησαν 
πλαζόμενοι · ἷξον δ’ ἱερὸν πέδον , ᾧ ἔνι Λάδων 
εἰσέτι που χθιζὸν παγχρύσεα ῥύετο μῆλα 
χώρῳ ἐν Ἄτλαντος , χθόνιος ὄφις · ἀμφὶ δὲ νύμφαι 
Ἑσπερίδες ποίπνυον , ἐφίμερον ἀείδουσαι . 
δὴ τότε δ’ ἤδη τῆμος ὑφ’ Ἡρακλῆι δαϊχθεὶς 
μήλειον βέβλητο ποτὶ στύπος · οἰόθι δ’ ἄκρῃ 
οὐρῇ ἔτι σκαίρεσκεν · ἀπὸ κρατὸς δὲ κελαινὴν 
ἄχρις ἐπ’ ἄκνηστιν κεῖτ’ ἄπνοος · ἐκ δὲ λιπόντων 
ὕδρης Λερναίης χόλον αἵματι πικρὸν ὀιστῶν 
μυῖαι πυθομένοισιν ἐφ’ ἕλκεσι τερσαίνοντο . 
ἀγχοῦ δ’ Ἑσπερίδες κεφαλαῖς ἔπι χεῖρας ἔχουσαι 
ἀργυφέας ξανθῇσι λίγ’ ἔστενον · οἱ δ’ ἐπέλασσαν 
ἄφνω ὁμοῦ · ταὶ δ’ αἶψα κόνις καὶ γαῖα , κιόντων 
ἐσσυμένως , ἐγένοντο καταυτόθι . 
νώσατο δ’ Ὀρφεὺς 
θεῖα τέρα , τὰς δέ σφι παρηγορέεσκε λιτῇσιν · 
"Δαίμονες ὦ καλαὶ καὶ ἐύφρονες , ἵλατ’ , ἄνασσαι , 
εἴτ’ οὖν οὐρανίαις ἐναρίθμιοί ἐστε θεῇσιν , 
εἴτε καταχθονίαις , εἴτ’ οἰοπόλοι καλέεσθε 
νύμφαι · ἴτ’ ὦ νύμφαι , ἱερὸν γένος Ὠκεανοῖο , 
δείξατ’ ἐελδομένοισιν ἐνωπαδὶς ἄμμι φανεῖσαι 
ἤ τινα πετραίην χύσιν ὕδατος , ἤ τινα γαίης 
ἱερὸν ἐκβλύοντα , θεαί , ῥόον , ᾧ ἀπὸ δίψαν 
αἰθομένην ἄμοτον λωφήσομεν . 
εἰ δέ κεν αὖτις 
δή ποτ’ Ἀχαιίδα γαῖαν ἱκώμεθα ναυτιλίῃσιν , 
δὴ τότε μυρία δῶρα μετὰ πρώτῃσι θεάων 
λοιβάς τ’ εἰλαπίνας τε παρέξομεν εὐμενέοντες." 
Ὧς φάτο λισσόμενος ἀδινῇ ὀπί · ταὶ δ’ ἐλέαιρον 
ἐγγύθεν ἀχνυμένους · καὶ δὴ χθονὸς ἐξανέτειλαν 
ποίην πάμπρωτον · ποίης γε μὲν ὑψόθι μακροὶ 
βλάστεον ὅρπηκες · μετὰ δ’ ἔρνεα τηλεθάοντα 
πολλὸν ὑπὲρ γαίης ὀρθοσταδὸν ἠέξοντο . 
Ἑσπέρη αἴγειρος , πτελέη δ’ Ἐρυθηὶς ἔγεντο · 
Λἴγλη δ’ ἰτείης ἱερὸν στύπος . 
ἐκ δέ νυ κείνων 
δενδρέων , οἷαι ἔσαν , τοῖαι πάλιν ἔμπεδον αὔτως 
ἐξέφανεν , θάμβος περιώσιον , ἔκφατο δ’ Λἴγλη 
μειλιχίοις ἐπέεσσιν ἀμειβομένη χατέοντας · 
"Ἦ ἄρα δὴ μέγα πάμπαν ἐφ’ ὑμετέροισιν ὄνειαρ 
δεῦρ’ ἔμολεν καμάτοισιν ὁ κύντατος , ὅστις ἀπούρας 
φρουρὸν ὄφιν ζωῆς παγχρύσεα μῆλα θεάων 
οἴχετ’ ἀειράμενος · στυγερὸν δ’ ἄχος ἄμμι λέλειπται . 
ἤλυθε γὰρ χθιζός τις ἀνὴρ ὀλοώτατος ὕβριν 
καὶ δέμας · ὄσσε δέ οἱ βλοσυρῷ ὑπέλαμπε μετώπῳ · 
νηλής · ἀμφὶ δὲ δέρμα πελωρίου ἕστο λέοντος 
ὠμόν , ἀδέψητον · στιβαρὸν δ’ ἔχεν ὄζον ἐλαίης 
τόξα τε , τοῖσι πέλωρ τόδ’ ἀπέφθισεν ἰοβολήσας . 
ἤλυθε δ’ οὖν κἀκεῖνος , ἅ τε χθόνα πεζὸς ὁδεύων , 
δίψῃ καρχαλέος · παίφασσε δὲ τόνδ’ ἀνὰ χῶρον , 
ὕδωρ ἐξερέων , τὸ μὲν οὔ ποθι μέλλεν ἰδέσθαι . 
ἥδε δέ τις πέτρη Τριτωνίδος ἐγγύθι λίμνης · 
τὴν ὅγ’ ἐπιφρασθείς , ἢ καὶ θεοῦ ἐννεσίῃσιν , 
λὰξ ποδὶ τύψεν ἔνερθε · τὸ δ’ ἀθρόον ἔβλυσεν ὕδωρ . 
αὐτὰρ ὅγ’ ἄμφω χεῖρε πέδῳ καὶ στέρνον ἐρείσας 
ῥωγάδος ἐκ πέτρης πίεν ἄσπετον , ὄφρα βαθεῖαν 
νηδύν , φορβάδι ἶσος ἐπιπροπεσών , ἐκορέσθη." 
Ὧς φάτο · τοὶ δ’ ἀσπαστὸν ἵνα σφίσι πέφραδεν Αἴγλη 
πίδακα , τῇ θέον αἶψα κεχαρμένοι , ὄφρ’ ἐπέκυρσαν . 
ὡς δ’ ὁπότε στεινὴν περὶ χηραμὸν εἱλίσσονται 
γειομόροι μύρμηκες ὁμιλαδόν , ἢ ὅτε μυῖαι 
ἀμφ’ ὀλίγην μέλιτος γλυκεροῦ λίβα πεπτηυῖαι 
ἄπλητον μεμάασιν ἐπήτριμοι · ὧς τότ’ ἀολλεῖς 
πετραίῃ Μινύαι περὶ πίδακι δινεύεσκον . 
καί πού τις διεροῖς ἐπὶ χείλεσιν εἶπεν ἰανθείς · 
"Ὦ πόποι , ἦ καὶ νόσφιν ἐὼν ἐσάωσεν ἑταίρους 
Ἡρακλέης δίψῃ κεκμηότας . 
ἀλλά μιν εἴ πως 
δήοιμεν στείχοντα δῑ ἠπείροιο κιόντες." 
Ἦ , καὶ ἀμειβομένων , οἵ τ’ ἄρμενοι ἐς τόδε ἔργον , 
ἔκριθεν ἄλλυδις ἄλλος ἐπαΐξας ἐρεείνειν . 
ἴχνια γὰρ νυχίοισιν ἐπηλίνδητ’ ἀνέμοισιν 
κινυμένης ἀμάθου . 
Βορέαο μὲν ὡρμήθησαν 
υἷε δύω , πτερύγεσσι πεποιθότε . 
ποσσὶ δὲ κούφοις 
Εὔφημος πίσυνος , Λυγκεύς γε μὲν ὀξέα τηλοῦ 
ὄσσε βαλεῖν · πέμπτος δὲ μετὰ σφίσιν ἔσσυτο Κάνθος . 
τὸν μὲν ἄρ’ αἶσα θεῶν κείνην ὁδὸν ἠνορέη τε 
ὦρσεν , ἵν’ Ἡρακλῆος ἀπηλεγέως πεπύθοιτο , 
Εἰλατίδην Πολύφημον ὅπῃ λίπε · μέμβλετο γάρ οἱ 
οὗ ἕθεν ἀμφ’ ἑτάροιο μεταλλῆσαι τὰ ἕκαστα . 
ἀλλ’ ὁ μὲν οὖν Μυσοῖσιν ἐπικλεὲς ἄστυ πολίσσας 
νόστου κηδοσύνῃσιν ἔβη διζήμενος ? ? ργὼ 
τῆλε δῑ ἠπείροιο · τέως δ’ ἐξίκετο γαῖαν 
ἀγχιάλων Χαλύβων · τόθι μιν καὶ Μοῖρ’ ἐδάμασσεν . 
καί οἱ ὑπὸ βλωθρὴν ἀχερωίδα σῆμα τέτυκται 
τυτθὸν ἁλὸς προπάροιθεν . 
ἀτὰρ τότε γ’ Ἡρακλῆα 
μοῦνον ἀπειρεσίης τηλοῦ χθονὸς εἴσατο Λυγκεὺς 
τὼς ἰδέειν , ὥς τίς τε νέῳ ἐνὶ ἤματι μήνην 
ἢ ἴδεν , ἢ ἐδόκησεν ἐπαχλύουσαν ἰδέσθαι . 
ἐς δ’ ἑτάρους ἀνιὼν μυθήσατο , μή μιν ἔτ’ ἄλλον 
μαστῆρα στείχοντα κιχησέμεν · οἱ δὲ καὶ αὐτοὶ 
ἤλυθον , Εὔφημός τε πόδας ταχὺς υἷέ τε δοιὼ 
Θρηικίου Βορέω , μεταμώνια μοχθήσαντε . 
Κάνθε , σὲ δ’ οὐλόμεναι Λιβύῃ ἔνι Κῆρες 
ἕλοντο . 
πώεσι φερβομένοισι συνήντεες · εἵπετο δ’ ἀνὴρ 
αὐλίτης , ὅ σ’ ἑῶν μήλων πέρι , τόφρ’ ἑτάροισιν 
δευομένοις κομίσειας , ἀλεξόμενος κατέπεφνεν 
λᾶι βαλών · ἐπεὶ οὐ μὲν ἀφαυρότερός γ’ ἐτέτυκτο , 
νἱωνὸς Φοίβοιο Λυκωρείοιο Κάφαυρος 
κούρης τ’ αἰδοίης Ἀκακαλλίδος , ἥν ποτε Μίνως 
ἐς Αιβύην ἀπένασσε θεοῦ βαρὺ κῦμα φέρουσαν , 
θυγατέρα σφετέρην · ἡ δ’ ἀγλαὸν υἱέα Φοίβῳ 
τίκτεν , ὃν Ἀμφίθεμιν Γαράμαντά τε κικλήσκουσιν . 
Ἀμφίθεμις δ’ ἄρ’ ἔπειτα μίγη Τριτωνίδι νύμφῃ · 
ἡ δ’ ἄρα οἱ Νασάμωνα τέκεν κρατερόν τε Κάφαυρον , 
ὃς τότε Κάνθον ἔπεφνεν ἐπὶ ῥήνεσσιν ἑοῖσιν . 
οὐδ’ ὅγ’ ἀριστήων χαλεπὰς ἠλεύατο χεῖρας , 
ὡς μάθον οἷον ἔρεξε . 
νέκυν δ’ ἀνάειραν ὀπίσσω 
πευθόμενοι Μινύαι , γαίῃ δ’ ἐνὶ ταρχύσαντο 
μυρόμενοι · τὰ δὲ μῆλα μετὰ σφέας οἵγ’ ἐκόμισσαν . 
Ἔνθα καὶ Ἀμπυκίδην αὐτῷ ἐνὶ ἤματι Μόψον 
νηλειὴς ἕλε πότμος · ἀδευκέα δ’ οὐ φύγεν αἶσαν 
μαντοσύναις · οὐ γάρ τις ἀποτροπίη θανάτοιο . 
κεῖτο δ’ ἐπὶ ψαμάθοισι μεσημβρινὸν ἦμαρ ἀλύσκων 
δεινὸς ὄφις , νωθὴς μὲν ἑκὼν ἀέκοντα χαλέψαι · 
οὐδ’ ἂν ὑποτρέσσαντος ἐνωπαδὶς ἀίξειεν . 
ἀλλὰ μὲν ᾧ τὰ πρῶτα μελάγχιμον ἰὸν ἐνείη 
ζωόντων , ὅσα γαῖα φερέσβιος ἔμπνοα βόσκει , 
οὐδ’ ὁπόσον πήχυιον ἐς Ἄιδα γίγνεται οἶμος , 
οὐδ’ εἰ Παιήων , εἴ μοι θέμις ἀμφαδὸν εἰπεῖν , 
φαρμάσσοι , ὅτε μοῦνον ἐνιχρίμψῃσιν ὀδοῦσιν . 
εὖτε γὰρ ἰσόθεος Λιβύην ὑπερέπτατο Περσεὺς 
Εὐρυμέδων‐‐καὶ γὰρ τὸ κάλεσκέ μιν οὔνομα μήτηρ‐‐ 
Γοργόνος ἀρτίτομον κεφαλὴν βασιλῆι κομίζων , 
ὅσσαι κυανέου στάγες αἵματος οὖδας ἵκοντο , 
αἱ πᾶσαι κείνων ὀφίων γένος ἐβλάστησαν . 
τῷ δ’ ἄκρην ἐπ’ ἄκανθαν ἐνεστηρίξατο Μόψος 
λαιὸν ἐπιπροφέρων ταρσὸν ποδός · αὐτὰρ ὁ μέσσην 
κερκίδα καὶ μυῶνα , πέριξ ὀδύνῃσιν ἑλιχθείς , 
σάρκα δακὼν ἐχάραξεν . 
ἀτὰρ Μήδεια καὶ ἄλλαι 
ἔτρεσαν ἀμφίπολοι · ὁ δὲ φοίνιον ἕλκος ἄφασσεν 
θαρσαλέως , ἕνεκ’ οὔ μιν ὑπέρβιον ἄλγος ἔτειρεν . 
σχέτλιος · ἦ τέ οἱ ἤδη ὑπὸ χροῒ δύετο κῶμα 
λυσιμελές , πολλὴ δὲ κατ’ ὀφθαλμῶν χέετ’ ἀχλύς . 
αὐτίκα δὲ κλίνας δαπέδῳ βεβαρηότα γυῖα 
ψύχετ’ ἀμηχανίῃ · ἕταροι δέ μιν ἀμφαγέροντο 
ἥρως τ’ Αἰσονίδης , ἀδινῇ περιθαμβέες ἄτῃ . 
οὐδὲ μὲν οὐδ’ ἐπὶ τυτθὸν ἀποφθίμενός περ ἔμελλεν 
κεῖσθαι ὑπ’ ἠελίῳ . 
πύθεσκε γὰρ ἔνδοθι σάρκας 
ἰὸς ἄφαρ , μυδόωσα δ’ ἀπὸ χροὸς ἔρρεε λάχνη . 
αἶψα δὲ χαλκείῃσι βαθὺν τάφον ἐξελάχαινον 
ἐσσυμένως μακέλῃσιν · ἐμοιρήσαντο δὲ χαίτας 
αὐτοὶ ὁμῶς κοῦραί τε , νέκυν ἐλεεινὰ παθόντα 
μυρόμενοι · τρὶς δ’ ἀμφὶ σὺν ἔντεσι δινηθέντες 
εὖ κτερέων ἴσχοντα , χυτὴν ἐπὶ γαῖαν ἔθεντο . 
Ἀλλ’ ὅτε δή ῥ’ ἐπὶ νηὸς ἔβαν , πρήσοντος ἀήτεω 
ἂμ πέλαγος νοτίοιο , πόρους τ’ ἀπετεκμήραντο 
λίμνης ἐκπρομολεῖν Τριτωνίδος , οὔτινα μῆτιν 
δὴν ἔχον , ἀφραδέως δὲ πανημέριοι φορέοντο . 
ὡς δὲ δράκων σκολιὴν εἱλιγμένος ἔρχεται οἶμον , 
εὖτέ μιν ὀξύτατον θάλπει σέλας ἠελίοιο · 
ῥοίζῳ δ’ ἔνθα καὶ ἔνθα κάρη στρέφει , ἐν δέ οἱ ὄσσε 
σπινθαρύγεσσι πυρὸς ἐναλίγκια μαιμώοντι 
λάμπεται , ὄφρα μυχόνδε διὰ ῥωχμοῖο δύηται · 
ὧς Ἀργὼ λίμνης στόμα ναύπορον ἐξερέουσα 
ἀμφεπόλει δηναιὸν ἐπὶ χρόνον . 
αὐτίκα δ’ Ὀρφεὺς 
κέκλετ’ Ἀπόλλωνος τρίποδα μέγαν ἔκτοθι νηὸς 
δαίμοσιν ἐγγενέταις νόστῳ ἔπι μείλια θέσθαι . 
καὶ τοὶ μὲν Φοίβου κτέρας ἵδρυον ἐν χθονὶ βάντες · 
τοῖσιν δ’ αἰζηῷ ἐναλίγκιος ἀντεβόλησεν 
Τρίτων εὐρυβίης , γαίης δ’ ἀνὰ βῶλον ἀείρας 
ξείνῑ ἀριστήεσσι προΐσχετο , φώνησέν τε · 
"Δέχθε , φίλοι · ἐπεὶ οὐ περιώσιον ἐγγυαλίξαι 
ἐνθάδε νῦν πάρ’ ἐμοὶ ξεινήιον ἀντομένοισιν . 
εἰ δέ τι τῆσδε πόρους μαίεσθ’ ἁλός , οἷά τε πολλὰ 
ἄνθρωποι χατέουσιν ἐπ’ ἀλλοδαπῇ περόωντες , 
ἐξερέω . 
δὴ γάρ με πατὴρ ἐπιίστορα πόντου 
θῆκε Ποσειδάων τοῦδ’ ἔμμεναι . 
αὐτὰρ ἀνάσσω 
παρραλίης , εἰ δή τιν’ ἀκούετε νόσφιν ἐόντες 
Εὐρύπυλον Λιβύῃ θηροτρόφῳ ἐγγεγαῶτα." 
Ὧς ηὔδα · πρόφρων δ’ ὑπερέσχεθε βώλακι χεῖρας 
Εὔφημος , καὶ τοῖα παραβλήδην προσέειπεν · 
"Ἀπίδα καὶ πέλαγος Μινώιον εἴ νύ που , ἥρως , 
ἐξεδάης , νημερτὲς ἀνειρομένοισιν ἔνισπε . 
δεῦρο γὰρ οὐκ ἐθέλοντες ἱκάνομεν , ἀλλὰ βαρείαις 
χρίμψαντες γαίης ἐπὶ πείρασι τῆσδε θυέλλαις 
νῆα μεταχρονίην ἐκομίσσαμεν ἐς τόδε λίμνης 
χεῦμα δῑ ἠπείρου βεβαρημένοι · οὐδέ τι ἴδμεν , 
πῇ πλόος ἐξανέχει Πελοπηίδα γαῖαν ἱκέσθαι." 
Ὧς ἄρ’ ἔφη · ὁ δὲ χεῖρα τανύσσατο , δεῖξε δ’ ἄπωθεν 
φωνήσας πόντον τε καὶ ἀγχιβαθὲς στόμα λίμνης · 
"Κείνη μὲν πόντοιο διήλυσις , ἔνθα μάλιστα 
βένθος ἀκίνητον μελανεῖ · ἑκάτερθε δὲ λευκαὶ 
ῥηγμῖνες φρίσσουσι διαυγέες · ἡ δὲ μεσηγὺ 
ῥηγμίνων στεινὴ τελέθει ὁδὸς ἐκτὸς ἐλάσσαι . 
κεῖνο δ’ ὑπηέριον θείην Πελοπηίδα γαῖαν 
εἰσανέχει πέλαγος Κρήτης ὕπερ · ἀλλ’ ἐπὶ χειρὸς 
δεξιτερῆς , λίμνηθεν ὅτ’ εἰς ἁλὸς οἶδμα βάλητε , 
τόφρ’ αὐτὴν παρὰ χέρσον ἐεργμένοι ἰθύνεσθε , 
ἔστ’ ἂν ἄνω τείνῃσι · περιρρήδην δ’ ἑτέρωσε 
κλινομένης χέρσοιο , τότε πλόος ὔμμιν ἀπήμων 
ἀγκῶνος τέτατ’ ἰθὺς ἀπὸ προύχοντος ἰοῦσιν . 
ἀλλ’ ἴτε γηθόσυνοι , καμάτοιο δὲ μήτις ἀνίη 
γιγνέσθω , νεότητι κεκασμένα γυῖα μογῆσαι." 
Ἴσκεν ἐυφρονέων · οἱ δ’ αἶψ’ ἐπὶ νηὸς ἔβησαν 
λίμνης ἐκπρομολεῖν λελιημένοι εἰρεσίῃσιν . 
καὶ δὴ ἐπιπρονέοντο μεμαότες · αὐτὰρ ὁ τείως 
Τρίτων ἀνθέμενος τρίποδα μέγαν , εἴσατο λίμνην 
εἰσβαίνειν · μετὰ δ’ οὔτις ἐσέδρακεν , οἷον ἄφαντος 
αὐτῷ σὺν τρίποδι σχεδὸν ἔπλετο . 
τοῖσι δ’ ἰάνθη 
θυμός , ὃ δὴ μακάρων τις ἐναίσιμος ἀντεβόλησεν . 
καί ῥά οἱ Αἰσονίδην μήλων ὅ τι φέρτατον ἄλλων 
ἤνωγον ῥέξαι καὶ ἐπευφημῆσαι ἑλόντα . 
αἶψα δ’ ὅγ’ ἐσσυμένως ἐκρίνατο , καί μιν ἀείρας 
σφάξε κατὰ πρύμνης , ἐπὶ δ’ ἔννεπεν εὐχωλῇσιν · 
"Δαῖμον , ὅτις λίμνης ἐπὶ πείρασι τῆσδ’ ἐφαάνθης , 
εἴτε σέγε Τρίτων’ , ἅλιον τέρας , εἴτε σε Φόρκυν , 
ἢ Νηρῆα θύγατρες ἐπικλείουσ’ ἁλοσύδναι , 
ἵλαθι , καὶ νόστοιο τέλος θυμηδὲς ὄπαζε." 
Ἦ ῥ’ , ἅμα δ’ εὐχωλῇσιν ἐς ὕδατα λαιμοτομήσας 
ἧκε κατὰ πρύμνης · ὁ δὲ βένθεος ἐξεφαάνθη 
τοῖος ἐών , οἷός περ ἐτήτυμος ἦεν ἰδέσθαι . 
ὡς δ’ ὅτ’ ἀνὴρ θοὸν ἵππον ἐς εὐρέα κύκλον ἀγῶνος 
στέλλῃ , ὀρεξάμενος λασίης εὐπειθέα χαίτης , 
εἶθαρ ἐπιτροχάων , ὁ δ’ ἐπ’ αὐχένι γαῦρος ἀερθεὶς 
ἕσπεται , ἀργινόεντα δ’ ἐνὶ στομάτεσσι χαλινὰ 
ἀμφὶς ὀδακτάζοντι παραβλήδην κροτέονται · 
ὧς ὅγ’ ἐπισχόμενος γλαφυρῆς ὁλκήιον Ἀργοῦς 
ἦγ’ ἅλαδε προτέρωσε . 
δέμας δέ οἱ ἐξ ὑπάτοιο 
κράατος , ἀμφί τε νῶτα καὶ ἰξύας ἔστ’ ἐπὶ νηδὺν 
ἀντικρὺ μακάρεσσι φυὴν ἔκπαγλον ἔικτο · 
αὐτὰρ ὑπαὶ λαγόνων δίκραιρά οἱ ἔνθα καὶ ἔνθα 
κήτεος ὁλκαίη μηκύνετο · κόπτε δ’ ἀκάνθαις 
ἄκρον ὕδωρ , αἵ τε σκολιοῖς ἐπινειόθι κέντροις 
μήνης ὡς κεράεσσιν ἐειδόμεναι διχόωντο . 
τόφρα δ’ ἄγεν , τείως μιν ἐπιπροέηκε θαλάσσῃ 
νισσομένην · δῦ δ’ αἶψα μέγαν βυθόν · οἱ δ’ ὁμάδησαν 
ἥρωες , τέρας αἰνὸν ἐν ὀφθαλμοῖσιν ἰδόντες . 
ἔνθα μὲν Ἀργῷός τε λιμὴν καὶ σήματα νηὸς 
ἠδὲ Ποσειδάωνος ἰδὲ Τρίτωνος ἔασιν 
βωμοί · ἐπεὶ κεῖν’ ἦμαρ ἐπέσχεθον . 
αὐτὰρ ἐς ἠῶ 
λαίφεσι πεπταμένοις αὐτὴν ἐπὶ δεξί’ ἔχοντες 
γαῖαν ἐρημαίην , πνοιῇ ζεφύροιο θέεσκον . 
ἦρι δ’ ἔπειτ’ ἀγκῶνά θ’ ὁμοῦ μυχάτην τε θάλασσαν 
κεκλιμένην ἀγκῶνος ὕπερ προύχοντος ἴδοντο . 
αὐτίκα δὲ ζέφυρος μὲν ἐλώφεεν , ἤλυθε δ’ αὔρη 
ἀργέσταο νότου · κεχάροντο δὲ θυμὸν ἰωῇ . 
ἦμος δ’ ἠέλιος μὲν ἔδυ , ἀνὰ δ’ ἤλυθεν ἀστὴρ 
αὔλιος , ὅς τ’ ἀνέπαυσεν ὀιζυροὺς ἀροτῆρας , 
δὴ τότ’ ἔπειτ’ ἀνέμοιο κελαινῇ νυκτὶ λιπόντος 
ἱστία λυσάμενοι περιμήκεά τε κλίναντες 
ἱστόν , ἐυξέστῃσιν ἐπερρώοντ’ ἐλάτῃσιν 
παννύχιοι καὶ ἐπ’ ἦμαρ , ἐπ’ ἤματι δ’ αὖτις ἰοῦσαν 
νύχθ’ ἑτέρην . 
ὑπέδεκτο δ’ ἀπόπροθι παιπαλόεσσα 
Κάρπαθος · ἔνθεν δ’ οἵγε περαιώσεσθαι ἔμελλον 
Κρήτην , ἥ τ’ ἄλλων ὑπερέπλετο εἰν ἁλὶ νήσων . 
Τοὺς δὲ Τάλως χάλκειος , ἀπὸ στιβαροῦ σκοπέλοιο 
ῥηγνύμενος πέτρας , εἶργε χθονὶ πείσματ’ ἀνάψαι , 
Δικταίην ὅρμοιο κατερχομένους ἐπιωγήν · 
τὸν μὲν χαλκείης μελιηγενέων ἀνθρώπων 
ῥίζης λοιπὸν ἐοντα μετ’ ἀνδράσιν ἡμιθέοισιν 
Εὐρώπῃ Κρονίδης νήσου πόρεν ἔμμεναι σὖρον , 
τρὶς περὶ χαλκείοις Κρήτην ποσὶ δινεύοντα . 
ἀλλ’ ἤτοι τὸ μὲν ἄλλο δέμας καὶ γυῖα τέτυκτο 
χάλκεος ἠδ’ ἄρρηκτος · ὑπαὶ δέ οἱ ἔσκε τένοντος 
σύριγξ αἱματόεσσα κατὰ σφυρόν · αὐτὰρ ὅ τ’ ἦγχε 
λεπτὸς ὑμὴν ζωῆς ἔχε πείρατα καὶ θανάτοιο . 
οἱ δέ , δύῃ μάλα περ δεδμημένοι , αἶψ’ ἀπὸ χέρσου 
νῆα περιδδείσαντες ἀνακρούεσκον ἐρετμοῖς . 
καί νύ κ’ ἐπισμυγερῶς Κρήτης ἑκὰς ἠέρθησαν , 
ἀμφότερον δίψῃ τε καὶ ἄλγεσι μοχθίζοντες , 
εἰ μή σφιν Μήδεια λιαζομένοις ἀγόρευσεν · 
"Κέκλυτέ μευ . 
μούνη γὰρ ὀίομαι ὔμμι δαμάσσειν 
ἄνδρα τόν , ὅστις ὅδ’ ἐστί , καὶ εἰ παγχάλκεον ἴσχει 
ὃν δέμας , ὁππότε μή οἱ ἐπ’ ἀκάματος πέλοι αἰών . 
ἀλλ’ ἔχετ’ αὐτοῦ νῆα θελήμονες ἐκτὸς ἐρωῆς 
πετράων , εἵως κεν ἐμοὶ εἴξειε δαμῆναι." 
Ὧς ἄρ’ ἔφη · καὶ τοὶ μὲν ὑπὲκ βελέων ἐρύσαντο 
νῆ’ ἐπ’ ἐρετμοῖσιν , δεδοκημένοι ἥντινα ῥέξει 
μῆτιν ἀνωίστως · ἡ δὲ πτύχα πορφυρέοιο 
προσχομένη πέπλοιο παρειάων ἑκάτερθεν 
βήσατ’ ἐπ’ ἰκριόφιν · χειρὸς δέ ἑ χειρὶ μεμαρπὼς 
Αἰσονίδης ἐκόμιζε διὰ κληῖδας ἰοῦσαν . 
ἔνθα δ’ ἀοιδῇσιν μειλίσσετο , μέλπε δὲ Κῆρας 
θυμοβόρους , Ἀίδαο θοὰς κύνας , αἳ περὶ πᾶσαν 
ἠέρα δινεύουσαι ἐπὶ ζωοῖσιν ἄγονται . 
τὰς γουναζομένη τρὶς μὲν παρεκέκλετ’ ἀοιδαῖς , 
τρὶς δὲ λιταῖς · θεμένη δὲ κακὸν νόον , ἐχθοδοποῖσιν 
ὄμμασι χαλκείοιο Τάλω ἐμέγηρεν ὀπωπάς · 
λευγαλέον δ’ ἐπί οἱ πρῖεν χόλον , ἐκ δ’ ἀίδηλα 
δείκηλα προΐαλλεν , ἐπιζάφελον κοτέουσα . 
Ζεῦ πάτερ , ἦ μέγα δή μοι ἐνὶ φρεσὶ θάμβος ἄηται , 
εἰ δὴ μὴ νούσοισι τυπῇσί τε μοῦνον ὄλεθρος 
ἀντιάει , καὶ δή τις ἀπόπροθεν ἄμμε χαλέπτει . 
ὧς ὅγε χάλκειός περ ἐὼν ὑπόειξε δαμῆναι 
Μηδείης βρίμῃ πολυφαρμάκου . 
ἂν δὲ βαρείας 
ὀχλίζων λάιγγας , ἐρυκέμεν ὅρμον ἱκέσθαι . 
πετραίῳ στόνυχι χρίμψε σφυρόν · ἐκ δέ οἱ ἰχὼρ 
τηκομένῳ ἴκελος μολίβῳ ῥέεν · οὐδ’ ἔτι δηρὸν 
εἱστήκει προβλῆτος ἐπεμβεβαὼς σκοπέλοιο . 
ἀλλ’ ὥς τίς τ’ ἐν ὄρεσσι πελωρίη ὑψόθι πεύκη , 
τήν τε θοοῖς πελέκεσσιν ἔθ’ ἡμιπλῆγα λιπόντες 
ὑλοτόμοι δρυμοῖο κατήλυθον · ἡ δ’ ὑπὸ νυκτὶ 
ῥιπῇσιν μὲν πρῶτα τινάσσεται , ὕστερον αὖτε 
πρυμνόθεν ἐξαγεῖσα κατήριπεν · ὧς ὅγε ποσσὶν 
ἀκαμάτοις τείως μὲν ἐπισταδὸν ᾐωρεῖτο , 
ὕστερον αὖτ’ ἀμενηνὸς ἀπείρονι κάππεσε δούπῳ . 
κεῖνο μὲν οὖν Κρήτῃ ἐνὶ δὴ κνέφας ηὐλίζοντο 
ἥρωες · μετὰ δ’ οἵγε νέον φαέθουσαν ἐς ἠῶ 
ἱρὸν Ἀθηναίης Μινωίδος ἱδρύσαντο , 
ὕδωρ τ’ εἰσαφύσαντο καὶ εἰσέβαν , ὥς κεν ἐρετμοῖς 
παμπρώτιστα βάλοιεν ὑπὲρ Σαλμωνίδος ἄκρης . 
Λὐτίκα δὲ Κρηταῖον ὑπὲρ μέγα λαῖτμα θέοντας 
νὺξ ἐφόβει , τήνπερ τε κατουλάδα κικλήσκουσιν · 
νύκτ’ ὀλοὴν οὐκ ἄστρα διίσχανεν , οὐκ ἀμαρυγαὶ 
μήνης · οὐρανόθεν δὲ μέλαν χάος , ἠέ τις ἄλλη 
ὠρώρει σκοτίη μυχάτων ἀνιοῦσα βερέθρων . 
αὐτοὶ δ’ , εἴτ’ Ἀίδῃ , εἴθ’ ὕδασιν ἐμφορέοντο , 
ἠείδειν οὐδ’ ὅσσον · ἐπέτρεψαν δὲ θαλάσσῃ 
νόστον , ἀμηχανέοντες , ὅπῃ φέροι . 
αὐτὰρ Ἰήσων 
χεῖρας ἀνασχόμενος μεγάλῃ ὀπὶ Φοῖβον ἀύτει , 
ῥύσασθαι καλέων · κατὰ δ’ ἔρρεεν ἀσχαλόωντι 
δάκρυα · πολλὰ δὲ Πυθοῖ ὑπέσχετο , πολλὰ δ’ Ἀμύκλαις , 
πολλὰ δ’ ἐς Ὀρτυγίην ἀπερείσια δῶρα κομίσσειν . 
Λητοΐδη , τύνη δὲ κατ’ οὐρανοῦ ἵκεο πέτρας 
ῥίμφα Μελαντίους ἀριήκοος , αἵ τ’ ἐνὶ πόντῳ 
ἧνται · δοιάων δὲ μιῆς ἐφύπερθεν ὀρούσας , 
δεξιτερῇ χρύσειον ἀνέσχεθες ὑψόθι τόξον · 
μαρμαρέην δ’ ἀπέλαμψε βιὸς περὶ πάντοθεν αἴγλην . 
τοῖσι δέ τις Σποράδων βαιὴ ἀπὸ τόφρ’ ἐφαάνθη 
νῆσος ἰδεῖν , ὀλίγης Ἱππουρίδος ἀντία νήσου , 
ἔνθ’ εὐνὰς ἐβάλοντο καὶ ἔσχεθον · αὐτίκα δ’ Ἠὼς 
φέγγεν ἀνερχομένη · τοὶ δ’ ἀγλαὸν Ἀπόλλωνι 
ἄλσει ἐνὶ σκιερῷ τέμενος σκιόεντά τε βωμὸν 
ποίεον , Αἰγλήτην μὲν ἐυσκόπου εἵνεκεν αἴγλης 
Φοῖβον κεκλόμενοι · Ἀνάφην δέ τε λισσάδα νῆσον 
ἴσκον , ὃ δὴ Φοῖβός μιν ἀτυζομένοις ἀνέφηνεν . 
ῥέζον δ’ ὅσσα περ ἄνδρες ἐρημαίῃ ἐνὶ ῥέζειν 
ἀκτῇ ἐφοπλίσσειαν · ὃ δή σφεας ὁππότε δαλοῖς 
ὕδωρ αἰθομένοισιν ἐπιλλείβοντας ἴδοντο 
Μηδείης δμωαὶ Φαιηκίδες , οὐκέτ’ ἔπειτα 
ἴσχειν ἐν στήθεσσι γέλω σθένον , οἷα θαμειὰς 
αἰὲν ἐν Ἀλκινόοιο βοοκτασίας ὁρόωσαι . 
τὰς δ’ αἰσχροῖς ἥρωες ἐπεστοβέεσκον ἔπεσσιν 
χλεύῃ γηθόσυνοι · γλυκερὴ δ’ ἀνεδαίετο τοῖσιν 
κερτομίη καὶ νεῖκος ἐπεσβόλον . 
ἐκ δέ νυ κείνης 
μολπῆς ἡρώων νήσῳ ἔνι τοῖα γυναῖκες 
ἀνδράσι δηριόωνται , ὅτ’ Ἀπόλλωνα θυηλαῖς 
Αἰγλήτην Ἀνάφης τιμήορον ἱλάσκωνται . 
Ἀλλ’ ὅτε δὴ κἀκεῖθεν ὑπεύδια πείσματ’ ἔλυσαν , 
μνήσατ’ ἔπειτ’ Εὔφημος ὀνείρατος ἐννυχίοιο , 
ἁζόμενος Μαίης υἷα κλυτόν . 
εἴσατο γάρ οἱ 
δαιμονίη βῶλαξ ἐπιμάστιος ᾧ ἐν ἀγοστῷ 
ἄρδεσθαι λευκῇσιν ὑπαὶ λιβάδεσσι γάλακτος , 
ἐκ δὲ γυνὴ βώλοιο πέλειν ὀλίγης περ ἐούσης 
παρθενικῇ ἰκέλη · μίχθη δέ οἱ ἐν φιλότητι 
ἄσχετον ἱμερθείς · ὀλοφύρετο δ’ ἠύτε κούρην 
ζευξάμενος , τήν τ’ αὐτὸς ἑῷ ἀτίταλλε γάλακτι · 
ἡ δέ ἑ μειλιχίοισι παρηγορέεσκ’ ἐπέεσσιν · 
"Τρίτωνος γένος εἰμί , τεῶν τροφός , ὦ φίλε , παίδων , 
οὐ κούρη · Τρίτων γὰρ ἐμοὶ Λιβύη τε τοκῆες . 
ἀλλά με Νηρῆος παρακάτθεο παρθενικῇσιν 
ἂμ πέλαγος ναίειν Ἀνάφης σχεδόν · εἶμι δ’ ἐς αὐγὰς 
ἠελίου μετόπισθε , τεοῖς νεπόδεσσιν ἑτοίμη." 
Τῷ δ’ ἄρ’ ἐπὶ μνῆστιν κραδίη βάλεν , ἔκ τ’ ὀνόμηνεν 
Αἰσονίδῃ · ὁ δ’ ἔπειτα θεοπροπίας Ἑκάτοιο 
θυμῷ πεμπάζων ἀνενείκατο φώνησέν τε · 
"Ὦ πέπον , ἦ μέγα δή δε καὶ ἀγλαὸν ἔμμορε κῦδος . 
βώλακα γὰρ τεύξουσι θεοὶ πόντονδε βαλόντι 
νῆσον , ἵν’ ὁπλότεροι παίδων δέθεν ἐννάσσονται 
παῖδες · ἐπεὶ Τρίτων ξεινήιον ἐγγυάλιξεν 
τήνδε τοι ἠπείροιο Λιβυστίδος . 
οὔ νύ τις ἄλλος 
ἀθανάτων , ἢ κεῖνος , ὅ μιν πόρεν ἀντιβολήσας." 
Ὧς ἔφατ’ · οὐδ’ ἁλίωσεν ὑπόκρισιν Αἰσονίδαο 
Εὔφημος · βῶλον δέ , θεοπροπίῃσιν ἰανθείς , 
ἧκεν ὑποβρυχίην . 
τῆς δ’ ἔκτοθι νῆσος ἀέρθη 
Καλλίστη , παίδων ἱερὴ τροφὸς Εὐφήμοιο , 
οἳ πρὶν μέν ποτε δὴ Σιντηίδα Λῆμνον ἔναιον , 
Λήμνου τ’ ἐξελαθέντες ὑπ’ ἀνδράσι Τυρσηνοῖσιν 
Σπάρτην εἰσαφίκανον ἐφέστιοι · ἐκ δὲ λιπόντας 
Σπάρτην Αὐτεσίωνος ἐὺς πάις ἤγαγε Θήρας 
Καλλίστην ἐπὶ νῆσον , ἀμείψατο δ’ οὔνομα Θήρης 
ἐξ ἕθεν . 
ἀλλὰ τὰ μὲν μετόπιν γένετ’ Εὐφήμοιο . 
Κεῖθεν δ’ ἀπτερέως διὰ μυρίον οἶδμα λιπόντες 
Αἰγίνης ἀκτῇσιν ἐπέσχεθον · αἶψα δὲ τοίγε 
ὑδρείης πέρι δῆριν ἀμεμφέα δηρίσαντο , 
ὅς κεν ἀφυσσάμενος φθαίη μετὰ νῆάδ’ ἱκέσθαι . 
ἄμφθ γὰρ χρειώ τε καὶ ἄσπετος οὖρος ἔπειγεν . 
ἔνθ’ ἔτι νῦν πλήθοντας ἐπωμαδὸν ἀμφιφορῆας 
ἀνθέμενοι κούφοισιν ἄφαρ κατ’ ἀγῶνα πόδεσσιν 
κοῦροι Μυρμιδόνων νίκης πέρι δηριόωνται . 
Ἵλατ’ ἀριστήων μακάρων γένος · αἵδε δ’ ἀοιδαὶ 
εἰς ἔτος ἐξ ἔτεος γλυκερώτεραι εἶεν ἀείδειν 
ἀνθρώποις . 
ἤδη γὰρ ἐπὶ κλυτὰ πείραθ’ ἱκάνω 
ὑμετέρων καμάτων · ἐπεὶ οὔ νύ τις ὔμμιν ἄεθλος 
αὖτις ἀπ’ Αἰγίνηθεν ἀνερχομένοισιν ἐτύχθη , 
οὔτ’ ἀνέμων ἐριῶλαι ἐνέσταθεν · ἀλλὰ ἕκηλοι 
γαῖαν Κεκροπίην παρά τ’ Αὐλίδα μετρήσαντες 
Εὐβοίης ἔντοσθεν Ὀπούντιά τ’ ἄστεα Λοκρῶν 
ἀσπασίως ἀκτὰς Παγασηίδας εἰσαπέβητε .
