τὰ περὶ τῆς εἱμαρμένης δοκοῦνθ’ ἡμῖν , ὡς οἷόν τε σαφῶς καὶ συντόμως πειράσομαι ἐπιστεῖλαί σοι , φίλτατε Πείσων , ἐπειδὴ σὺ τοῦτ’ ἠξίωσας οὐκ ἀγνοῶν ἣν ἔχω πρὸς τὸ γράφειν εὐλάβειαν . 
πρῶτον τοίνυν ἴσθι , ὅτι εἱμαρμένη διχῶς καὶ λέγεται καὶ νοεῖται · ἡ μὲν γάρ ἐστιν ἐνέργεια ἡ δ’ οὐσία . 
πρῶτον μὲν οὖν ἐνέργειαν τύπῳ ὑπέγραψεν ὁ Πλάτων ἔν τε τῷ Φαίδρῳ λέγων θεσμός τε Ἀδραστείας ὅδε , ἥτις ἂν ψυχὴ θεῷ ξυνοπαδὸς 
γενομένη · ἐν δὲ τῷ Τιμαίῳ νόμους οὓς ἐπὶ τῇ τοῦ παντὸς φύσει ὁ θεὸς εἶπε ταῖς ἀθανάτοις ψυχαῖς · 
ἐν δὲ τῇ Πολιτείᾳ ἀνάγκης θυγατρὸς κόρης Λαχέσεως λόγον φησὶν εἶναι τὴν εἱμαρμένην , οὐ τραγικῶς ἀλλὰ θεολογικῶς τὸ ἀρέσκον αὑτῷ ἀποφαινόμενος . 
εἰ δὲ κοινότερον ἐθέλοι τις ταῦτα μεταλαβὼν ὑπογράψαι , ὡς μὲν ἐν Φαίδρῳ λέγοιτ’ ἂν ἡ εἱμαρμένη λόγος θεῖος ἀπαράβατος δῑ αἰτίαν ἀνεμπόδιστον · 
ὡς δ’ ἐν τῷ Τιμαίῳ νόμος ἀκόλουθος τῇ τοῦ παντὸς φύσει , καθ’ ὃν διεξάγεται τὰ γιγνόμενα . 
τοῦτο γὰρ ἐκεῖ ἡ Λάχεσις ἐργάζεται , ἡ τῆς Ἀνάγκης ἀληθῶς θυγάτηρ , ὡς καὶ πρότερον παρελάβομεν καὶ 
ὕστερον ἔτι μᾶλλον εἰσόμεθ’ ἐν τοῖς κατὰ σχολὴν λόγοις . 
ἥδε μὲν οὖν ἡ κατ’ ἐνέργειαν εἱμαρμένη . 
ἡ δὲ κατ’ οὐσίαν ἔοικεν εἶναι σύμπασ’ ἡ τοῦ κόσμου ψυχὴ τριχῇ διανεμηθεῖσα , εἴς τε τὴν ἀπλανῆ 
μοῖραν καὶ εἰς τὴν πλανᾶσθαι νομιζομένην , καὶ τρίτην τὴν ὑπουράνιον τὴν περὶ γῆν ὑπάρχουσαν ὧν μὲν ἀνωτάτω Κλωθὼ προσαγορεύεται , ἡ δὲ μετ’ αὐτὴν Ἄτροπος , ἡ κατωτάτω δ’ αὖ Λάχεσις , δεχομένη μὲν τὰς οὐρανίας τῶν ἀδελφῶν ἐνεργείας , 
συμπλέκουσα δὲ καὶ διαδιδοῦσα ταύτας εἰς τὰ ἐπ’ αὐτῆς τεταγμένα τὰ ἐπίγεια . 
δυνάμει μὲν οὖν εἴρηται , 
ὁποῖα χρὴ λέγεσθαι περὶ τῆς κατ’ οὐσίαν εἱμαρμένης · 
καὶ γὰρ ἥτις ἐστὶ καὶ πόση τις καὶ ὁποία καὶ ὅπως τέτακται καὶ ὅπως ἔχει αὐτή τε πρὸς ἑαυτὴν καὶ δὴ καὶ πρὸς ἡμᾶς , ὡς ἐν ἐπιτομῇ εἴρηται · 
τὰ δὲ καθ’ ἕκαστα περὶ τούτων ὁ ἕτερος μῦθος ὁ ἐν τῇ Πολιτείᾳ μετρίως αἰνίττεται , καὶ ἡμεῖς εἰς δύναμίν σοι ταῦτ’ ἐπειράθημεν ἐξηγήσασθαι . 
πάλιν γε μὴν τὴν κατ’ ἐνέργειαν εἱμαρμένην 
ἀναλαβόντες λέγωμεν περὶ γὰρ ταῦτα τὰ πολλὰ ζητήματα φυσικά τε καὶ ἠθικὰ καὶ διαλεκτικὰ τυγχάνει 
ὄντα . 
τίς μὲν οὖν ἐστιν , ἐπιεικῶς ἀφώρισται · ὁποία δ’ ἐστίν , ἑξῆς ῥητέον , εἰ καὶ πολλοῖς ἄτοπον φαίνεται . 
ἀπείρων γὰρ ἐξ ἀπείρου καὶ εἰς ἄπειρον 
ὄντων τῶν γιγνομένων , τὰ πάντα περιβαλοῦσ’ ἐν κύκλῳ ἡ εἱμαρμένη οὐκ ἄπειρος ; 
ἀλλὰ πεπερασμένη ἐστίν οὔτε γὰρ νόμος οὔτε λόγος οὔτε τι θεῖον 
ἄπειρον ἂν εἴη . 
ἔτι δ’ ἂν μάθοις τὸ λεγόμενον , νοήσας τήν ὅλην περίοδον καὶ τὸν σύμπαντα χρόνον , ὅταν τῶν ὀκτὼ περιόδων ὥς φησιν ὁ Τίμαιος τὰ πρὸς ἄλληλα συμπερανθέντα τάχη σχῇ κεφαλήν , τῷ τοῦ ταὐτοῦ καὶ ὁμοίως ἰόντος ἀναμετρηθέντα κύκλῳ. ἐν γὰρ τούτῳ τῷ λόγῳ ὡρισμένῳ τ’ ὄντι καὶ θεωρουμένῳ πάνθ’ ὅσα τε κατ’ οὐρανὸν ἃ τ’ ἐπὶ τὴν 
γῆν ἐξ ἀνάγκης ἄνωθεν συνίσταται , πάλιν μὲν εἰς ταὐτὸ καταστήσεται , πάλιν δ’ ἐξ ἀρχῆς ὅλα κατὰ ταὐτὰ ὡσαύτως ἀποδοθήσεται . 
μόνη γοῦν ἡ κατ’ οὐρανὸν σχέσις αὐτή τε πρὸς ἑαυτὴν κατὰ πάντα τεταγμένη πρός τε τὴν γῆν καὶ πρὸς τὰ ἐπίγεια πάντα διὰ μακρῶν περιόδων πάλιν ἐπανήξει ποτέ · αἵ τε μετ’ αὐτὴν ἐφεξῆς καὶ ἐχόμεναι ἀλλήλαις ἐχομένως 
παρέσονται , ἑκάστη τὰ αὑτῆς ἐξ ἀνάγκης φέρουσαι . 
ἔστω δὲ πρὸς τὸ σαφὲς τῶν περὶ ἡμᾶς νῦν ὄντων , ὅτι οὐ συμβαίνει ἀπὸ τῶν οὐρανίων , ὡς πάντων 
αἰτιῶν ὄντων , καὶ τὸ ἐμὲ γράφειν νυνὶ τάδε καὶ ὡδὶ σέ τε πράττειν ἅπερ καὶ ὅπως τυγχάνεις πράττων · 
πάλιν τοίνυν ἐπειδὰν ἡ αὐτὴ ἀφίκηται αἰτία , ταὐτὰ καὶ ὡσαύτως οἱ αὐτοὶ γενόμενοι πράξομεν . 
οὕτω δὲ καὶ πάντες ἄνθρωποι καὶ τὰ γ’ ἑξῆς κατὰ τὴν ἑξῆς αἰτίαν γενήσεται καὶ πραχθήσεται , καὶ πάνθ’ ὅλα καὶ κατὰ μίαν τὴν ὅλην περίοδον καὶ καθ’ ἑκάστην 
τῶν ὅλων ὡσαύτως ἀποδοθήσεται . 
φανερὸν τοίνυν ἤδη ὅ τι ἔφαμεν , τὴν εἱμαρμένην ἄπειρον τρόπον τινὰ οὖσαν μὴ ἄπειρον εἶναι , καὶ τό γε ῥηθέν , ὅτι κύκλος τίς ἐστι , μετρίως που κατῶπται · ὡς γὰρ καὶ ἡ τοῦ κύκλου κίνησις ὅ τε ταύτην παραμετρῶν χρόνος κύκλος τίς ἐστιν , οὕτω καὶ τῶν κατὰ κύκλον γιγνομένων ὁ λόγος κύκλος ἂν νομισθείη . 
σχεδὸν μὲν οὖν καὶ τοῦτο δηλοῖ , ὁποῖόν τι τυγχάνει ἡ εἱμαρμένη , πλὴν οὐχ ἥ γε κατὰ μέρος οὐδ’ ἡ καθ’ ἕκαστα . 
ποία τις οὖν καὶ ἥδε κατ’ αὖ τόδε τὸ εἶδος τοῦ λόγου ; 
ἔστι τοίνυν , ὡς ἄν τις εἰκάσαι , οἷος ὁ πολιτικὸς νόμος ὃς πρῶτον μὲν τὰ πλεῖστα , εἰ καὶ μὴ πάντα , ἐξ ὑποθέσεως προστάττει · ἔπειτα μὴν καθόλου τὰ πόλει προσήκοντα εἰς δύναμιν 
περιλαμβάνει . 
πάλιν δὲ τούτων ἑκάτερον ὁποῖὸν τί ἐστι , σκεπτέον . 
ἀκολούθως τοίνυν ὁ πολιτικὸς νόμος περὶ τ’ ἀριστέως καὶ λιποτάκτου διαλέγεται καὶ περὶ τῶν ἄλλων ὡσαύτως · ἀλλ’ οὐ περὶ τοῦδ’ ἢ τοῦδ’ νόμιμόν ἐστιν , ἀλλὰ τὰ μὲν καθόλου 
προηγουμένως , τὰ δ’ ὑποπίπτοντα τούτων ἑπομένως . 
καὶ γὰρ τὸ τιμῆσαι τόνδε τινὰ ἠριστευκότα καὶ τὸ κολάσαι τόνδε τινὰ λιποτακτήσαντα νόμιμον ἂν φήσαιμεν , ὡς δυνάμει καὶ περὶ τούτων διατεταγμένου τοῦ νόμου · ὃν τρόπον ὁ ἰατρικὸς καὶ ὁ 
γυμναστικὸς ὡς εἰπεῖν νόμος δυνάμει τὰ καθ’ ἕκαστα τοῖς ὅλοις συμπεριλαμβάνει · οὕτω δὲ καὶ ὁ τῆς 
φύσεως νόμος τὰ μὲν καθόλου προηγουμένως , τὰ δὲ 
καθ’ ἕκαστα ἑπομένως . 
ἔστι θ’ εἱμαρμένα τρόπον τινὰ καὶ ταῦτα , ὄντ’ ἐκείνοις συνειμαρμένα , τάχα δ’ ἄν τις τῶν ἄγαν ἀκριβολογουμένων τὰ τοιαῦτα 
καί τοὐναντίον φαίη προηγούμενα συντετάχθαι τὰ καθ’ ἕκαστα , εἶναί τε τούτων ἕνεκα καὶ τὸ καθόλου , προηγεῖσθαι δὲ τῶν ἕνεκά του τὸ οὗ ἕνεκα . 
ἀλλὰ περὶ μέν τούτων ἐν ἄλλοις σκεπτέον . 
ὅτι δ’ οὐ πάντα καθαρῶς οὐδὲ διαρρήδην ἡ εἱμαρμένη περιέχει ἀλλ’ 
ὅσα καθόλου , τοῦτο δὴ ἐν τῷ παρόντι ῥηθὲν πρός τε τὸν ἑξῆς λόγον καὶ τὸν ὀλίγον ἔμπροσθεν χώραν 
ἔχει . 
τὸ μὲν γὰρ ὡρισμένον οἰκεῖον τῇ θείᾳ φρονήσει ἐν τῷ καθόλου μᾶλλον θεωρεῖται · τοιοῦτο καὶ ὁ θεῖος νόμος , ὁ μέντοι γε πολιτικός , τὸ δ’ 
ἄπειρον ἐν τῷ καθ’ ἕκαστα μετὰ δὴ ταῦτα , οἷον μέν ἐστιν ἐξ ὑποθέσεως · ὅτι δὲ τοιοῦτον καὶ ἡ εἱμαρμένη , οἰέσθω . 
ἐξ ὑποθέσεως δὴ ἔφαμεν τὸ μὴ καθ’ ἑαυτὸ τιθέμενον , ἀλλά πως ἑτέρῳ τινὶ ὡς ἀληθῶς ὑποτεθέν , ὁπόσα ἀκολουθίαν σημαίνει . 
θεσμός τε 
Ἀδραστείας ὅδε · ἣτις ἂν ψυχὴ συνοπαδὸς γενομένη κατίδῃ τι τῶν ἀληθῶν , μέχρι τῆς ἑτέρας περιόδου εἶναι ἀπήμονα · κἂν ἀεὶ δύνηται τοῦτο ποιεῖν , ἀεὶ 
ἀβλαβῆ εἶναι. τοιοῦτον μὲν δὴ τὸ ἐξ ὑποθέσεως ἅμα καὶ καθόλου . 
ὅτι δὲ καὶ ἡ εἱμαρμένη τοιοῦτον 
τυγχάνει ὄν , ἔκ τε τῆς οὐσίας αὐτῆς καὶ ἐκ τῆς προσηγορίας δῆλον . 
εἱμαρμένη τε γὰρ προσαγορεύεται ὡς ἂν εἰρομένη τις · θεσμὸς δὲ καὶ νόμος ὑπάρχει τῷ τὰ ἀκόλουθα τοῖς γιγνομένοις πολιτικῶς διατετάχθαι . 
ἑξῆς δὲ σκεπτέον καὶ τὰ κατὰ τὸ πρός τι , πῶς μὲν πρὸς τὴν πρόνοιαν ἡ εἱμαρμένη · ἔχει , πῶς δὲ πρὸς τὴν τύχην καὶ τὸ γ’ ἐφ’ ἡμῖν καὶ τὸ ἐνδεχόμενον καὶ ὅσα τοιαῦτα · πρὸς δὲ τούτῳ διωρίσθω , πῆ μὲν ἀληθὲς πῆ δὲ ψεῦδος τὸ πάντα καθ’ εἱμαρμένην . 
εἰ μὲν οὖν τὸ ἐν τῇ εἱμαρμένῃ πάντα περιέχεσθαι δηλοῖ , συγχωρητέον εἶναι ἀληθές · εἴθ’ ὅσα περὶ ἀνθρώπους εἴτε περὶ γῆν ἅπαντα εἴτε κατ’ οὐρανὸν γιγνόμενα , βούλεταί τις ἐν τῇ εἱμαρμένῃ τίθεσθαι , καὶ ταῦθ’ ὡς πρὸς τὸ παρὸν συγκεχωρήσθω . 
εἰ δ’ , ὅπερ καὶ μᾶλλον ἐμφαίνει , τὸ καθ’ εἱμαρμένην οὐχ ἅπαντα , ἀλλ’ αὐτὸ μόνον τὸ ἑπόμενον αὐτῷ σημαίνει , οὐ πάντα ῥητέον καθ’ εἱμαρμένην . 
οὐδὲ γὰρ νόμιμα οὐδὲ κατὰ νόμον πάνθ’ ὁπόσα περιείληφεν ὁ νόμος · καὶ γὰρ προδοσίαν καὶ 
λιποταξίαν καὶ μοιχείαν καὶ πολλὰ ἕτερα τοιαῦτα περιλαμβάνει , ὧν οὐδὲν ἄν τις εἴποι νόμιμον · ὁπότ’ οὐδὲ τὸ ἀριστεῦσαι ἢ τυραννοκτονῆσαι ἤ τι ἄλλο κατορθῶσαι φαίην ἂν ἔγωγε νόμιμον . 
τὸ μὲν γὰρ δὴ νόμιμον πρόσταγμα νόμου ἐστί · τὸ δ’’ εἴπερ ὁ νόμος 
προστάττει , πῶς οὐκ ἂν ἀπειθοῖεν καὶ παρανομοῖεν οἵ γε μὴ ἀριστεύοντες καὶ τυραννοκτονοῦντες καὶ 
ὅσοι τὰ τοιαῦτα μὴ κατορθοῦσιν ; 
ἢ πῶς , εἰ παράνομοι οἵδε , οὐ δίκαιον κολάζειν τοὺς τοιούτους ; 
εἴ γε μὴν ταῦτα λόγον οὐκ ἔχει , μόνα ῥητέον νόμιμὰ τε καὶ κατὰ νόμον τὰ ὑπὸ τοῦ νόμου ὁρισθέντ’ ἐπὶ 
τοῖς ὁπωσοῦν πραττομένοις · μόνα δ’ εἱμαρμένα καὶ καθ’ εἱμαρμένην τὰ ἀκόλουθα τοῖς ἐν τῇ θείᾳ διατάξει προηγησαμένοις . 
ὥστε πάντα μὲν τὰ γιγνόμεν’ ἡ εἱμαρμένη περιλαμβάνει , πολλὰ δὲ τῶν ἐν αὐτῇ καὶ σχεδὸν ὅσα προηγεῖται οὐκ ὀρθὸν λέγειν 
καθ’ εἱμαρμένην . 
τούτων δ’ οὕτως ἐχόντων , ἑξῆς ῥητέον , ὡς τὸ γ’ ἐφ’ ἡμῖν καὶ ἡ τύχη τό τε δυνατὸν καὶ τὸ ἐνδεχόμενον καὶ τὰ τούτων συγγενῆ ταχθέντα ἐν τοῖς προηγουμένοις αὐτά τε σῴζοιτ’ ἂν καὶ τὴν εἱμαρμένην 
σῴζοι . 
ἡ μὲν γὰρ εἱμαρμένη πάντα περιέχει καθάπερ καὶ δοκεῖ · τὰ δ’ οὐκ ἐξ ἀνάγκης γενήσεται , 
ἀλλ’ ἕκαστον αὐτῶν οἷον καὶ πέφυκεν εἶναι . 
πέφυκε δὲ τὸ δυνατὸν ὡς γένος προϋφεστάναι τοῦ ἐνδεχομένου · 
τὸ δ’ ἐνδεχόμενον ὡς ὕλη τῶν ἐφ’ ἡμῖν 
προϋποκεῖσθαι · τὸ δ’ ἐφ’ ἡμῖν ὡς κύριον χρῆσθαι τῷ ἐνδεχομένῳ · ἡ δὲ τύχη παρεμπίπτει τῷ ἐφ’ ἡμῖν διὰ τὴν ἐφ’ ἑκάτερα ῥοπὴν τοῦ ἐνδεχομένου . 
μάθοις δ’ ἂν τὸ λεγόμενον σαφῶς ἐννοήσας , ὡς τὸ γιγνόμενον ἅπαν καὶ ἡ γένεσις αὐτὴ οὐ δίχα δυνάμεως , ἡ δὲ δύναμις οὐκ ἄνευ οὐσίας , οἷον ἀνθρώπου εἴτε γένεσις εἴτε γενητὸν οὐκ ἄνευ τῆς δυνάμεως , αὕτη δὲ περὶ ἄνθρωπον , οὐσία δ’ ὁ ἄνθρωπος . 
ἀπὸ δὲ τῆς δυνάμεως μεταξὺ οὔσης , ἡ μὲν οὐσία δυνάμενον , ἡ δὲ γένεσις καὶ τὸ γιγνόμενον ἄμφω δυνατά . 
τριῶν τοίνυν τούτων , δυνάμεως καὶ δυναμένου καὶ 
δυνατοῦ , δυνάμεως μὲν ὡς τὸ εἶναι προϋπόκειται τὸ δυνάμενον , δυνατοῦ δ’ ἡ δύναμις προϋφίσταται . 
σαφὲς μὲν οὖν καὶ οὕτω τὸ δυνατόν · τύπῳ δ’ ἂν ἀφορισθείη κοινότερον μὲν τὸ κατὰ δύναμιν πεφυκὸς γίγνεσθαι , κυριώτερον δὲ ταὐτὸ τοῦτο , ὁπόταν 
μηδὲν ἔξωθεν ἔχῃ πρὸς τὸ γίγνεσθαι ἐμποδών . 
τῶν δὲ δυνατῶν τὰ μὲν οὐκ ἂν κωλυθείη ποτέ , ὥσπερ τὰ κατ’ οὐρανόν , ἀνατολαὶ καὶ δύσεις καὶ τὰ τούτοις παραπλήσια · τὰ δ’ οἷά τε κωλυθῆναί ἐστιν , ὡς πολλὰ μὲν τῶν ἀνθρωπίνων πολλὰ δὲ καὶ τῶν μεταρσίων . 
τὰ μὲν οὖν πρότερ’ ὡς ἐξ ἀνάγκης γιγνόμεν’ ἀναγκαῖα προσαγορεύεται , ἃ δέ πως τοὐναντίον ἐπιδέχεται ἐνδεχόμενα . 
ἀφορίζοιτο δ’ ἂν καὶ ταῦτα · 
τὸ μὲν ἀναγκαῖον δυνατὸν τὸ ἀντικείμενον ἀδυνάτῳ , 
τὸ δ’ ἐνδεχόμενον δυνατόν , οὗ καὶ τὸ ἀντικείμενον δυνατόν . 
τὸ μὲν γάρ καταδῦναι τὸν ἣλιον ἀναγκαῖὸν θ’ ἅμα καὶ δυνατόν , ἀντίκειται δ’ ἀδύνατον τὸ μὴ καταδῦναι · τὸ δὲ καταδύντος ἡλίου ὄμβρον γενέσθαι καὶ μὴ γενέσθαι , ἀμφότερα δυνατὰ καὶ ἐνδεχόμενα . 
πάλιν δὲ καὶ ἐπὶ τοῦ ἐνδεχομένου , τὸ 
μὲν ὡς ἐπὶ τὸ πολύ , τὸ δ’ ὡς ἐπ’ ἔλαττον , τὸ δ’ ὡς ἐπίσης καὶ ὁπότερον ἔτυχεν · τοῦτο μὲν φανερὸν ὡς αὐτὸ αὑτῷ ἀντιτέτακται , τὸ δὲ ὡς ἐπὶ τὸ πολὺ 
καὶ ἐπ’ ἔλαττον ἀλλήλοις · καὶ ταῦτα μὲν ἐπὶ τῇ φύσει τὸ πλεῖστον , ἐφ’ ἡμῖν τε τὸ ἐπίσης . 
τὸ μὲν γὰρ ὑπὸ κύνα καῦμ’ ἢ ψῦχος , ὧν τὸ μὲν ὡς ἐπὶ τὸ πολὺ τὸ δ’ ὡς ἐπ’ ἔλαττον , τῇ φύσει ἄμφω ὑποτέτακται · 
τὸ · δὲ περιπατεῖν καὶ μὴ καὶ ὅσα τοιαῦτα , ὧν ἑκάτερον ἐπὶ τῇ ἀνθρωπίνῃ ὁρμῇ ὑποτέτακται , ὃ δὴ ἐφ’ ἡμῖν καὶ κατὰ προαίρεσιν λέγεται . 
γενικώτερον δὲ μᾶλλον τὸ ἐφ’ ἡμῖν · δύο γὰρ εἶναι εἴδη , τὸ τ’ ἐκ πάθους καὶ θυμοῦ ἢ ἐπιθυμίας , τὸ τ’ ἐξ 
ἐπιλογισμοῦ ἢ διανοίας , ὅπερ ἤδη κατὰ προαίρεσιν ἄν τις εἴποι . 
ἔχει δὲ λόγον μὴ τὸ δυνατὸν καὶ ἐνδεχόμενον τοῦτο , ὅπερ καθ’ ὁρμὴν καὶ ἐφ’ ἡμῖν εἴρηται , μὴ ταὐτὸ κατ’ ἄλλο λέγεται . 
κατὰ μὲν γὰρ τὸ μᾶλλον δυνατόν τε καὶ ἐνδεχόμενον , κατὰ δὲ τὸ 
παρὸν ἐφ’ ἡμῖν τε καὶ καθ’ ὁρμήν . 
ἀφορίζοιτο δ’ ἂν ὧδε · τὸ μὲν ἐνδεχόμενον ὅπερ αὐτό τε καὶ τὸ ἀντικείμενον , τὸ δ’ ἐφ’ ἡμῖν θάτερον μέρος τοῦ ἐνδεχομένου τὸ κατὰ τὴν ἡμετέραν ὁρμὴν ἤδη γιγνόμενον . 
ὅτι μὲν οὖν τὸ δυνατὸν τοῦ ἐνδεχομένου πρότερον τῇ 
φύσει τὸ δ’ ἐνδεχόμενον τοῦ ἐφ’ ἡμῖν προϋφίσταται , καὶ οἷον αὐτῶν τυγχάνει ὂν ἕκαστον καὶ πόθεν ὀνομάζεται καὶ τά γε παρακείμενα αὐτοῖς , σχεδὸν εἴρηται . 
περὶ δὲ τῆς ; 
τύχης καὶ τοῦ αὐτομάτου καὶ εἴ τι παρὰ ταῦτα θεωρεῖται , νῦν ἡμῖν λεκτέον . 
αἴτιον μὲν δή τι ἡ τύχη . 
τῶν δ’ αἰτίων τὰ μὲν καθ’ αὑτά , τὰ δὲ κατὰ συμβεβηκός · οἷον οἰκίας ἢ νεὼς καθ’ 
αὑτὸ μὲν αἴτιον τὸ οἰκοδομικὸν καὶ τὸ ναυπηγικόν , 
κατὰ συμβεβηκὸς δὲ τὸ μουσικὸν ἢ γεωμετρικόν , καὶ πᾶν ὅ τι ἂν τῷ οἰκοδομικῷ ἢ ναυπηγικῷ εἴδει συμβεβήκῃ , εἴτε κατὰ σῶμα εἴτε κατὰ ψυχὴν εἴτε κατὰ τὰ ἐκτός . 
ὅθεν καὶ δῆλον , ὡς τὸ καθ’ αὑτὸ ὡρισμένον καὶ ἕν , τὸ δὲ κατὰ συμβεβηκὸς οὐχ ἕν τε 
καὶ ἀόριστον πολλὰ γὰρ καὶ ἄπειρα τῷ ἑνὶ ὑπάρχει παντάπασιν ἀλλήλων διαφέροντα . 
τὸ μέντοι κατὰ συμβεβηκός , ὅταν μὴ μόνον ἐν τοῖς ἕνεκά του γίγνηται , 
ἀλλὰ καὶ ἐν οἷς ἡ προαίρεσις , τότε δὴ καὶ τὸ ἀπὸ τύχης προσαγορεύεται · οἷον τὸ εὑρεῖν χρυσίον σκάπτονθ’ ἵνα φυτεύσῃ , ἢ παθεῖν τι ἢ δρᾶσαι τῶν παρὰ τὸ ἔθος φεύγοντ’ ἢ διώκοντ’ ἢ ἄλλως βαδίζοντ’ ἢ αὐτὸ μόνον ἐπιστραφέντ’ οὐ τούτου ἕνεκα , 
ὅπερ συνέπεσεν , ἀλλ’ ἑτέρου τινὸς χάριν . 
διὸ καὶ ἀπρονόητον αἰτίαν καὶ ἄδηλον ἀνθρωπίνῳ λογισμῷ τὴν τύχην ἀπέδοσαν · τῶν παλαιῶν ἔνιοι . 
κατὰ δὲ 
τοὺς ἀπὸ Πλάτωνος ἔγγιον ἔτι προσιόντας αὐτῇ τῷ λόγῳ , οὕτως ἀφώρισται ἡ τύχη , αἰτία κατὰ συμβεβηκὸς 
τῶν ἕνεκά του ἐν τοῖς κατὰ προαίρεσιν ἔπειτ’ ἤδη καὶ τὸ ἀπρονόητον καὶ τὸ ἄδηλον ἀνθρωπίνῳ λογισμῷ προστιθέασι · καίτοι γε κατὰ ταὐτὰ καὶ τὸ σπάνιον καὶ παράλογον ἐμφαίνεται τῷ κατὰ συμβεβηκός · οἷον δ’ ἐστὶ τοῦτο , εἰ καὶ μὴ ἐκ τῶν 
ἄρτι ῥηθέντων , ἀλλ’ ἔκ γε τῶν ἐν τῷ Φαίδωνι γεγραμμένων , σαφέστατα προσπίπτει . 
γέγραπται δ’ 
ὧδε · οὐδὲ τὰ περὶ τῆς δίκης ἆρα ἐπύθοντο ὃν τρόπον ἐγένετο ; 
ναί · ταῦτα μὲν ἡμῖν ἤγγειλέ τις · καὶ ἐθαυμάζομέν γε , ὅτι πάλαι γενομένης ; 
αὐτῆς ὕστερον 
φαίνεται ἀποθανών τί ἦν τοῦτο , ὦ Φαίδων ; 
τύχη τις αὐτῷ , ὦ Ἐχέκρατες , συνέβη · ἔτυχε γὰρ τῇ προτεραίᾳ τῆς δίκης ἡ πρύμνα ἐστεμμένη τοῦ πλοίου , ὃ εἰς Δῆλον Ἀθηναῖοι πέμπουσιν ἐν γὰρ τούτοις τὸ συνέβη οὐκ ἀντὶ τοῦ γέγονεν ἀκουστέον , ἀλλὰ πολὺ μᾶλλον ἐκ συνδρομῆς τινος αἰτίων ἀπέβη , 
ἄλλου πρὸς ἄλλο γεγονότος . 
ὁ μὲν γὰρ ἱερεὺς ἔστεφε τὸ πλοῖον ἄλλου χάριν ἀλλ’ οὐ Σωκράτους · οἱ δὲ δῑ ἕτερον κατεψηφίσαντ’ αὐτοῦ · αὐτὸ δὲ τὸ ἀποβὰν παράλογον καὶ τοιοῦτον ἀπέβη , οἷον κἂν ἐκ προνοίας ἐγεγόνει ἤτοι ἀνθρωπίνου τινὸς ἢ τῶν ἔτι 
κρειττόνων . 
καὶ περὶ μὲν τῆς τύχης ; 
ταῦθ’ ἱκανὰ ὡς συνυφίστασθαι ἀνάγκη , τὸ μὲν ἀπ’ αὐτοῦ παρωνύμως ; 
καὶ τοῦ ἐφ’ ἡμῖν προϋποκεῖσθαι ἐλέχθη . 
τὸ δ’ αὐτόματον ἐπὶ πλεῖον τῆς τύχης · εἰ γὰρ καὶ αὐτὴν περιλαβὸν ἔχει καὶ πολλὰ τῶν ἄλλοτ’ ἄλλως 
συμπίπτειν πεφυκότων . 
ἔστι δὲ κατ’ ὄνομα , ὅπερ αὐτόματον λέγεται τὸ πεφυκὸς ἄλλου ἕνεκα , ὅταν μὴ ἐκεῖνο παρ’ ἐπεφύκει · οἷον δοκεῖ τὸ ὑπὸ κύνα ψῦχος . 
ποτὲ γὰρ ψῦχος οὐ μάτην , οὐδὲ τὸ δ’ 
ὅλον , ὡς τὸ ἐφ’ ἡμῖν μέρος τοῦ ἐνδεχομένου , οὕτως ἡ τύχη τοῦ αὐτομάτου . 
ἔστι δ’ ἑκατέρου ἑκατέρου σύμπτωμα , τὸ μὲν αὐτόματον τοῦ ἐνδεχομένου · ἡ δὲ τύχη τοῦ ἐφ’ ἡμῖν , καὶ τούτου οὐχ ἅπαντος , ἀλλ’ ὅπερ ἂν καὶ κατὰ προαίρεσιν ᾖ , ὡς προείρηται . 
διὸ καὶ τὸ μὲν αὐτόματον κοινὸν ἐμψύχων τε καὶ ἀψύχων · ἡ δὲ τύχη ἀνθρώπου ἴδιον ἤδη πράττειν δυναμένου . 
τεκμήριον δέ , ὅτι τὸ εὐτυχεῖν καὶ εὐδαιμονεῖν ταὐτὰ εἶναι δοξάζεται · ἡ δὲ εὐδαιμονία εὐπραξία τις ἡ δ’ εὐπραξία περὶ μόνον καὶ τέλειον ἄνθρωπον . 
καὶ τὰ μὲν ἐντὸς τῆς εἱμαρμένης ; 
τοιαῦτα , τὸ τ’ ἐνδεχόμενον καὶ δυνατόν , ἥ τε προαίρεσις καὶ τὸ 
ἐφ’ ἡμῖν , ἥ τε τύχη καὶ τὸ αὐτόματον , τά τε παρακείμεν’ αὐτοῖς ὧν καὶ τὸ τάχα καὶ τὸ ἴσως · ἃ δὴ 
πάντα περιέχει μὲν ἡ εἱμαρμένη , οὐδὲν δ’ αὐτῶν ἐστι καθ’ εἱμαρμένην . 
λοιπὸν δ’ ἂν εἴη καὶ περὶ προνοίας εἰπεῖν , ὡς αὐτή γε περιείληφε τὴν εἱμαρμένην . 
ἔστιν οὖν πρόνοια ἡ μὲν ἀνωτάτω καὶ πρώτη 
τοῦ πρώτου θεοῦ νόησις , εἴτε καὶ βούλησις οὖσα εὐεργέτις ἁπάντων , καθ’ ἣν πρώτως ἕκαστα τῶν θείων διὰ παντὸς ἄριστά τε καὶ κάλλιστα κεκόσμηται . 
ἡ δὲ δευτέρα δευτέρων θεῶν τῶν κατ’ οὐρανὸν ἰόντων , 
καθ’ ἣν τά τε θνητὰ γίγνεται τεταγμένως καὶ ὅσα 
πρὸς διαμονὴν καὶ σωτηρίαν ἑκάστων τῶν γενῶν . 
τρίτη δ’ ἂν εἰκότι ῥηθείη πρόνοιά τε καὶ προμήθεια τῶν ὅσοι περὶ γῆν δαίμονες τεταγμένοι τῶν ἀνθρωπίνων πράξεων φύλακές τε καὶ ἐπίσκοποί εἰσι . 
τριττῆς 
τοίνυν τῆς προνοίας θεωρουμένης , κυριώτατα δὲ καὶ μάλιστα τῆς πρώτης λεγομένης , οὐκ ἂν ὀκνήσαιμεν εἰπεῖν , εἰ καὶ φιλοσόφοις ἀνδράσι τἀναντία λέγειν δόξαιμεν , ὡς πάντα μὲν καθ’ εἱμαρμένην καὶ κατὰ πρόνοιαν οὐ μὴν καὶ κατὰ φύσιν · ἀλλ’ ἔνια μὲν κατὰ πρόνοιαν καὶ ἄλλα γε κατ’ ἄλλην , ἔνια δὲ καθ’ εἱμαρμένην · καὶ ἡ μὲν εἱμαρμένη πάντως κατὰ πρόνοιαν , ἡ δὲ πρόνοια οὐδαμῶς καθ’ εἱμαρμένην . 
ἔστω δ’ ὁ λόγος τὰ νῦν περὶ τῆς πρώτης καὶ ἀνωτάτω . 
τὸ μὲν κατά τι ὕστερον ἐκείνου , καθ’ ὃ τι ἂν καὶ λέγηται · οἷον τὸ κατὰ νόμον τοῦ νόμου , καὶ τὸ κατὰ φύσιν τῆς φύσεως · οὕτω δὲ καὶ τὸ καθ’ εἱμαρμένην τῆς εἱμαρμένης νεώτερον ἂν εἴη . 
ἡ δ’ ἀνωτάτω πρόνοια πρεσβύτατον ἁπάντων , πλὴν οὗπέρ ἐστιν εἴτε βούλησις εἴτε νόησις εἴτε καὶ ἑκάτερον . 
ἔστι δ’ , ὡς πρότερον εἴρηται τοῦ πάντων πατρός τε καὶ δημιουργοῦ . 
λέγωμεν γὰρ δή φησὶν ὁ Τίμαιος 
δῑ ἥντινα αἰτίαν γένεσιν καὶ τὸ πᾶν τόδε ὁ ξυνιστὰς ξυνέστησεν . 
ἀγαθὸς ἦν · ἀγαθῷ δὲ οὐδεὶς περὶ οὐδενὸς οὐδέποτε ἐγγίγνεται φθόνος · τούτου δ’ ἐκτὸς 
ὢν πάντα ὅτι μάλιστα ἐβουλήθη γενέσθαι παραπλήσια ἑαυτῷ . 
ταύτην δὴ γενέσεως καὶ κόσμου μάλιστ’ ἄν τις ἀρχὴν κυριωτάτην παρ’ ἀνδρῶν φρονίμων ἀποδεχόμενος ὀρθότατ’ ἀποδέχοιτ’ ἄν . 
βουληθεὶς 
γὰρ ὁ θεὸς ἀγαθὰ μὲν πάντα , φαῦλον δὲ μηδὲν εἶναι κατὰ δύναμιν , οὕτω δὴ πᾶν ὅσον ἦν ὁρατὸν παραλαβών , οὐχ ἡσυχίαν ἄγον ἀλλὰ κινούμενον πλημμελῶς καὶ ἀτάκτως , εἰς τάξιν αὐτὸ ἦγεν ἐκ τῆς ἀταξίας , ἡγησάμενος ἐκεῖνο τοῦδε πάντως ἄμεινον . 
θέμις δὲ οὔτ’ ἦν οὔτ’ ἔστι τῷ ἀρίστῳ δρᾶν ἄλλο πλὴν 
τὸ κάλλιστον ταῦτα μὲν οὖν καὶ τὰ τούτων ἐχόμενα μέχρι ψυχῶν ἀνθρωπίνων κατὰ πρόνοιαν νομιστέον τήν γε πρώτην συνεστηκέναι · τὰ δ’ ἐντεῦθεν οὕτω λεγόμενα ξυστήσας δὲ τὸ πᾶν ἰσαρίθμους τοῖς 
ἄστροις ἔταξε , διεῖλέ τε ψυχὰς ἑκάστην πρὸς ἕκαστον , καὶ ἐμβιβάσας ὡς εἰς ὄχημα τὴν τοῦ παντὸς φύσιν ἔδειξε , νόμους τε τοὺς εἱμαρμένους εἶπεν αὐταῖς · ταῦτα τίς οὐκ ἂν διαρρήδην καὶ σαφέστατ’ οἰηθείη τὴν εἱμαρμένην δηλοῦν , ὥσπερ τινὰ βάσιν 
καὶ πολιτικὴν νομοθεσίαν ταῖς ἀνθρωπίναις ψυχαῖς προσήκουσαν , ἧς δὴ καὶ τὴν αἰτίαν ἑξῆς ἐπιφέρει ; 
τὴν δὲ δευτέραν πρόνοιαν ὧδέ πως ἐπισημαίνεται 
λέγων διαθεσμοθετήσας πάντα αὐτοῖς , ἵνα τοῖς ἔπειτα 
εἴη κακίας ἑκάστων ἀναίτιος , ἔσπειρε τοὺς μὲν εἰς τὴν γῆν , τοὺς δ’ εἰς τὴν σελήνην , τοὺς δ’ εἰς τἄλλα ὅσα ὄργανα χρόνου . 
τὸ δὲ μετὰ τὸν σπόρον τοῖς νέοις παρέδωκε θεοῖς σώματα πλάττειν θνητά , τὸ τ’ ἐπίλοιπον , 
ὅσον ἐστὶ ψυχῆς ἀνθρωπίνης δέον προσγενέσθαι , τοῦτο καὶ πάνθ’ ὅσα ἀκόλουθα ἐκείνοις ἀπεργασαμένους ἄρχειν καὶ κατὰ δύναμιν ὅτι κάλλιστα καὶ 
ἄριστα τὸ θνητὸν διακυβερνᾶν ζῷον , ὅ τι μὴ κακῶν αὐτὸ αὑτῷ γίγνοιτο αἴτιον. ἐν γὰρ τούτοις τὸ μὲν 
ἵνα τοῖς ἔπειτα εἴη κακίας ἀναίτιος ἑκάστῳ σαφεστάτην αἰτίαν σημαίνει τῆς εἱμαρμένης · ἡ δὲ τῶν νέων θεῶν τάξις καὶ δημιουργία τὴν δευτέραν πρόνοιαν δηλοῖ · καί πως καὶ τρίτης παρεφάπτεσθαι ἔοικεν , εἴ γε δὴ τούτου χάριν ἡ θεσμοθεσία , ἵνα τῆς ἔπειτα εἴη κακίας ἑκάστῳ ἀναίτιος · θεὸς δὲ κακίας ἄμοιρος οὔτε νόμων οὔθ’ εἱμαρμένης ; 
ἐπιδέοιτ’ ἄν , ἀλλὰ τῇ προνοίᾳ τοῦ γεννήσαντος συνεπισπώμενος ἕκαστος αὐτῶν 
πράττει τὰ αὑτοῦ · ταῦτα δ’ ἀληθῆ καὶ ἀρέσκοντα τῷ Πλάτωνι φανερά μοι δοκεῖ μαρτύρια εἶναι τὰ 
πρὸς τοῦ νομοθέτου ἐν τοῖς Νόμοις οὕτω λεγόμενα · ἐπεὶ ταῦτα εἴ ποτέ τις ἀνθρώπων φύσει ἱκανός , θείᾳ μοίρᾳ γεννηθείς , παραλαβεῖν δυνατὸς εἴη , νόμων οὐδὲν ἂν δέοιτο αὑτοῦ ἀρξόντων · ἐπιστήμης γὰρ οὔτε νόμος οὔτε τάξις οὐδεμία κρείττων , οὐδὲ θέμις ἐστὶ 
νοῦν οὐδενὸς ὑπήκοον οὐδὲ δοῦλον ἀλλὰ πάντων ἄρχοντα εἶναι , ἐάνπερ ἀληθινὸς ἐλεύθερός τε ὄντως ᾖ κατὰ φύσιν . 
ἐγὼ μὲν οὖν τὰ πρὸς τοῦ Πλάτωνος ταύτῃ 
τῇ παροιμίᾳ λαμβάνω . 
τριττῆς γὰρ οὔσης τῆς προνοίας , ἡ μὲν ἅτε γεννήσασα τὴν εἱμαρμένην τρόπον τινὰ αὐτὴν περιλαμβάνει · ἡ δὲ συγγεννηθεῖσα τῇ εἱμαρμένῃ πάντως αὐτῇ συμπεριλαμβάνεται ἡ δ’ ὡς ὕστερον τῆς εἱμαρμένης γενομένη κατὰ ταὐτὰ δὴ ἐμπεριέχεται ὑπ’ αὐτῆς , καθ’ ἃ καὶ τὸ ἐφ’ ἡμῖν καὶ ἡ τύχη εἴρηται . 
οἷς γὰρ ἂν συλλάβηται τῆς συνουσίας ἡ τοῦ δαιμονίου δύναμις ὥς φησι Σωκράτης μονονουχὶ θεσμόν τινα καὶ τοιοῦτον Ἀδραστείας διεξιὼν πρὸς τὸν Θεάγην οὗτοί εἰσιν , ὧν 
καὶ σὺ ᾔσθησαι · ταχὺ γὰρ παραχρῆμα ἐπιδιδόασιν 
οὐκοῦν ἐν τούτῳ τὸ μὲν συλλαμβάνειν τισὶ τὸ δαιμόνιον κατὰ τὴν τρίτην πρόνοιαν ἀναθετέον , τὸ δὲ ταχὺ παραχρῆμα ἐπιδιδόναι καθ’ εἱμαρμένην , τὸ δ’ ὅλον οὐκ ἄδηλον , ὡς αὐτὸ τοῦθ’ εἱμαρμένη τίς ἐστιν . 
τάχα δ’ ἂν οὕτω πολὺ πιθανώτερον δόξειε καὶ τὴν δευτέραν πρόνοιαν ὑπὸ τῆς εἱμαρμένης περιέχεσθαι καὶ πάνθ’ ἁπλῶς τὰ γιγνόμενα · εἴ γε καὶ ἡ κατ’ οὐσίαν εἱμαρμένη ὀρθῶς ἡμῖν εἰς τὰς τρεῖς μοίρας διανενέμηται , καὶ ὁ τῆς ἁλύσεως λόγος τὰς 
περὶ οὐρανὸν περιόδους τοῖς ἐξ ὑποθέσεως 
ἀποβαίνουσι συγκαταλέγει . 
ἀλλὰ περὶ μὲν τούτων οὐκ ἂν 
ἔγωγ’ ἐπὶ πλέον διενεχθείην πρότερον ἐξ ὑποθέσεως λεγόμενα , ἢ ὡς μᾶλλον σὺν εἱμαρμένῃ προκατάρχοντος αὐτῆς τῆς εἱμαρμένης εἱμαρμένου . 
ὁ μὲν οὖν ἡμέτερος λόγος , ἐπὶ κεφαλαίων εἰπεῖν , τοιοῦτός τις ἂν εἴη · ὁ δὲ τούτων ἐναντίος οὐ μόνον ἐν εἱμαρμένῃ ἀλλὰ καὶ καθ’ εἱμαρμένην πάντα τίθεται . 
πάντα δὲ θατέρῳ συνᾴδει · τὰ δὲ τῷ ἑτέρῳ συνῳδὰ δῆλον ὅτι καὶ θάτερον . 
κατὰ μὲν οὖν 
τόνδε τὸν λόγον τὸ ἐνδεχόμενον εἴρηται · καὶ τὸ γ’ ἐφ’ ἡμῖν δεύτερον · καὶ τρίτον ἥ τε τύχη καὶ τὸ αὐτόματον καὶ ὅσα κατ’ αὐτά · ἔπαινος δὲ καὶ ψόγος καὶ τὰ τούτων συγγενῆ τέταρτα πέμπτον δὲ καὶ 
ἐπὶ πᾶσιν εὐχαὶ θεῶν καὶ θεραπεῖαι λεγέσθω · ἀργοὶ δὲ καὶ θερίζοντες λόγοι καὶ ὁ παρὰ τὴν εἱμαρμένην ὀνομαζόμενος σοφίσμαθ’ ὡς ἀληθῶς κατὰ τοῦτον τὸν λόγον τυγχάνει ὄντα . 
κατὰ δὲ τὸν ἐναντίον μάλιστα μὲν καὶ πρῶτον ἂν εἶναι δόξειε , τὸ μηδὲν ἀναιτίως γίγνεσθαι ἀλλὰ κατὰ προηγουμένας αἰτίας · δεύτερον δὲ τὸ φύσει διοικεῖσθαι τόνδε τὸν κόσμον σύμπνουν καὶ συμπαθῆ αὐτὸν αὑτῷ ὄντα · τρίτον δέ , ἃ πρὸς τούτοις μαρτύρια μᾶλλον ἔοικεν εἶναι , μαντικὴ μὲν ἅπασιν ἀνθρώποις εὐδόκιμος ὡς ἀληθῶς θεῶν ὑπάρχουσα · ἡ δὲ τῶν σοφῶν πρὸς τὰ 
συμβαίνοντα εὐαρέστησις , ὡς πάντα κατὰ μοῖραν 
γιγνόμενα δευτέρα . 
τρίτον δὲ τὸ πολυθρύλητον τοῦτο , ὅτι πᾶν ἀξίωμα ἢ ἀληθές ἐστιν ἢ ψευδές . 
τούτων γε μὴν ἐπὶ τοσοῦτον ἐμνήσθημεν , ἵνα ὡς ἐπὶ βραχὺ τὰ τῆς εἱμαρμένης κεφάλαια δηλωθείη ἃ χρὴ διερευνήσασθαι κατὰ τὴν ἀκριβῆ βάσανον ἑκατέρου τῶν λόγων , τὰ δὲ καθ’ ἕκαστα τούτων ἐσαῦθις μέτιμεν .
