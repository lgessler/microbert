Ἀθηναῖος θεὸς ἤ τις ἀνθρώπων ὑμῖν , ὦ ξένοι , εἴληφε τὴν αἰτίαν τῆς τῶν νόμων διαθέσεως ; 
Κλεινίας θεός , ὦ ξένε , θεός , ὥς γε τὸ δικαιότατον εἰπεῖν · παρὰ μὲν ἡμῖν Ζεύς , παρὰ δὲ Λακεδαιμονίοις , ὅθεν ὅδε ἐστίν , οἶμαι φάναι τούτους Ἀπόλλωνα . 
ἦ γάρ ; 
Μέγιλλος ναί . 
Ἀθηναῖος μῶν οὖν καθ’ Ὅμηρον λέγεις ὡς τοῦ Μίνω φοιτῶντος πρὸς τὴν τοῦ πατρὸς ἑκάστοτε συνουσίαν δῑ ἐνάτου ἔτους καὶ κατὰ τὰς παρ’ ἐκείνου φήμας ταῖς πόλεσιν ὑμῖν θέντος τοὺς νόμους ; 
Κλεινίας λέγεται γὰρ οὕτω παρ’ ἡμῖν · καὶ δὴ καὶ τὸν ἀδελφόν γε αὐτοῦ Ῥαδάμανθυν—ἀκούετε γὰρ τὸ ὄνομα—δικαιότατον γεγονέναι . 
τοῦτον οὖν φαῖμεν ἂν ἡμεῖς γε οἱ Κρῆτες , ἐκ τοῦ τότε διανέμειν τὰ περὶ τὰς δίκας , ὀρθῶς τοῦτον τὸν ἔπαινον αὐτὸν εἰληφέναι . 
Ἀθηναῖος καὶ καλόν γε τὸ κλέος ὑεῖ τε Διὸς μάλα πρέπον . 
ἐπειδὴ δὲ ἐν τοιούτοις ἤθεσι τέθραφθε νομικοῖς σύ τε καὶ ὅδε , προσδοκῶ οὐκ ἂν ἀηδῶς περί τε πολιτείας τὰ νῦν καὶ νόμων τὴν διατριβήν , λέγοντάς τε καὶ ἀκούοντας ἅμα κατὰ τὴν πορείαν , ποιήσασθαι . 
πάντως δ’ ἥ γε ἐκ Κνωσοῦ ὁδὸς εἰς τὸ τοῦ Διὸς ἄντρον καὶ ἱερόν , ὡς ἀκούομεν , ἱκανή , καὶ ἀνάπαυλαι κατὰ τὴν ὁδόν , ὡς εἰκός , πνίγους ὄντος τὰ νῦν , ἐν τοῖς ὑψηλοῖς δένδρεσίν εἰσι σκιαραί , καὶ ταῖς ἡλικίαις πρέπον ἂν ἡμῶν εἴη τὸ διαναπαύεσθαι πυκνὰ ἐν αὐταῖς , λόγοις τε ἀλλήλους παραμυθουμένους τὴν ὁδὸν ἅπασαν οὕτω μετὰ ῥᾳστώνης διαπερᾶναι . 
Κλεινίας καὶ μὴν ἔστιν γε , ὦ ξένε , προϊόντι κυπαρίττων τε ἐν τοῖς ἄλσεσιν ὕψη καὶ κάλλη θαυμάσια , καὶ λειμῶνες ἐν οἷσιν ἀναπαυόμενοι διατρίβοιμεν ἄν . 
Ἀθηναῖος ὀρθῶς λέγεις . 
Κλεινίας πάνυ μὲν οὖν · ἰδόντες δὲ μᾶλλον φήσομεν . 
ἀλλ’ ἴωμεν ἀγαθῇ τύχῃ . 
Ἀθηναῖος ταῦτ’ εἴη . 
καί μοι λέγε · κατὰ τί τὰ συσσίτιά τε ὑμῖν συντέταχεν ὁ νόμος καὶ τὰ γυμνάσια καὶ τὴν τῶν ὅπλων ἕξιν ; 
Κλεινίας οἶμαι μέν , ὦ ξένε , καὶ παντὶ ῥᾴδιον ὑπολαβεῖν εἶναι τά γε ἡμέτερα . 
τὴν γὰρ τῆς χώρας πάσης Κρήτης φύσιν ὁρᾶτε ὡς οὐκ ἔστι , καθάπερ ἡ τῶν Θετταλῶν , πεδιάς , διὸ δὴ καὶ τοῖς μὲν ἵπποις ἐκεῖνοι χρῶνται μᾶλλον , δρόμοισιν δὲ ἡμεῖς · ἥδε γὰρ ἀνώμαλος αὖ καὶ πρὸς τὴν τῶν πεζῇ δρόμων ἄσκησιν μᾶλλον σύμμετρος . 
ἐλαφρὰ δὴ τὰ ὅπλα ἀναγκαῖον ἐν τῷ τοιούτῳ κεκτῆσθαι καὶ μὴ βάρος ἔχοντα θεῖν · τῶν δὴ τόξων καὶ τοξευμάτων ἡ κουφότης ἁρμόττειν δοκεῖ . 
ταῦτ’ οὖν πρὸς τὸν πόλεμον ἡμῖν ἅπαντα ἐξήρτυται , καὶ πάνθ’ ὁ νομοθέτης , ὥς γ’ ἐμοὶ φαίνεται , πρὸς τοῦτο βλέπων συνετάττετο · ἐπεὶ καὶ τὰ συσσίτια κινδυνεύει συναγαγεῖν , ὁρῶν ὡς πάντες ὁπόταν στρατεύωνται , τόθ’ ὑπ’ αὐτοῦ τοῦ πράγματος ἀναγκάζονται φυλακῆς αὑτῶν ἕνεκα συσσιτεῖν τοῦτον τὸν χρόνον . 
ἄνοιαν δή μοι δοκεῖ καταγνῶναι τῶν πολλῶν ὡς οὐ μανθανόντων ὅτι πόλεμος ἀεὶ πᾶσιν διὰ βίου συνεχής ἐστι πρὸς ἁπάσας τὰς πόλεις · εἰ δὴ πολέμου γε ὄντος φυλακῆς ἕνεκα δεῖ συσσιτεῖν καί τινας ἄρχοντας καὶ ἀρχομένους διακεκοσμημένους εἶναι φύλακας αὐτῶν , τοῦτο καὶ ἐν εἰρήνῃ δραστέον . 
ἣν γὰρ καλοῦσιν οἱ πλεῖστοι τῶν ἀνθρώπων εἰρήνην , τοῦτ’ εἶναι μόνον ὄνομα , τῷ δ’ ἔργῳ πάσαις πρὸς πάσας τὰς πόλεις ἀεὶ πόλεμον ἀκήρυκτον κατὰ φύσιν εἶναι . 
καὶ σχεδὸν ἀνευρήσεις , οὕτω σκοπῶν , τὸν Κρητῶν νομοθέτην ὡς εἰς τὸν πόλεμον ἅπαντα δημοσίᾳ καὶ ἰδίᾳ τὰ νόμιμα ἡμῖν ἀποβλέπων συνετάξατο , καὶ κατὰ ταῦτα οὕτω φυλάττειν παρέδωκε τοὺς νόμους , ὡς τῶν ἄλλων οὐδενὸς οὐδὲν ὄφελος ὂν οὔτε κτημάτων οὔτ’ ἐπιτηδευμάτων , ἂν μὴ τῷ πολέμῳ ἄρα κρατῇ τις , πάντα δὲ τὰ τῶν νικωμένων ἀγαθὰ τῶν νικώντων γίγνεσθαι . 
Ἀθηναῖος καλῶς γε , ὦ ξένε , φαίνῃ μοι γεγυμνάσθαι πρὸς τὸ διειδέναι τὰ Κρητῶν νόμιμα . 
τόδε δέ μοι φράζε ἔτι σαφέστερον · ὃν γὰρ ὅρον ἔθου τῆς εὖ πολιτευομένης πόλεως , δοκεῖς μοι λέγειν οὕτω κεκοσμημένην οἰκεῖν δεῖν , ὥστε πολέμῳ νικᾶν τὰς ἄλλας πόλεις . 
ἦ γάρ ; 
Κλεινίας πάνυ μὲν οὖν · οἶμαι δὲ καὶ τῷδε οὕτω συνδοκεῖν . 
Μέγιλλος πῶς γὰρ ἂν ἄλλως ἀποκρίναιτο , ὦ θεῖε , Λακεδαιμονίων γε ὁστισοῦν ; 
Ἀθηναῖος πότερ’ οὖν δὴ πόλεσι μὲν πρὸς πόλεις ὀρθὸν τοῦτ’ ἐστί , κώμῃ δὲ πρὸς κώμην ἕτερον ; 
Κλεινίας οὐδαμῶς . 
Ἀθηναῖος ἀλλὰ ταὐτόν ; 
Κλεινίας ναί . 
Ἀθηναῖος τί δέ ; 
πρὸς οἰκίαν οἰκίᾳ τῶν ἐν τῇ κώμῃ , καὶ πρὸς ἄνδρα ἀνδρὶ ἑνὶ πρὸς ἕνα , ταὐτὸν ἔτι ; 
Κλεινίας ταὐτόν . 
Ἀθηναῖος αὐτῷ δὲ πρὸς αὑτὸν πότερον ὡς πολεμίῳ πρὸς πολέμιον διανοητέον ; 
ἢ πῶς ἔτι λέγομεν ; 
Κλεινίας ὦ ξένε Ἀθηναῖε—οὐ γάρ σε Ἀττικὸν ἐθέλοιμ’ ἂν προσαγορεύειν · δοκεῖς γάρ μοι τῆς θεοῦ ἐπωνυμίας ἄξιος εἶναι μᾶλλον ἐπονομάζεσθαι · τὸν γὰρ λόγον ἐπ’ ἀρχὴν ὀρθῶς ἀναγαγὼν σαφέστερον ἐποίησας , ὥστε ῥᾷον ἀνευρήσεις ὅτι νυνδὴ ὑφ’ ἡμῶν ὀρθῶς ἐρρήθη τὸ πολεμίους εἶναι πάντας πᾶσιν δημοσίᾳ τε , καὶ ἰδίᾳ ἑκάστους αὐτοὺς σφίσιν αὐτοῖς . 
Ἀθηναῖος πῶς εἴρηκας , ὦ θαυμάσιε ; 
Κλεινίας κἀνταῦθα , ὦ ξένε , τὸ νικᾶν αὐτὸν αὑτὸν πασῶν νικῶν πρώτη τε καὶ ἀρίστη , τὸ δὲ ἡττᾶσθαι αὐτὸν ὑφ’ ἑαυτοῦ πάντων αἴσχιστόν τε ἅμα καὶ κάκιστον . 
ταῦτα γὰρ ὡς πολέμου ἐν ἑκάστοις ἡμῶν ὄντος πρὸς ἡμᾶς αὐτοὺς σημαίνει . 
Ἀθηναῖος πάλιν τοίνυν τὸν λόγον ἀναστρέψωμεν . 
ἐπειδὴ γὰρ εἷς ἕκαστος ἡμῶν ὁ μὲν κρείττων αὑτοῦ , ὁ δὲ ἥττων ἐστί , πότερα φῶμεν οἰκίαν τε καὶ κώμην καὶ πόλιν ἔχειν ταὐτὸν τοῦτο ἐν αὑταῖς ἢ μὴ φῶμεν ; 
Κλεινίας τὸ κρείττω τε ἑαυτῆς εἶναι λέγεις τινά , τὴν δ’ ἥττω ; 
Ἀθηναῖος ναί . 
Κλεινίας καὶ τοῦτο ὀρθῶς ἤρου · πάνυ γὰρ ἔστι καὶ σφόδρα τὸ τοιοῦτον , οὐχ ἥκιστα ἐν ταῖς πόλεσιν . 
ἐν ὁπόσαις μὲν γὰρ οἱ ἀμείνονες νικῶσιν τὸ πλῆθος καὶ τοὺς χείρους , ὀρθῶς ἂν αὕτη κρείττων τε ἑαυτῆς λέγοιθ’ ἡ πόλις , ἐπαινοῖτό τε ἂν δικαιότατα τῇ τοιαύτῃ νίκῃ · τοὐναντίον δέ , ὅπου τἀναντία . 
Ἀθηναῖος τὸ μὲν τοίνυν εἴ ποτέ ἐστίν που τὸ χεῖρον κρεῖττον τοῦ ἀμείνονος ἐάσωμεν—μακροτέρου γὰρ λόγου—τὸ δὲ ὑπὸ σοῦ λεγόμενον μανθάνω νῦν , ὥς ποτε πολῖται , συγγενεῖς καὶ τῆς αὐτῆς πόλεως γεγονότες , ἄδικοι καὶ πολλοὶ συνελθόντες , δικαίους ἐλάττους ὄντας βιάσονται δουλούμενοι , καὶ ὅταν μὲν κρατήσωσιν , ἥττων ἡ πόλις αὑτῆς ὀρθῶς αὕτη λέγοιτ’ ἂν ἅμα καὶ κακή , ὅπου δ’ ἂν ἡττῶνται , κρείττων τε καὶ ἀγαθή . 
Κλεινίας καὶ μάλα ἄτοπον , ὦ ξένε , τὸ νῦν λεγόμενον · ὅμως δὲ ὁμολογεῖν οὕτως ἀναγκαιότατον . 
Ἀθηναῖος ἔχε δή . 
καὶ τόδε πάλιν ἐπισκεψώμεθα · πολλοὶ ἀδελφοί που γένοιντ’ ἂν ἑνὸς ἀνδρός τε καὶ μιᾶς ὑεῖς , καὶ δὴ καὶ θαυμαστὸν οὐδὲν τοὺς πλείους μὲν ἀδίκους αὐτῶν γίγνεσθαι , τοὺς δὲ ἐλάττους δικαίους . 
Κλεινίας οὐ γὰρ οὖν . 
Ἀθηναῖος καὶ οὐκ ἂν εἴη γε πρέπον ἐμοί τε καὶ ὑμῖν τοῦτο θηρεύειν , ὅτι νικώντων μὲν τῶν πονηρῶν ἥ τε οἰκία καὶ ἡ συγγένεια αὕτη πᾶσα ἥττων αὑτῆς λέγοιτ’ ἄν , κρείττων δὲ ἡττωμένων · οὐ γὰρ εὐσχημοσύνης τε καὶ ἀσχημοσύνης ῥημάτων ἕνεκα τὰ νῦν σκοπούμεθα πρὸς τὸν τῶν πολλῶν λόγον , ἀλλ’ ὀρθότητός τε καὶ ἁμαρτίας πέρι νόμων , ἥτις ποτ’ ἐστὶν φύσει . 
Κλεινίας ἀληθέστατα , ὦ ξένε , λέγεις . 
Μέγιλλος καλῶς μὲν οὖν , ὥς γε ἐμοὶ συνδοκεῖν , τό γε τοσοῦτον , τὰ νῦν . 
Ἀθηναῖος ἴδωμεν δὴ καὶ τόδε · τούτοις τοῖς ἄρτι λεγομένοις ἀδελφοῖς γένοιτ’ ἄν πού τις δικαστής ; 
Κλεινίας πάνυ γε . 
Ἀθηναῖος πότερος οὖν ἀμείνων , ὅστις τοὺς μὲν ἀπολέσειεν αὐτῶν ὅσοι κακοί , τοὺς δὲ βελτίους ἄρχειν αὐτοὺς αὑτῶν προστάξειεν , ἢ ὅδε ὃς ἂν τοὺς μὲν χρηστοὺς ἄρχειν , τοὺς χείρους δ’ ἐάσας ζῆν ἄρχεσθαι ἑκόντας ποιήσειεν ; 
τρίτον δέ που δικαστὴν πρὸς ἀρετὴν εἴπωμεν , εἴ τις εἴη τοιοῦτος ὅστις παραλαβὼν συγγένειαν μίαν διαφερομένην , μήτε ἀπολέσειεν μηδένα , διαλλάξας δὲ εἰς τὸν ἐπίλοιπον χρόνον , νόμους αὐτοῖς θείς , πρὸς ἀλλήλους παραφυλάττειν δύναιτο ὥστε εἶναι φίλους . 
Κλεινίας μακρῷ ἀμείνων γίγνοιτ’ ἂν ὁ τοιοῦτος δικαστής τε καὶ νομοθέτης . 
Ἀθηναῖος καὶ μὴν τοὐναντίον γε ἢ πρὸς πόλεμον ἂν βλέπων αὐτοῖς τοὺς νόμους διανομοθετοῖ . 
Κλεινίας τοῦτο μὲν ἀληθές . 
Ἀθηναῖος τί δ’ ὁ τὴν πόλιν συναρμόττων ; 
πρὸς πόλεμον αὐτῆς ἂν τὸν ἔξωθεν βλέπων τὸν βίον κοσμοῖ μᾶλλον , ἢ πρὸς πόλεμον τὸν ἐν αὐτῇ γιγνόμενον ἑκάστοτε , ἣ δὴ καλεῖται στάσις ; 
ὃν μάλιστα μὲν ἅπας ἂν βούλοιτο μήτε γενέσθαι ποτὲ ἐν ἑαυτοῦ πόλει γενόμενόν τε ὡς τάχιστα ἀπαλλάττεσθαι . 
Κλεινίας δῆλον ὅτι πρὸς τοῦτον . 
Ἀθηναῖος πότερα δὲ ἀπολομένων αὖ τῶν ἑτέρων εἰρήνην τῆς στάσεως γενέσθαι , νικησάντων δὲ ποτέρων , δέξαιτ’ ἄν τις , μᾶλλον ἢ φιλίας τε καὶ εἰρήνης ὑπὸ διαλλαγῶν γενομένης , οὕτω τοῖς ἔξωθεν πολεμίοις προσέχειν ἀνάγκην εἶναι τὸν νοῦν ; 
Κλεινίας οὕτω πᾶς ἂν ἐθέλοι πρότερον ἢ ’κείνως περὶ τὴν αὑτοῦ γίγνεσθαι πόλιν . 
Ἀθηναῖος οὐκοῦν καὶ νομοθέτης ὡσαύτως ; 
Κλεινίας τί μήν ; 
Ἀθηναῖος ἆρα οὖν οὐ τοῦ ἀρίστου ἕνεκα πάντα ἂν τὰ νόμιμα τιθείη πᾶς ; 
Κλεινίας πῶς δ’ οὔ ; 
Ἀθηναῖος τό γε μὴν ἄριστον οὔτε ὁ πόλεμος οὔτε ἡ στάσις , ἀπευκτὸν δὲ τὸ δεηθῆναι τούτων , εἰρήνη δὲ πρὸς ἀλλήλους ἅμα καὶ φιλοφροσύνη , καὶ δὴ καὶ τὸ νικᾶν , ὡς ἔοικεν , αὐτὴν αὑτὴν πόλιν οὐκ ἦν τῶν ἀρίστων ἀλλὰ τῶν ἀναγκαίων · ὅμοιον ὡς εἰ κάμνον σῶμα ἰατρικῆς καθάρσεως τυχὸν ἡγοῖτό τις ἄριστα πράττειν τότε , τῷ δὲ μηδὲ τὸ παράπαν δεηθέντι σώματι μηδὲ προσέχοι τὸν νοῦν , ὡσαύτως δὲ καὶ πρὸς πόλεως εὐδαιμονίαν ἢ καὶ ἰδιώτου διανοούμενος οὕτω τις οὔτ’ ἄν ποτε πολιτικὸς γένοιτο ὀρθῶς , πρὸς τὰ ἔξωθεν πολεμικὰ ἀποβλέπων μόνον καὶ πρῶτον , οὔτ’ ἂν νομοθέτης ἀκριβής , εἰ μὴ χάριν εἰρήνης τὰ πολέμου νομοθετοῖ μᾶλλον ἢ τῶν πολεμικῶν ἕνεκα τὰ τῆς εἰρήνης . 
Κλεινίας φαίνεται μέν πως ὁ λόγος οὗτος , ὦ ξένε , ὀρθῶς εἰρῆσθαι , θαυμάζω γε μὴν εἰ τά τε παρ’ ἡμῖν νόμιμα καὶ ἔτι τὰ περὶ Λακεδαίμονα μὴ πᾶσαν τὴν σπουδὴν τούτων ἕνεκα πεποίηται . 
Ἀθηναῖος τάχ’ ἂν ἴσως · δεῖ δὲ οὐδὲν σκληρῶς ἡμᾶς αὐτοῖς διαμάχεσθαι τὰ νῦν ἀλλ’ ἠρέμα ἀνερωτᾶν , ὡς μάλιστα περὶ ταῦτα ἡμῶν τε καὶ ἐκείνων σπουδαζόντων . 
καί μοι τῷ λόγῳ συνακολουθήσατε . 
προστησώμεθα γοῦν Τύρταιον , τὸν φύσει μὲν Ἀθηναῖον , τῶνδε δὲ πολίτην γενόμενον , ὃς δὴ μάλιστα ἀνθρώπων περὶ ταῦτα ἐσπούδακεν εἰπὼν ὅτι—οὔτ’ ἂν μνησαίμην οὔτ’ ἐν λόγῳ ἄνδρα τιθείμηντψρταευς 12 βεργκ οὔτ’ εἴ τις πλουσιώτατος ἀνθρώπων εἴη , φησίν , οὔτ’ εἰ πολλὰ ἀγαθὰ κεκτημένος , εἰπὼν σχεδὸν ἅπαντα , ὃς μὴ περὶ τὸν πόλεμον ἄριστος γίγνοιτ’ ἀεί.τψρταευς 12 βεργκ ταῦτα γὰρ ἀκήκοάς που καὶ σὺ τὰ ποιήματα · ὅδε μὲν γὰρ οἶμαι διακορὴς αὐτῶν ἐστι . 
Μέγιλλος πάνυ μὲν οὖν . 
Κλεινίας καὶ μὴν καὶ παρ’ ἡμᾶς ἐλήλυθε κομισθέντα ἐκ Λακεδαίμονος . 
Ἀθηναῖος ἴθι νυν ἀνερώμεθα κοινῇ τουτονὶ τὸν ποιητὴν οὑτωσί πως · “ὦ Τύρταιε , ποιητὰ θειότατε—δοκεῖς γὰρ δὴ σοφὸς ἡμῖν εἶναι καὶ ἀγαθός , ὅτι τοὺς μὲν ἐν τῷ πολέμῳ διαφέροντας διαφερόντως ἐγκεκωμίακας—ἤδη οὖν τυγχάνομεν ἐγώ τε καὶ ὅδε καὶ Κλεινίας ὁ Κνώσιος οὑτοσὶ συμφερόμενοί σοι περὶ τούτου σφόδρα , ὡς δοκοῦμεν · εἰ δὲ περὶ τῶν αὐτῶν λέγομεν ἀνδρῶν ἢ μή , βουλόμεθα σαφῶς εἰδέναι . 
λέγε οὖν ἡμῖν · ἆρα εἴδη δύο πολέμου καθάπερ ἡμεῖς ἡγῇ καὶ σὺ σαφῶς ; 
ἢ πῶς ; ” 
πρὸς ταῦτ’ οἶμαι κἂν πολὺ φαυλότερος εἴποι Τυρταίου τις τἀληθές , ὅτι δύο , τὸ μὲν ὃ καλοῦμεν ἅπαντες στάσιν , ὃς δὴ πάντων πολέμων χαλεπώτατος , ὡς ἔφαμεν ἡμεῖς νυνδή · τὸ δὲ ἄλλο πολέμου θήσομεν οἶμαι γένος ἅπαντες ᾧ πρὸς τοὺς ἐκτός τε καὶ ἀλλοφύλους χρώμεθα διαφερόμενοι , πολὺ πρᾳότερον ἐκείνου . 
Κλεινίας πῶς γὰρ οὔ ; 
Ἀθηναῖος φέρε δή , ποτέρους , καὶ πρὸς πότερον ἐπαινῶν τὸν πόλεμον , οὕτως ὑπερεπῄνεσας , τοὺς δὲ ἔψεξας τῶν ἀνδρῶν ; 
ἔοικας μὲν γὰρ πρὸς τοὺς ἐκτός · εἴρηκας γοῦν ὧδε ἐν τοῖς ποιήμασιν , ὡς οὐδαμῶς τοὺς τοιούτους ἀνεχόμενος , οἳ μὴ τολμήσωσιν μὲν ὁρᾶν φόνον αἱματόεντα , τψρταευσκαὶ δηίων ὀρέγοιντ’ ἐγγύθεν ἱστάμενοι.τψρταευσοὐκοῦν τὰ μετὰ ταῦτα εἴποιμεν ἂν ἡμεῖς ὅτι “σὺ μὲν ἐπαινεῖς , ὡς ἔοικας , ὦ Τύρταιε , μάλιστα τοὺς πρὸς τὸν ὀθνεῖόν τε καὶ ἔξωθεν πόλεμον γιγνομένους ἐπιφανεῖς.” 
φαίη ταῦτ’ ἄν που καὶ ὁμολογοῖ ; 
Κλεινίας τί μήν ; 
Ἀθηναῖος ἡμεῖς δέ γε ἀγαθῶν ὄντων τούτων ἔτι φαμὲν ἀμείνους εἶναι καὶ πολὺ τοὺς ἐν τῷ μεγίστῳ πολέμῳ γιγνομένους ἀρίστους διαφανῶς · ποιητὴν δὲ καὶ ἡμεῖς μάρτυρ’ ἔχομεν , Θέογνιν , πολίτην τῶν ἐν Σικελίᾳ Μεγαρέων , ὅς φησιν—πιστὸς ἀνὴρ χρυσοῦ τε καὶ ἀργύρου ἀντερύσασθαιἄξιος ἐν χαλεπῇ , Κύρνε , διχοστασίῃ.τηεογνις 5.77‐8τοῦτον δή φαμεν ἐν πολέμῳ χαλεπωτέρῳ ἀμείνονα ἐκείνου πάμπολυ γίγνεσθαι , σχεδὸν ὅσον ἀμείνων δικαιοσύνη καὶ σωφροσύνη καὶ φρόνησις εἰς ταὐτὸν ἐλθοῦσαι μετ’ ἀνδρείας , αὐτῆς μόνης ἀνδρείας . 
πιστὸς μὲν γὰρ καὶ ὑγιὴς ἐν στάσεσιν οὐκ ἄν ποτε γένοιτο ἄνευ συμπάσης ἀρετῆς · διαβάντες δ’ εὖ καὶ μαχόμενοι ἐθέλοντες ἀποθνῄσκειν ἐν ᾧ πολέμῳ φράζει Τύρταιος τῶν μισθοφόρων εἰσὶν πάμπολλοι , ὧν οἱ πλεῖστοι γίγνονται θρασεῖς καὶ ἄδικοι καὶ ὑβρισταὶ καὶ ἀφρονέστατοι σχεδὸν ἁπάντων , ἐκτὸς δή τινων εὖ μάλα ὀλίγων . 
ποῖ δὴ τελευτᾷ νῦν ἡμῖν οὗτος ὁ λόγος , καὶ τί φανερόν ποτε ποιῆσαι βουληθεὶς λέγει ταῦτα ; 
δῆλον ὅτι τόδε , ὡς παντὸς μᾶλλον καὶ ὁ τῇδε παρὰ Διὸς νομοθέτης , πᾶς τε οὗ καὶ σμικρὸν ὄφελος , οὐκ ἄλλο ἢ πρὸς τὴν μεγίστην ἀρετὴν μάλιστα βλέπων ἀεὶ θήσει τοὺς νόμους · ἔστι δέ , ὥς φησιν Θέογνις , αὕτη πιστότης ἐν τοῖς δεινοῖς , ἥν τις δικαιοσύνην ἂν τελέαν ὀνομάσειεν . 
ἣν δ’ αὖ Τύρταιος ἐπῄνεσεν μάλιστα , καλὴ μὲν καὶ κατὰ καιρὸν κεκοσμημένη τῷ ποιητῇ , τετάρτη μέντοι ὅμως ἀριθμῷ τε καὶ δυνάμει τοῦ τιμία εἶναι λέγοιτ’ ἂν ὀρθότατα . 
Κλεινίας ὦ ξένε , τὸν νομοθέτην ἡμῶν ἀποβάλλομεν εἰς τοὺς πόρρω νομοθέτας . 
Ἀθηναῖος οὐχ ἡμεῖς γε , ὦ ἄριστε , ἀλλ’ ἡμᾶς αὐτούς , ὅταν οἰώμεθα πάντα τά τ’ ἐν Λακεδαίμονι καὶ τὰ τῇδε πρὸς τὸν πόλεμον μάλιστα βλέποντας Λυκοῦργόν τε καὶ Μίνω τίθεσθαι τὰ νόμιμα . 
Κλεινίας τὸ δὲ πῶς χρῆν ἡμᾶς λέγειν ; 
Ἀθηναῖος ὥσπερ τό τε ἀληθὲς οἶμαι καὶ τὸ δίκαιον ὑπέρ γε θείας διαλεγομένους λέγειν , οὐχ ὡς πρὸς ἀρετῆς τι μόριον , καὶ ταῦτα τὸ φαυλότατον , ἐτίθει βλέπων , ἀλλὰ πρὸς πᾶσαν ἀρετήν , καὶ κατ’ εἴδη ζητεῖν αὐτῶν τοὺς νόμους οὐδ’ ἅπερ οἱ τῶν νῦν εἴδη προτιθέμενοι ζητοῦσιν . 
οὗ γὰρ ἂν ἕκαστος ἐν χρείᾳ γίγνηται , τοῦτο ζητεῖ νῦν παραθέμενος , ὁ μὲν τὰ περὶ τῶν κλήρων καὶ ἐπικλήρων , ὁ δὲ τῆς αἰκίας πέρι , ἄλλοι δὲ ἄλλ’ ἄττα μυρία τοιαῦτα · ἡμεῖς δέ φαμεν εἶναι τὸ περὶ νόμους ζήτημα τῶν εὖ ζητούντων ὥσπερ νῦν ἡμεῖς ἠρξάμεθα . 
καὶ σοῦ τὴν μὲν ἐπιχείρησιν τῆς ἐξηγήσεως περὶ τοὺς νόμους παντάπασιν ἄγαμαι · τὸ γὰρ ἀπ’ ἀρετῆς ἄρχεσθαι , λέγοντα ὡς ἐτίθει ταύτης ἕνεκα τοὺς νόμους , ὀρθόν · ὅτι δὲ πάντα εἰς μόριον ἀρετῆς , καὶ ταῦτα τὸ σμικρότατον , ἐπαναφέροντα ἔφησθ’ αὐτὸν νομοθετεῖν , οὔτε ὀρθῶς ἔτι μοι κατεφάνης λέγων τόν τε ὕστερον νῦν λόγον τοῦτον πάντα εἴρηκα διὰ ταῦτα . 
πῇ δὴ οὖν σε ἔτ’ ἂν ἐβουλόμην διελόμενον λέγειν αὐτός τε ἀκούειν ; 
βούλει σοι φράζω ; 
Κλεινίας πάνυ μὲν οὖν . 
Ἀθηναῖος 
“ὦ ξένε , ” 
ἐχρῆν εἰπεῖν , “οἱ Κρητῶν νόμοι οὐκ εἰσὶν μάτην διαφερόντως ἐν πᾶσιν εὐδόκιμοι τοῖς Ἕλλησιν · ἔχουσιν γὰρ ὀρθῶς , τοὺς αὐτοῖς χρωμένους εὐδαίμονας ἀποτελοῦντες . 
πάντα γὰρ τἀγαθὰ πορίζουσιν . 
διπλᾶ δὲ ἀγαθά ἐστιν , τὰ μὲν ἀνθρώπινα , τὰ δὲ θεῖα · ἤρτηται δ’ ἐκ τῶν θείων θάτερα , καὶ ἐὰν μὲν δέχηταί τις τὰ μείζονα πόλις , κτᾶται καὶ τὰ ἐλάττονα , εἰ δὲ μή , στέρεται ἀμφοῖν . 
ἔστι δὲ τὰ μὲν ἐλάττονα ὧν ἡγεῖται μὲν ὑγίεια , κάλλος δὲ δεύτερον , τὸ δὲ τρίτον ἰσχὺς εἴς τε δρόμον καὶ εἰς τὰς ἄλλας πάσας κινήσεις τῷ σώματι , τέταρτον δὲ δὴ πλοῦτος οὐ τυφλὸς ἀλλ’ ὀξὺ βλέπων , ἄνπερ ἅμ’ ἕπηται φρονήσει · ὃ δὴ πρῶτον αὖ τῶν θείων ἡγεμονοῦν ἐστιν ἀγαθῶν , ἡ φρόνησις , δεύτερον δὲ μετὰ νοῦ σώφρων ψυχῆς ἕξις , ἐκ δὲ τούτων μετ’ ἀνδρείας κραθέντων τρίτον ἂν εἴη δικαιοσύνη , τέταρτον δὲ ἀνδρεία . 
ταῦτα δὲ πάντα ἐκείνων ἔμπροσθεν τέτακται φύσει , καὶ δὴ καὶ τῷ νομοθέτῃ τακτέον οὕτως . 
μετὰ δὲ ταῦτα τὰς ἄλλας προστάξεις τοῖς πολίταις εἰς ταῦτα βλεπούσας αὐτοῖς εἶναι διακελευστέον , τούτων δὲ τὰ μὲν ἀνθρώπινα εἰς τὰ θεῖα , τὰ δὲ θεῖα εἰς τὸν ἡγεμόνα νοῦν σύμπαντα βλέπειν · περί τε γάμους ἀλλήλοις ἐπικοινουμένους , μετά τε ταῦτα ἐν ταῖς τῶν παίδων γεννήσεσιν καὶ τροφαῖς ὅσοι τε ἄρρενες καὶ ὅσαι θήλειαι , νέων τε ὄντων καὶ ἐπὶ τὸ πρεσβύτερον ἰόντων μέχρι γήρως , τιμῶντα ὀρθῶς ἐπιμελεῖσθαι δεῖ καὶ ἀτιμάζοντα , ἐν πάσαις ταῖς τούτων ὁμιλίαις τάς τε λύπας αὐτῶν καὶ τὰς ἡδονὰς καὶ τὰς ἐπιθυμίας συμπάντων τε ἐρώτων τὰς σπουδὰς ἐπεσκεμμένον καὶ παραπεφυλαχότα , ψέγειν τε ὀρθῶς καὶ ἐπαινεῖν δῑ αὐτῶν τῶν νόμων · ἐν ὀργαῖς τε αὖ καὶ ἐν φόβοις , ὅσαι τε διὰ δυστυχίαν ταραχαὶ ταῖς ψυχαῖς γίγνονται καὶ ὅσαι ἐν εὐτυχίαις τῶν τοιούτων ἀποφυγαί , ὅσα τε κατὰ νόσους ἢ κατὰ πολέμους ἢ πενίας ἢ τὰ τούτοις ἐναντία γιγνόμενα προσπίπτει τοῖς ἀνθρώποις παθήματα , ἐν πᾶσιν τοῖς τοιούτοις τῆς ἑκάστων διαθέσεως διδακτέον καὶ ὁριστέον τό τε καλὸν καὶ μή . 
μετὰ δὲ ταῦτα ἀνάγκη τὸν νομοθέτην τὰς κτήσεις τῶν πολιτῶν καὶ τὰ ἀναλώματα φυλάττειν ὅντιν’ ἂν γίγνηται τρόπον , καὶ τὰς πρὸς ἀλλήλους πᾶσιν τούτοις κοινωνίας καὶ διαλύσεις ἑκοῦσίν τε καὶ ἄκουσιν καθ’ ὁποῖον ἂν ἕκαστον πράττωσιν τῶν τοιούτων πρὸς ἀλλήλους ἐπισκοπεῖν , τό τε δίκαιον καὶ μὴ ἐν οἷς ἔστιν τε καὶ ἐν οἷς ἐλλείπει , καὶ τοῖς μὲν εὐπειθέσιν τῶν νόμων τιμὰς ἀπονέμειν , τοῖς δὲ δυσπειθέσι δίκας τακτὰς ἐπιτιθέναι , μέχριπερ ἂν πρὸς τέλος ἁπάσης πολιτείας ἐπεξελθών , ἴδῃ τῶν τελευτησάντων τίνα δεῖ τρόπον ἑκάστοις γίγνεσθαι τὰς ταφὰς καὶ τιμὰς ἅστινας αὐτοῖς ἀπονέμειν δεῖ · κατιδὼν δὲ ὁ θεὶς τοὺς νόμους ἅπασιν τούτοις φύλακας ἐπιστήσει , τοὺς μὲν διὰ φρονήσεως , τοὺς δὲ δῑ ἀληθοῦς δόξης ἰόντας , ὅπως πάντα ταῦτα συνδήσας ὁ νοῦς ἑπόμενα σωφροσύνῃ καὶ δικαιοσύνῃ ἀποφήνῃ , ἀλλὰ μὴ πλούτῳ μηδὲ φιλοτιμίᾳ.” 
οὕτως , ὦ ξένοι , ἔγωγε ἤθελον ἂν ὑμᾶς καὶ ἔτι νῦν βούλομαι διεξελθεῖν πῶς ἐν τοῖς τοῦ Διὸς λεγομένοις νόμοις τοῖς τε τοῦ Πυθίου Ἀπόλλωνος , οὓς Μίνως τε καὶ Λυκοῦργος ἐθέτην , ἔνεστίν τε πάντα ταῦτα , καὶ ὅπῃ τάξιν τινὰ εἰληφότα διάδηλά ἐστιν τῷ περὶ νόμων ἐμπείρῳ τέχνῃ εἴτε καί τισιν ἔθεσιν , τοῖς δὲ ἄλλοις ἡμῖν οὐδαμῶς ἐστι καταφανῆ . 
Κλεινίας πῶς οὖν , ὦ ξένε , λέγειν χρὴ τὰ μετὰ ταῦτα ; 
Ἀθηναῖος ἐξ ἀρχῆς πάλιν ἔμοιγε δοκεῖ χρῆναι διεξελθεῖν , καθάπερ ἠρξάμεθα , τὰ τῆς ἀνδρείας πρῶτον ἐπιτηδεύματα , ἔπειτα ἕτερον καὶ αὖθις ἕτερον εἶδος τῆς ἀρετῆς διέξιμεν , ἐὰν βούλησθε · ὅπως δ’ ἂν τὸ πρῶτον διεξέλθωμεν , πειρασώμεθα αὐτὸ παράδειγμα θέμενοι καὶ τἆλλ’ οὕτω διαμυθολογοῦντες παραμύθια ποιήσασθαι τῆς ὁδοῦ , ὕστερον δὲ ἀρετῆς πάσης ἅ γε νυνδὴ διήλθομεν ἐκεῖσε βλέποντα ἀποφανοῦμεν , ἂν θεὸς ἐθέλῃ . 
Μέγιλλος καλῶς λέγεις , καὶ πειρῶ πρῶτον κρίνειν τὸν τοῦ Διὸς ἐπαινέτην τόνδε ἡμῖν . 
Ἀθηναῖος πειράσομαι , καὶ σέ τε καὶ ἐμαυτόν · κοινὸς γὰρ ὁ λόγος . 
λέγετε οὖν · τὰ συσσίτιά φαμεν καὶ τὰ γυμνάσια πρὸς τὸν πόλεμον ἐξηυρῆσθαι τῷ νομοθέτῃ ; 
Μέγιλλος ναί . 
Ἀθηναῖος καὶ τρίτον ἢ τέταρτον ; 
ἴσως γὰρ ἂν οὕτω χρείη διαριθμήσασθαι καὶ περὶ τῶν τῆς ἄλλης ἀρετῆς εἴτε μερῶν εἴτε ἅττ’ αὐτὰ καλεῖν χρεών ἐστι , δηλοῦντα μόνον ἃ λέγει . 
Μέγιλλος τρίτον τοίνυν , ἔγωγ’ εἴποιμ’ ἂν καὶ Λακεδαιμονίων ὁστισοῦν , τὴν θήραν ηὗρε . 
Ἀθηναῖος τέταρτον δέ , ἢ πέμπτον εἰ δυναίμεθα , λέγειν πειρώμεθα . 
Μέγιλλος ἔτι τοίνυν καὶ τὸ τέταρτον ἔγωγε πειρῴμην ἂν λέγειν , τὸ περὶ τὰς καρτερήσεις τῶν ἀλγηδόνων πολὺ παρ’ ἡμῖν γιγνόμενον , ἔν τε ταῖς πρὸς ἀλλήλους ταῖς χερσὶ μάχαις καὶ ἐν ἁρπαγαῖς τισιν διὰ πολλῶν πληγῶν ἑκάστοτε γιγνομένων · ἔτι δὲ καὶ κρυπτεία τις ὀνομάζεται θαυμαστῶς πολύπονος πρὸς τὰς καρτερήσεις , χειμώνων τε ἀνυποδησίαι καὶ ἀστρωσίαι καὶ ἄνευ θεραπόντων αὐτοῖς ἑαυτῶν διακονήσεις νύκτωρ τε πλανωμένων διὰ πάσης τῆς χώρας καὶ μεθ’ ἡμέραν . 
ἔτι δὲ κἀν ταῖς γυμνοπαιδίαις δειναὶ καρτερήσεις παρ’ ἡμῖν γίγνονται τῇ τοῦ πνίγους ῥώμῃ διαμαχομένων , καὶ πάμπολλα ἕτερα , σχεδὸν ὅσα οὐκ ἂν παύσαιτό τις ἑκάστοτε διεξιών . 
Ἀθηναῖος εὖ γε , ὦ Λακεδαιμόνιε ξένε , λέγεις . 
τὴν ἀνδρείαν δέ , φέρε , τί θῶμεν ; 
πότερον ἁπλῶς οὕτως εἶναι πρὸς φόβους καὶ λύπας διαμάχην μόνον , ἢ καὶ πρὸς πόθους τε καὶ ἡδονὰς καί τινας δεινὰς θωπείας κολακικάς , αἳ καὶ τῶν σεμνῶν οἰομένων εἶναι τοὺς θυμοὺς ποιοῦσιν κηρίνους . 
Μέγιλλος οἶμαι μὲν οὕτω · πρὸς ταῦτα σύμπαντα . 
Ἀθηναῖος εἰ γοῦν μεμνήμεθα τοὺς ἔμπροσθεν λόγους , ἥττω τινὰ ὅδε καὶ πόλιν ἔλεγεν αὐτὴν αὑτῆς καὶ ἄνδρα . 
ἦ γάρ , ὦ ξένε Κνώσιε ; 
Κλεινίας καὶ πάνυ γε . 
Ἀθηναῖος νῦν οὖν πότερα λέγομεν τὸν τῶν λυπῶν ἥττω κακὸν ἢ καὶ τὸν τῶν ἡδονῶν ; 
Κλεινίας μᾶλλον , ἔμοιγε δοκεῖ , τὸν τῶν ἡδονῶν · καὶ πάντες που μᾶλλον λέγομεν τὸν ὑπὸ τῶν ἡδονῶν κρατούμενον τοῦτον τὸν ἐπονειδίστως ἥττονα ἑαυτοῦ πρότερον ἢ τὸν ὑπὸ τῶν λυπῶν . 
Ἀθηναῖος ὁ Διὸς οὖν δὴ καὶ ὁ Πυθικὸς νομοθέτης οὐ δήπου χωλὴν τὴν ἀνδρείαν νενομοθετήκατον , πρὸς τἀριστερὰ μόνον δυναμένην ἀντιβαίνειν , πρὸς τὰ δεξιὰ καὶ κομψὰ καὶ θωπευτικὰ ἀδυνατοῦσαν ; 
ἢ πρὸς ἀμφότερα ; 
Κλεινίας πρὸς ἀμφότερα ἔγωγε ἀξιῶ . 
Ἀθηναῖος λέγωμεν τοίνυν πάλιν ἐπιτηδεύματα ποῖα ἔσθ’ ὑμῖν ἀμφοτέραις ταῖς πόλεσιν , ἃ γεύοντα τῶν ἡδονῶν καὶ οὐ φεύγοντα αὐτάς , καθάπερ τὰς λύπας οὐκ ἔφευγεν , ἀλλ’ ἄγοντα εἰς μέσας , ἠνάγκαζε καὶ ἔπειθεν τιμαῖς ὥστε κρατεῖν αὐτῶν ; 
ποῦ δὴ τοῦτ’ ἔστιν ταὐτὸν περὶ τὰς ἡδονὰς συντεταγμένον ἐν τοῖς νόμοις ; 
λεγέσθω τί τοῦτ’ ἐστὶν ὃ καὶ ἀπεργάζεται ὑμῖν ὁμοίως πρός τε ἀλγηδόνας καὶ πρὸς ἡδονὰς τοὺς αὐτοὺς ἀνδρείους , νικῶντάς τε ἃ δεῖ νικᾶν καὶ οὐδαμῶς ἥττους πολεμίων τῶν ἐγγύτατα ἑαυτῶν καὶ χαλεπωτάτων . 
Μέγιλλος οὕτω μὲν τοίνυν , ὦ ξένε , καθάπερ πρὸς τὰς ἀλγηδόνας εἶχον νόμους ἀντιτεταγμένους πολλοὺς εἰπεῖν , οὐκ ἂν ἴσως εὐποροίην κατὰ μεγάλα μέρη καὶ διαφανῆ λέγων περὶ τῶν ἡδονῶν · κατὰ δὲ σμικρὰ ἴσως εὐποροίην ἄν . 
Κλεινίας οὐ μὴν οὐδ’ ἂν αὐτὸς ἔγωγε ἐν τοῖς κατὰ Κρήτην νόμοις ἔχοιμι ἐμφανὲς ὁμοίως ποιεῖν τὸ τοιοῦτον . 
Ἀθηναῖος ὦ ἄριστοι ξένων , καὶ οὐδέν γε θαυμαστόν . 
ἀλλ’ ἂν ἄρα τις ἡμῶν περὶ τοὺς ἑκάστων οἴκοι νόμους ψέξῃ τι , βουλόμενος ἰδεῖν τό τε ἀληθὲς ἅμα καὶ τὸ βέλτιστον , μὴ χαλεπῶς ἀλλὰ πρᾴως ἀποδεχώμεθα ἀλλήλων . 
Κλεινίας ὀρθῶς , ὦ ξένε Ἀθηναῖε , εἴρηκας , καὶ πειστέον . 
Ἀθηναῖος οὐ γὰρ ἄν , ὦ Κλεινία , τηλικοῖσδε ἀνδράσιν πρέποι τὸ τοιοῦτον . 
Κλεινίας οὐ γὰρ οὖν . 
Ἀθηναῖος εἰ μὲν τοίνυν ὀρθῶς ἢ μή τις ἐπιτιμᾷ τῇ τε Λακωνικῇ καὶ τῇ Κρητικῇ πολιτείᾳ , λόγος ἂν ἕτερος εἴη · τὰ δ’ οὖν λεγόμενα πρὸς τῶν πολλῶν ἴσως ἐγὼ μᾶλλον ἔχοιμ’ ἂν ὑμῶν ἀμφοτέρων λέγειν . 
ὑμῖν μὲν γάρ , εἴπερ καὶ μετρίως κατεσκεύασται τὰ τῶν νόμων , εἷς τῶν καλλίστων ἂν εἴη νόμων μὴ ζητεῖν τῶν νέων μηδένα ἐᾶν ποῖα καλῶς αὐτῶν ἢ μὴ καλῶς ἔχει , μιᾷ δὲ φωνῇ καὶ ἐξ ἑνὸς στόματος πάντας συμφωνεῖν ὡς πάντα καλῶς κεῖται θέντων θεῶν , καὶ ἐάν τις ἄλλως λέγῃ , μὴ ἀνέχεσθαι τὸ παράπαν ἀκούοντας · γέρων δὲ εἴ τίς τι συννοεῖ τῶν παρ’ ὑμῖν , πρὸς ἄρχοντά τε καὶ πρὸς ἡλικιώτην μηδενὸς ἐναντίον νέου ποιεῖσθαι τοὺς τοιούτους λόγους . 
Κλεινίας ὀρθότατά γε , ὦ ξένε , λέγεις , καὶ καθάπερ μάντις , ἀπὼν τῆς τότε διανοίας τοῦ τιθέντος αὐτά , νῦν ἐπιεικῶς μοι δοκεῖς ἐστοχάσθαι καὶ σφόδρα ἀληθῆ λέγειν . 
Ἀθηναῖος οὐκοῦν ἡμῖν τὰ νῦν ἐρημία μὲν νέων , αὐτοὶ δ’ ἕνεκα γήρως ἀφείμεθ’ ὑπὸ τοῦ νομοθέτου διαλεγόμενοι περὶ αὐτῶν τούτων μόνοι πρὸς μόνους μηδὲν ἂν πλημμελεῖν ; 
Κλεινίας ἔστι ταῦτα οὕτως , εἰς ἃ καὶ μηδέν γε ἀνῇς ἐπιτιμῶν τοῖς νόμοις ἡμῶν · οὐ γὰρ τό γε γνῶναί τι τῶν μὴ καλῶν ἄτιμον , ἀλλὰ ἴασιν ἐξ αὐτοῦ συμβαίνει γίγνεσθαι τῷ μὴ φθόνῳ τὰ λεγόμενα ἀλλ’ εὐνοίᾳ δεχομένῳ . 
Ἀθηναῖος καλῶς · οὐ μὴν ἐπιτιμῶν γε ἐρῶ τοῖς νόμοις πω , πρὶν βεβαίως εἰς δύναμιν διασκέψασθαι , μᾶλλον δὲ ἀπορῶν . 
ὑμῖν γὰρ ὁ νομοθέτης μόνοις Ἑλλήνων καὶ βαρβάρων , ὧν ἡμεῖς πυνθανόμεθα , τῶν μεγίστων ἡδονῶν καὶ παιδιῶν ἐπέταξεν ἀπέχεσθαι καὶ μὴ γεύεσθαι , τὸ δὲ τῶν λυπῶν καὶ φόβων , ὅπερ ἄρτι διεληλύθαμεν , ἡγήσατο εἴ τις ἐκ παίδων φευξεῖται διὰ τέλους , ὁπόταν εἰς ἀναγκαίους ἔλθῃ πόνους καὶ φόβους καὶ λύπας , φευξεῖσθαι τοὺς ἐν ἐκείνοις γεγυμνασμένους καὶ δουλεύσειν αὐτοῖς . 
ταὐτὸν δὴ τοῦτ’ , οἶμαι , καὶ πρὸς τὰς ἡδονὰς ἔδει διανοεῖσθαι τὸν αὐτὸν νομοθέτην , λέγοντα αὐτὸν πρὸς ἑαυτὸν ὡς ἡμῖν ἐκ νέων εἰ ἄπειροι τῶν μεγίστων ἡδονῶν οἱ πολῖται γενήσονται , καὶ ἀμελέτητοι γιγνόμενοι ἐν ταῖς ἡδοναῖς καρτερεῖν καὶ μηδὲν τῶν αἰσχρῶν ἀναγκάζεσθαι ποιεῖν , ἕνεκα τῆς γλυκυθυμίας τῆς πρὸς τὰς ἡδονὰς ταὐτὸν πείσονται τοῖς ἡττωμένοις τῶν φόβων · δουλεύσουσι τρόπον ἕτερον καὶ ἔτ’ αἰσχίω τοῖς γε δυναμένοις καρτερεῖν ἐν ταῖς ἡδοναῖς καὶ τοῖς κεκτημένοις τὰ περὶ τὰς ἡδονάς , ἀνθρώποις ἐνίοτε παντάπασι κακοῖς , καὶ τὴν ψυχὴν τῇ μὲν δούλην τῇ δὲ ἐλευθέραν ἕξουσιν , καὶ οὐκ ἄξιοι ἁπλῶς ἀνδρεῖοι καὶ ἐλευθέριοι ἔσονται προσαγορεύεσθαι . 
σκοπεῖτε οὖν εἴ τι τῶν νῦν λεγομένων ὑμῖν κατὰ τρόπον δοκεῖ λέγεσθαι . 
Κλεινίας δοκεῖ μὲν ἡμῖν γέ πως λεγομένου τοῦ λόγου · περὶ δὲ τηλικούτων εὐθὺς πεπιστευκέναι ῥᾳδίως μὴ νέων τε ᾖ μᾶλλον καὶ ἀνοήτων . 
Ἀθηναῖος ἀλλ’ εἰ τὸ μετὰ ταῦτα διεξίοιμεν ὧν προυθέμεθα , ὦ Κλεινία τε καὶ Λακεδαιμόνιε ξένε—μετ’ ἀνδρείαν γὰρ δὴ σωφροσύνης πέρι λέγωμεν—τὶ διαφέρον ἐν ταύταις ταῖς πολιτείαις ἢ ταῖς τῶν εἰκῇ πολιτευομένων ἀνευρήσομεν , ὥσπερ τὰ περὶ τὸν πόλεμον νυνδή ; 
Μέγιλλος σχεδὸν οὐ ῥᾴδιον · ἀλλ’ ἔοικεν γὰρ τά τε συσσίτια καὶ τὰ γυμνάσια καλῶς ηὑρῆσθαι πρὸς ἀμφοτέρας . 
Ἀθηναῖος ἔοικεν δῆτα , ὦ ξένοι , χαλεπὸν εἶναι τὸ περὶ τὰς πολιτείας ἀναμφισβητήτως ὁμοίως ἔργῳ καὶ λόγῳ γίγνεσθαι · κινδυνεύει γάρ , καθάπερ ἐν τοῖς σώμασιν , οὐ δυνατὸν εἶναι προστάξαι τι πρὸς ἓν σῶμα ἓν ἐπιτήδευμα , ἐν ᾧ οὐκ ἂν φανείη ταὐτὸν τοῦτο τὰ μὲν βλάπτον τὰ ἡμῶν σώματα , τὰ δὲ καὶ ὠφελοῦν . 
ἐπεὶ καὶ τὰ γυμνάσια ταῦτα καὶ τὰ συσσίτια πολλὰ μὲν ἄλλα νῦν ὠφελεῖ τὰς πόλεις , πρὸς δὲ τὰς στάσεις χαλεπά—δηλοῦσιν δὲ Μιλησίων καὶ Βοιωτῶν καὶ Θουρίων παῖδες—καὶ δὴ καὶ παλαιὸν νόμον δοκεῖ τοῦτο τὸ ἐπιτήδευμα καὶ κατὰ φύσιν , τὰς περὶ τὰ ἀφροδίσια ἡδονὰς οὐ μόνον ἀνθρώπων ἀλλὰ καὶ θηρίων , διεφθαρκέναι . 
καὶ τούτων τὰς ὑμετέρας πόλεις πρώτας ἄν τις αἰτιῷτο καὶ ὅσαι τῶν ἄλλων μάλιστα ἅπτονται τῶν γυμνασίων · καὶ εἴτε παίζοντα εἴτε σπουδάζοντα ἐννοεῖν δεῖ τὰ τοιαῦτα , ἐννοητέον ὅτι τῇ θηλείᾳ καὶ τῇ τῶν ἀρρένων φύσει εἰς κοινωνίαν ἰούσῃ τῆς γεννήσεως ἡ περὶ ταῦτα ἡδονὴ κατὰ φύσιν ἀποδεδόσθαι δοκεῖ , ἀρρένων δὲ πρὸς ἄρρενας ἢ θηλειῶν πρὸς θηλείας παρὰ φύσιν καὶ τῶν πρώτων τὸ τόλμημ’ εἶναι δῑ ἀκράτειαν ἡδονῆς . 
πάντες δὲ δὴ Κρητῶν τὸν περὶ Γανυμήδη μῦθον κατηγοροῦμεν ὡς λογοποιησάντων τούτων · ἐπειδὴ παρὰ Διὸς αὐτοῖς οἱ νόμοι πεπιστευμένοι ἦσαν γεγονέναι , τοῦτον τὸν μῦθον προστεθηκέναι κατὰ τοῦ Διός , ἵνα ἑπόμενοι δὴ τῷ θεῷ καρπῶνται καὶ ταύτην τὴν ἡδονήν . 
τὸ μὲν οὖν τοῦ μύθου χαιρέτω , νόμων δὲ πέρι διασκοπουμένων ἀνθρώπων ὀλίγου πᾶσά ἐστιν ἡ σκέψις περί τε τὰς ἡδονὰς καὶ τὰς λύπας ἔν τε πόλεσιν καὶ ἐν ἰδίοις ἤθεσιν · δύο γὰρ αὗται πηγαὶ μεθεῖνται φύσει ῥεῖν , ὧν ὁ μὲν ἀρυτόμενος ὅθεν τε δεῖ καὶ ὁπότε καὶ ὁπόσον εὐδαιμονεῖ , καὶ πόλις ὁμοίως καὶ ἰδιώτης καὶ ζῷον ἅπαν , ὁ δ’ ἀνεπιστημόνως ἅμα καὶ ἐκτὸς τῶν καιρῶν τἀναντία ἂν ἐκείνῳ ζῴη . 
Μέγιλλος λέγεται μὲν ταῦτα , ὦ ξένε , καλῶς πως · οὐ μὴν ἀλλ’ ἀφασία γ’ ἡμᾶς λαμβάνει τί ποτε χρὴ λέγειν πρὸς ταῦτα , ὅμως δ’ ἔμοιγε ὀρθῶς δοκεῖ τὸ τὰς ἡδονὰς φεύγειν διακελεύεσθαι τόν γε ἐν Λακεδαίμονι νομοθέτην , περὶ δὲ τῶν ἐν Κνωσῷ νόμων ὅδε , ἂν ἐθέλῃ , βοηθήσει . 
τὰ δ’ ἐν 
Σπάρτῃ κάλλιστ’ ἀνθρώπων δοκεῖ μοι κεῖσθαι τὰ περὶ τὰς ἡδονάς · οὗ γὰρ μάλιστ’ ἄνθρωποι καὶ μεγίσταις προσπίπτουσιν ἡδοναῖς καὶ ὕβρεσι καὶ ἀνοίᾳ πάσῃ , τοῦτ’ ἐξέβαλεν ὁ νόμος ἡμῶν ἐκ τῆς χώρας συμπάσης , καὶ οὔτ’ ἂν ἐπ’ ἀγρῶν ἴδοις , οὔτ’ ἐν ἄστεσιν ὅσων Σπαρτιάταις μέλει , συμπόσια οὐδ’ ὁπόσα τούτοις συνεπόμενα πάσας ἡδονὰς κινεῖ κατὰ δύναμιν , οὐδ’ ἔστιν ὅστις ἂν ἀπαντῶν κωμάζοντί τινι μετὰ μέθης οὐκ ἂν τὴν μεγίστην δίκην εὐθὺς ἐπιθείη , καὶ οὐδ’ ἂν Διονύσια πρόφασιν ἔχοντ’ αὐτὸν λύσαιτο , ὥσπερ ἐν ἁμάξαις εἶδόν ποτε παρ’ ὑμῖν ἐγώ , καὶ ἐν Τάραντι δὲ παρὰ τοῖς ἡμετέροις ἀποίκοις πᾶσαν ἐθεασάμην τὴν πόλιν περὶ τὰ Διονύσια μεθύουσαν · παρ’ ἡμῖν δ’ οὐκ ἔστ’ οὐδὲν τοιοῦτον . 
Ἀθηναῖος ὦ Λακεδαιμόνιε ξένε , ἐπαινετὰ μὲν πάντ’ ἐστὶν τὰ τοιαῦτα , ὅπου τινὲς ἔνεισιν καρτερήσεις , ὅπου δὲ ἀνεῖνται , βλακικώτερα · ταχὺ γάρ σου λάβοιτ’ ἄν τις τῶν παρ’ ἡμῶν ἀμυνόμενος , δεικνὺς τὴν τῶν γυναικῶν παρ’ ὑμῖν ἄνεσιν . 
ἅπασιν δὴ τοῖς τοιούτοις , καὶ ἐν Τάραντι καὶ παρ’ ἡμῖν καὶ παρ’ ὑμῖν δέ , μία ἀπόκρισις ἀπολύεσθαι δοκεῖ τοῦ μὴ κακῶς ἔχειν ἀλλ’ ὀρθῶς · πᾶς γὰρ ἀποκρινόμενος ἐρεῖ θαυμάζοντι ξένῳ , τὴν παρ’ αὐτοῖς ἀήθειαν ὁρῶντι , “μὴ θαύμαζε , ὦ ξένε · νόμος ἔσθ’ ἡμῖν οὗτος , ἴσως δ’ ὑμῖν περὶ αὐτῶν τούτων ἕτερος.” 
ἡμῖν δ’ ἐστὶ νῦν , ὦ φίλοι ἄνδρες , οὐ περὶ τῶν ἀνθρώπων τῶν ἄλλων ὁ λόγος , ἀλλὰ περὶ τῶν νομοθετῶν αὐτῶν κακίας τε καὶ ἀρετῆς . 
ἔτι γὰρ οὖν εἴπωμεν πλείω περὶ ἁπάσης μέθης · οὐ γὰρ σμικρόν ἐστιν τὸ ἐπιτήδευμα οὐδὲ φαύλου διαγνῶναι νομοθέτου . 
λέγω δ’ οὐκ οἴνου περὶ πόσεως τὸ παράπαν ἢ μή , μέθης δὲ αὐτῆς πέρι , πότερον ὥσπερ Σκύθαι χρῶνται καὶ Πέρσαι χρηστέον , καὶ ἔτι Καρχηδόνιοι καὶ Κελτοὶ καὶ Ἴβηρες καὶ Θρᾷκες , πολεμικὰ σύμπαντα ὄντα ταῦτα γένη , ἢ καθάπερ ὑμεῖς · ὑμεῖς μὲν γάρ , ὅπερ λέγεις , τὸ παράπαν ἀπέχεσθε , Σκύθαι δὲ καὶ Θρᾷκες ἀκράτῳ παντάπασι χρώμενοι , γυναῖκές τε καὶ αὐτοί , καὶ κατὰ τῶν ἱματίων καταχεόμενοι , καλὸν καὶ εὔδαιμον ἐπιτήδευμα ἐπιτηδεύειν νενομίκασι . 
Πέρσαι δὲ σφόδρα μὲν χρῶνται καὶ ταῖς ἄλλαις τρυφαῖς ἃς ὑμεῖς ἀποβάλλετε , ἐν τάξει δὲ μᾶλλον τούτων . 
Μέγιλλος ὦ λῷστε , διώκομεν δέ γε ἡμεῖς πάντας τούτους , ὅταν ὅπλα εἰς τὰς χεῖρας λάβωμεν . 
Ἀθηναῖος ὦ ἄριστε , μὴ λέγε ταῦτα · πολλαὶ γὰρ δὴ φυγαὶ καὶ διώξεις ἀτέκμαρτοι γεγόνασίν τε καὶ ἔσονται , διὸ φανερὸν ὅρον τοῦτον οὐκ ἄν ποτε λέγοιμεν , ἀλλὰ ἀμφισβητήσιμον , περὶ καλῶν ἐπιτηδευμάτων καὶ μή , νίκην τε καὶ ἧτταν λέγοντες μάχης . 
ἐπειδὴ γὰρ αἱ μείζους τὰς ἐλάττους πόλεις νικῶσιν μαχόμεναι καὶ καταδουλοῦνται , Συρακόσιοι μὲν Λοκρούς , οἳ δὴ δοκοῦσιν εὐνομώτατοι τῶν περὶ ἐκεῖνον τὸν τόπον γεγονέναι , Κείους δὲ Ἀθηναῖοι · μυρία δὲ ἄλλα τοιαῦτ’ ἂν εὕροιμεν . 
ἀλλὰ περὶ αὐτοῦ ἑκάστου ἐπιτηδεύματος πειρώμεθα λέγοντες πείθειν ἡμᾶς αὐτούς , νίκας δὲ καὶ ἥττας ἐκτὸς λόγου τὰ νῦν θῶμεν , λέγωμεν δ’ ὡς τὸ μὲν τοιόνδ’ ἐστὶν καλόν , τὸ δὲ τοιόνδε οὐ καλόν . 
πρῶτον δ’ ἀκούσατέ τί μου , περὶ αὐτῶν τούτων ὡς δεῖ τό τε χρηστὸν καὶ τὸ μὴ σκοπεῖν . 
Μέγιλλος πῶς οὖν δὴ λέγεις ; 
Ἀθηναῖος δοκοῦσί μοι πάντες οἱ λόγῳ τι λαβόντες ἐπιτήδευμα , καὶ προθέμενοι ψέγειν αὐτὸ ἢ ἐπαινεῖν εὐθὺς ῥηθέν , οὐδαμῶς δρᾶν κατὰ τρόπον , ἀλλὰ ταὐτὸν ποιεῖν οἷον εἰ δή τις , ἐπαινέσαντός τινος πυροὺς βρῶμα ὡς ἀγαθόν , εὐθὺς ψέγοι , μὴ διαπυθόμενος αὐτοῦ μήτε τὴν ἐργασίαν μήτε τὴν προσφοράν , ὅντινα τρόπον καὶ οἷστισι καὶ μεθ’ ὧν καὶ ὅπως ἔχοντα καὶ ὅπως προσφέρειν ἔχουσιν . 
νῦν δὴ ταὐτόν μοι δοκοῦμεν ἡμεῖς ἐν τοῖς λόγοις ποιεῖν · περὶ μέθης γὰρ ἀκούσαντες τοσοῦτον μόνον , εὐθὺς οἱ μὲν ψέγειν αὐτό , οἱ δ’ ἐπαινεῖν , καὶ μάλα ἀτόπως . 
μάρτυσιν γὰρ καὶ ἐπαινέταις χρώμενοι ἐπαινοῦμεν ἑκάτεροι , καὶ οἱ μέν , ὅτι πολλοὺς παρεχόμεθα , ἀξιοῦμέν τι λέγειν κύριον , οἱ δέ , ὅτι τοὺς μὴ χρωμένους αὐτῷ ὁρῶμεν νικῶντας μαχομένους · ἀμφισβητεῖται δ’ αὖ καὶ τοῦτο ἡμῖν . 
εἰ μὲν δὴ καὶ περὶ ἑκάστων οὕτω καὶ τῶν ἄλλων νομίμων διέξιμεν , οὐκ ἂν ἔμοιγε κατὰ νοῦν εἴη , τρόπον δὲ ἄλλον , ὃν ἐμοὶ φαίνεται δεῖν , ἐθέλω λέγειν περὶ αὐτοῦ τούτου , τῆς μέθης , πειρώμενος ἂν ἄρα δύνωμαι τὴν περὶ ἁπάντων τῶν τοιούτων ὀρθὴν μέθοδον ἡμῖν δηλοῦν , ἐπειδὴ καὶ μυρία ἐπὶ μυρίοις ἔθνη περὶ αὐτῶν ἀμφισβητοῦντα ὑμῖν πόλεσι δυοῖν τῷ λόγῳ διαμάχοιτ’ ἄν . 
Μέγιλλος καὶ μὴν εἴ τινα ἔχομεν ὀρθὴν σκέψιν τῶν τοιούτων , οὐκ ἀποκνητέον ἀκούειν . 
Ἀθηναῖος σκεψώμεθα δή πῃ τῇδε . 
φέρε , εἴ τις αἰγῶν τροφήν , καὶ τὸ ζῷον αὐτὸ κτῆμα ὡς ἔστιν καλόν , ἐπαινοῖ , ἄλλος δέ τις ἑωρακὼς αἶγας χωρὶς νεμομένας αἰπόλου ἐν ἐργασίμοις χωρίοις δρώσας κακὰ διαψέγοι , καὶ πᾶν θρέμμα ἄναρχον ἢ μετὰ κακῶν ἀρχόντων ἰδὼν οὕτω μέμφοιτο , τὸν τοῦ τοιούτου ψόγον ἡγούμεθα ὑγιὲς ἄν ποτε ψέξαι καὶ ὁτιοῦν ; 
Μέγιλλος καὶ πῶς ; 
Ἀθηναῖος χρηστὸς δὲ ἄρχων ἔσθ’ ἡμῖν ἐν πλοίοις πότερον ἐὰν τὴν ναυτικὴν ἔχῃ ἐπιστήμην μόνον , ἄντ’ οὖν ναυτιᾷ ἄντε μή , ἢ πῶς ἂν λέγοιμεν ; 
Μέγιλλος οὐδαμῶς , ἄν γε πρὸς τῇ τέχνῃ ἔχῃ καὶ τοῦτο τὸ πάθος ὃ λέγεις . 
Ἀθηναῖος τί δ’ ἄρχων στρατοπέδων ; 
ἆρ’ ἐὰν τὴν πολεμικὴν ἔχῃ ἐπιστήμην , ἱκανὸς ἄρχειν , κἂν δειλὸς ὢν ἐν τοῖς δεινοῖς ὑπὸ μέθης τοῦ φόβου ναυτιᾷ ; 
Μέγιλλος καὶ πῶς ; 
Ἀθηναῖος ἂν δὲ αὖ μήτε ἔχῃ τὴν τέχνην δειλός τε ᾖ ; 
Μέγιλλος παντάπασίν τινα πονηρὸν λέγεις , καὶ οὐδαμῶς ἀνδρῶν ἄρχοντα ἀλλά τινων σφόδρα γυναικῶν . 
Ἀθηναῖος τί δ’ ἐπαινέτην ἢ ψέκτην κοινωνίας ἡστινοσοῦν ᾗ πέφυκέν τε ἄρχων εἶναι μετ’ ἐκείνου τε ὠφέλιμός ἐστιν , ὁ δὲ μήτε ἑωρακὼς εἴη ποτ’ ὀρθῶς αὐτὴν αὑτῇ κοινωνοῦσαν μετ’ ἄρχοντος , ἀεὶ δὲ ἄναρχον ἢ μετὰ κακῶν ἀρχόντων συνοῦσαν ; 
οἰόμεθα δή ποτε τοὺς τοιούτους θεωροὺς τῶν τοιούτων κοινωνιῶν χρηστόν τι ψέξειν ἢ ἐπαινέσεσθαι ; 
Μέγιλλος πῶς δ’ ἄν , μηδέποτέ γε ἰδόντας μηδὲ συγγενομένους ὀρθῶς γενομένῳ μηδενὶ τῶν τοιούτων κοινωνημάτων ; 
Ἀθηναῖος ἔχε δή · τῶν πολλῶν κοινωνιῶν συμπότας καὶ συμπόσια θεῖμεν ἂν μίαν τινὰ συνουσίαν εἶναι ; 
Μέγιλλος καὶ σφόδρα γε . 
Ἀθηναῖος ταύτην οὖν μῶν ὀρθῶς γιγνομένην ἤδη τις πώποτε ἐθεάσατο ; 
καὶ σφῷν μὲν ἀποκρίνασθαι ῥᾴδιον ὡς οὐδεπώποτε τὸ παράπαν—οὐ γὰρ ἐπιχώριον ὑμῖν τοῦτο οὐδὲ νόμιμον—ἐγὼ δὲ ἐντετύχηκά τε πολλαῖς καὶ πολλαχοῦ , καὶ προσέτι πάσας ὡς ἔπος εἰπεῖν διηρώτηκα , καὶ σχεδὸν ὅλην μὲν οὐδεμίαν ὀρθῶς γιγνομένην ἑώρακα οὐδὲ ἀκήκοα , μόρια δ’ εἴ που σμικρὰ καὶ ὀλίγα , τὰ πολλὰ δὲ σύμπανθ’ ὡς εἰπεῖν διημαρτημένα . 
Κλεινίας πῶς δὴ ταῦτα , ὦ ξένε , λέγεις ; 
εἰπὲ ἔτι σαφέστερον · ἡμεῖς μὲν γάρ , ὅπερ εἶπες , ἀπειρίᾳ τῶν τοιούτων , οὐδὲ ἐντυγχάνοντες ἂν ἴσως εὐθύς γε γνοῖμεν τό τε ὀρθὸν καὶ μὴ γιγνόμενον ἐν αὐτοῖς . 
Ἀθηναῖος εἰκὸς λέγεις · ἀλλ’ ἐμοῦ φράζοντος πειρῶ μανθάνειν . 
τὸ μὲν γὰρ ἐν πάσαις τε συνόδοις , καὶ κοινωνίαις πράξεων ὡντινωνοῦν , ὡς ὀρθὸν πανταχοῦ ἑκάστοις ἄρχοντα εἶναι , μανθάνεις ; 
Κλεινίας πῶς γὰρ οὔ ; 
Ἀθηναῖος καὶ μὴν ἐλέγομεν νυνδὴ μαχομένων ὡς ἀνδρεῖον δεῖ τὸν ἄρχοντ’ εἶναι . 
Κλεινίας πῶς δ’ οὔ ; 
Ἀθηναῖος ὁ μὴν ἀνδρεῖος τῶν δειλῶν ὑπὸ φόβων ἧττον τεθορύβηται . 
Κλεινίας καὶ τοῦτο οὕτως . 
Ἀθηναῖος εἰ δ’ ἦν τις μηχανὴ μηδὲν τὸ παράπαν δεδιότα μηδὲ θορυβούμενον ἐπιστῆσαι στρατοπέδῳ στρατηγόν , ἆρ’ οὐ τοῦτ’ ἂν παντὶ τρόπῳ ἐπράττομεν ; 
Κλεινίας σφόδρα μὲν οὖν . 
Ἀθηναῖος νῦν δέ γε οὐ στρατοπέδου περὶ λέγομεν ἄρξοντος ἐν ἀνδρῶν ὁμιλίαις ἐχθρῶν ἐχθροῖς μετὰ πολέμου , φίλων δ’ ἐν εἰρήνῃ πρὸς φίλους κοινωνησόντων φιλοφροσύνης . 
Κλεινίας ὀρθῶς . 
Ἀθηναῖος ἔστιν δέ γε ἡ τοιαύτη συνουσία , εἴπερ ἔσται μετὰ μέθης , οὐκ ἀθόρυβος . 
ἦ γάρ ; 
Κλεινίας πῶς γάρ ; 
ἀλλ’ οἶμαι πᾶν τοὐναντίον . 
Ἀθηναῖος οὐκοῦν πρῶτον μὲν καὶ τούτοις ἄρχοντος δεῖ ; 
Κλεινίας τί μήν ; 
ὡς οὐδενί γε πράγματι . 
Ἀθηναῖος πότερον οὖν ἀθόρυβον , εἰ δυνατὸν εἴη , τὸν τοιοῦτον ἄρχοντα ἐκπορίζεσθαι δεῖ ; 
Κλεινίας πῶς γὰρ οὔ ; 
Ἀθηναῖος καὶ μὴν περί γε συνουσίας , ὡς ἔοικεν , αὐτὸν φρόνιμον εἶναι δεῖ · γίγνεται γὰρ φύλαξ τῆς τε ὑπαρχούσης φιλίας αὐτοῖς , καὶ ἔτι πλείονος ἐπιμελητὴς ὅπως ἔσται διὰ τὴν τότε συνουσίαν . 
Κλεινίας ἀληθέστατα . 
Ἀθηναῖος οὐκοῦν νήφοντά τε καὶ σοφὸν ἄρχοντα μεθυόντων δεῖ καθιστάναι , καὶ μὴ τοὐναντίον ; 
μεθυόντων γὰρ μεθύων καὶ νέος ἄρχων μὴ σοφός , εἰ μὴ κακὸν ἀπεργάσαιτό τι μέγα , πολλῇ χρῷτ’ ἂν ἀγαθῇ τύχῃ . 
Κλεινίας παμπόλλῃ μὲν οὖν . 
Ἀθηναῖος οὐκοῦν εἰ μὲν γιγνομένων ὡς δυνατὸν ὀρθότατα τούτων ἐν ταῖς πόλεσι τῶν συνουσιῶν μέμφοιτό τις , ἐπικαλῶν αὐτῷ τῷ πράγματι , τάχ’ ἂν ὀρθῶς ἴσως μέμφοιτο · εἰ δὲ ἁμαρτανόμενον ὡς οἷόν τε μάλιστα ἐπιτήδευμά τις ὁρῶν λοιδορεῖ , πρῶτον μὲν δῆλον ὡς ἀγνοεῖ τοῦτ’ αὐτὸ γιγνόμενον οὐκ ὀρθῶς , εἶθ’ ὅτι πᾶν τούτῳ τῷ τρόπῳ φανεῖται πονηρόν , δεσπότου τε καὶ ἄρχοντος νήφοντος χωρὶς πραττόμενον . 
ἢ οὐ συννοεῖς τοῦθ’ , ὅτι μεθύων κυβερνήτης καὶ πᾶς παντὸς ἄρχων ἀνατρέπει πάντα εἴτε πλοῖα εἴτε ἅρματα εἴτε στρατόπεδον , εἴθ’ ὅτι ποτ’ εἴη τὸ κυβερνώμενον ὑπ’ αὐτοῦ ; 
Κλεινίας παντάπασιν τοῦτό γε ἀληθὲς εἴρηκας , ὦ ξένε · τοὐπὶ τῷδε δ’ ἡμῖν λέγε , τί ποτε , ἂν γίγνηται τοῦτο ὀρθὸν τὸ περὶ τὰς πόσεις νόμιμον , ἀγαθὸν ἂν δράσειεν ἡμᾶς ; 
οἷον , ὃ νυνδὴ ἐλέγομεν , εἰ στράτευμα ὀρθῆς ἡγεμονίας τυγχάνοι , νίκη πολέμου τοῖς ἑπομένοις ἂν γίγνοιτο , οὐ σμικρὸν ἀγαθόν , καὶ τἆλλ’ οὕτω · συμποσίου δὲ ὀρθῶς παιδαγωγηθέντος τί μέγα ἰδιώταις ἢ τῇ πόλει γίγνοιτ’ ἄν ; 
Ἀθηναῖος τί δέ ; 
παιδὸς ἑνὸς ἢ καὶ χοροῦ παιδαγωγηθέντος κατὰ τρόπον ἑνός , τί μέγα τῇ πόλει φαῖμεν ἂν γίγνεσθαι ; 
ἢ τοῦτο οὕτως ἐρωτηθέντες εἴποιμεν ἂν ὡς ἑνὸς μὲν βραχύ τι τῇ πόλει γίγνοιτ’ ἂν ὄφελος , εἰ δ’ ὅλως ἐρωτᾷς παιδείαν τῶν παιδευθέντων τί μέγα τὴν πόλιν ὀνίνησιν , οὐ χαλεπὸν εἰπεῖν ὅτι παιδευθέντες μὲν εὖ γίγνοιντ’ ἂν ἄνδρες ἀγαθοί , γενόμενοι δὲ τοιοῦτοι τά τε ἄλλα πράττοιεν καλῶς , ἔτι δὲ κἂν νικῷεν τοὺς πολεμίους μαχόμενοι . 
παιδεία μὲν οὖν φέρει καὶ νίκην , νίκη δ’ ἐνίοτε ἀπαιδευσίαν · πολλοὶ γὰρ ὑβριστότεροι διὰ πολέμων νίκας γενόμενοι μυρίων ἄλλων κακῶν δῑ ὕβριν ἐνεπλήσθησαν , καὶ παιδεία μὲν οὐδεπώποτε γέγονεν Καδμεία , νῖκαι δὲ ἀνθρώποις πολλαὶ δὴ τοιαῦται γεγόνασίν τε καὶ ἔσονται . 
Κλεινίας δοκεῖς ἡμῖν , ὦ φίλε , τὴν ἐν τοῖς οἴνοις κοινὴν διατριβὴν ὡς εἰς παιδείας μεγάλην μοῖραν τείνουσαν λέγειν , ἂν ὀρθῶς γίγνηται . 
Ἀθηναῖος τί μήν ; 
Κλεινίας ἔχοις ἂν οὖν τὸ μετὰ τοῦτ’ εἰπεῖν ὡς ἔστιν τὸ νῦν εἰρημένον ἀληθές ; 
Ἀθηναῖος τὸ μὲν ἀληθές , ὦ ξένε , διισχυρίζεσθαι ταῦτα οὕτως ἔχειν , πολλῶν ἀμφισβητούντων , θεοῦ · εἰ δ’ ὅπῃ ἐμοὶ φαίνεται δεῖ λέγειν , οὐδεὶς φθόνος , ἐπείπερ ὡρμήκαμέν γε τοὺς λόγους περὶ νόμων καὶ πολιτείας ποιεῖσθαι τὰ νῦν . 
Κλεινίας τοῦτ’ αὐτὸ δὴ πειρώμεθα , τὸ σοὶ δοκοῦν περὶ τῶν νῦν ἀμφισβητουμένων καταμαθεῖν . 
Ἀθηναῖος ἀλλὰ χρὴ ποιεῖν οὕτως , ὑμᾶς τε ἐπὶ τὸ μαθεῖν καὶ ἐμὲ ἐπὶ τὸ δηλῶσαι πειρώμενον ἁμῶς γέ πως , συντεῖναι , τὸν λόγον . 
πρῶτον δέ μου ἀκούσατε τὸ τοιόνδε . 
τὴν πόλιν ἅπαντες ἡμῶν Ἕλληνες ὑπολαμβάνουσιν ὡς φιλόλογός τέ ἐστι καὶ πολύλογος , Λακεδαίμονα δὲ καὶ Κρήτην , τὴν μὲν βραχύλογον , τὴν δὲ πολύνοιαν μᾶλλον ἢ πολυλογίαν ἀσκοῦσαν · 
σκοπῶ δὴ μὴ δόξαν ὑμῖν παράσχωμαι περὶ σμικροῦ πολλὰ λέγειν , μέθης πέρι , σμικροῦ πράγματος , παμμήκη λόγον ἀνακαθαιρόμενος . 
τὸ δὲ ἡ κατὰ φύσιν αὐτοῦ διόρθωσις οὐκ ἂν δύναιτο ἄνευ μουσικῆς ὀρθότητός ποτε σαφὲς οὐδὲ ἱκανὸν ἐν τοῖς λόγοις ἀπολαβεῖν , μουσικὴ δὲ ἄνευ παιδείας τῆς πάσης οὐκ ἂν αὖ ποτε δύναιτο · ταῦτα δὲ παμπόλλων ἐστὶν λόγων . 
ὁρᾶτε οὖν τί ποιῶμεν εἰ ταῦτα μὲν ἐάσαιμεν ἐν τῷ παρόντι , μετεκβαῖμεν δ’ εἰς ἕτερόν τινα νόμων πέρι λόγον . 
Μέγιλλος ὦ ξένε Ἀθηναῖε , οὐκ οἶσθ’ ἴσως ὅτι τυγχάνει ἡμῶν ἡ ἑστία τῆς πόλεως οὖσα ὑμῶν πρόξενος . 
ἴσως μὲν οὖν καὶ πᾶσιν τοῖς παισίν , ἐπειδὰν ἀκούσωσιν ὅτι τινός εἰσιν πόλεως πρόξενοι , ταύτῃ τις εὔνοια ἐκ νέων εὐθὺς ἐνδύεται ἕκαστον ἡμῶν τῶν προξένων τῇ πόλει , ὡς δευτέρᾳ οὔσῃ πατρίδι μετὰ τὴν αὑτοῦ πόλιν · καὶ δὴ καὶ ἐμοὶ νῦν ταὐτὸν τοῦτο ἐγγέγονεν . 
ἀκούων γὰρ τῶν παίδων εὐθύς , εἴ τι μέμφοιντο ἢ καὶ ἐπαινοῖεν Λακεδαιμόνιοι Ἀθηναίους , ὡς “ἡ πόλις ὑμῶν , ὦ Μέγιλλε , ” 
ἔφασαν , “ἡμᾶς οὐ καλῶς ἢ καλῶς ἔρρεξε” 
—ταῦτα δὴ ἀκούων , καὶ μαχόμενος πρὸς αὐτὰ ὑπὲρ ὑμῶν ἀεὶ πρὸς τοὺς τὴν πόλιν εἰς ψόγον ἄγοντας , πᾶσαν εὔνοιαν ἔσχον , καί μοι νῦν ἥ τε φωνὴ προσφιλὴς ὑμῶν , τό τε ὑπὸ πολλῶν λεγόμενον , ὡς ὅσοι Ἀθηναίων εἰσὶν ἀγαθοὶ διαφερόντως εἰσὶν τοιοῦτοι , δοκεῖ ἀληθέστατα λέγεσθαι · μόνοι γὰρ ἄνευ ἀνάγκης αὐτοφυῶς , θείᾳ μοίρᾳ ἀληθῶς καὶ οὔτι πλαστῶς εἰσιν ἀγαθοί . 
θαρρῶν δὴ ἐμοῦ γε ἕνεκα λέγοις ἂν τοσαῦτα ὁπόσα σοι φίλον . 
Κλεινίας καὶ μήν , ὦ ξένε , καὶ τὸν παρ’ ἐμοῦ λόγον ἀκούσας τε καὶ ἀποδεξάμενος , θαρρῶν ὁπόσα βούλει λέγε . 
τῇδε γὰρ ἴσως ἀκήκοας ὡς Ἐπιμενίδης γέγονεν ἀνὴρ θεῖος , ὃς ἦν ἡμῖν οἰκεῖος , ἐλθὼν δὲ πρὸ τῶν Περσικῶν δέκα ἔτεσιν πρότερον παρ’ ὑμᾶς κατὰ τὴν τοῦ θεοῦ μαντείαν , θυσίας τε ἐθύσατό τινας ἃς ὁ θεὸς ἀνεῖλεν , καὶ δὴ καὶ φοβουμένων τὸν Περσικὸν Ἀθηναίων στόλον , εἶπεν ὅτι δέκα μὲν ἐτῶν οὐχ ἥξουσιν , ὅταν δὲ ἔλθωσιν , ἀπαλλαγήσονται πράξαντες οὐδὲν ὧν ἤλπιζον , παθόντες τε ἢ δράσαντες πλείω κακά . 
τότ’ οὖν ἐξενώθησαν ὑμῖν οἱ πρόγονοι ἡμῶν , καὶ εὔνοιαν ἐκ τόσου ἔγωγε ὑμῖν καὶ οἱ ἡμέτεροι ἔχουσιν γονῆς . 
Ἀθηναῖος τὰ μὲν τοίνυν ὑμέτερα ἀκούειν , ὡς ἔοικεν , ἕτοιμ’ ἂν εἴη · τὰ δ’ ἐμὰ βούλεσθαι μὲν ἕτοιμα , δύνασθαι δὲ οὐ πάνυ ῥᾴδια , ὅμως δὲ πειρατέον . 
πρῶτον δὴ οὖν πρὸς τὸν λόγον ὁρισώμεθα παιδείαν τί ποτ’ ἐστὶν καὶ τίνα δύναμιν ἔχει · διὰ γὰρ ταύτης φαμὲν ἰτέον εἶναι τὸν προκεχειρισμένον ἐν τῷ νῦν λόγον ὑφ’ ἡμῶν , μέχριπερ ἂν πρὸς τὸν θεὸν ἀφίκηται . 
Κλεινίας πάνυ μὲν οὖν δρῶμεν ταῦτα , εἴπερ σοί γε ἡδύ . 
Ἀθηναῖος λέγοντος τοίνυν ἐμοῦ τί ποτε χρὴ φάναι παιδείαν εἶναι , σκέψασθε ἂν ἀρέσκῃ τὸ λεχθέν . 
Κλεινίας λέγοις ἄν . 
Ἀθηναῖος λέγω δή , καί φημι τὸν ὁτιοῦν ἀγαθὸν ἄνδρα μέλλοντα ἔσεσθαι τοῦτο αὐτὸ ἐκ παίδων εὐθὺς μελετᾶν δεῖν , παίζοντά τε καὶ σπουδάζοντα ἐν τοῖς τοῦ πράγματος ἑκάστοις προσήκουσιν . 
οἷον τὸν μέλλοντα ἀγαθὸν ἔσεσθαι γεωργὸν ἤ τινα οἰκοδόμον , τὸν μὲν οἰκοδομοῦντά τι τῶν παιδείων οἰκοδομημάτων παίζειν χρή , τὸν δ’ αὖ γεωργοῦντα , καὶ ὄργανα ἑκατέρῳ σμικρά , τῶν ἀληθινῶν μιμήματα , παρασκευάζειν τὸν τρέφοντα αὐτῶν ἑκάτερον , καὶ δὴ καὶ τῶν μαθημάτων ὅσα ἀναγκαῖα προμεμαθηκέναι προμανθάνειν , οἷον τέκτονα μετρεῖν ἢ σταθμᾶσθαι καὶ πολεμικὸν ἱππεύειν παίζοντα ἤ τι τῶν τοιούτων ἄλλο ποιοῦντα , καὶ πειρᾶσθαι διὰ τῶν παιδιῶν ἐκεῖσε τρέπειν τὰς ἡδονὰς καὶ ἐπιθυμίας τῶν παίδων , οἷ ἀφικομένους αὐτοὺς δεῖ τέλος ἔχειν . 
κεφάλαιον δὴ παιδείας λέγομεν τὴν ὀρθὴν τροφήν , ἣ τοῦ παίζοντος τὴν ψυχὴν εἰς ἔρωτα μάλιστα ἄξει τούτου ὃ δεήσει γενόμενον ἄνδρ’ αὐτὸν τέλειον εἶναι τῆς τοῦ πράγματος ἀρετῆς · ὁρᾶτε οὖν εἰ μέχρι τούτου γε , ὅπερ εἶπον , ὑμῖν ἀρέσκει τὸ λεχθέν . 
Κλεινίας πῶς γὰρ οὔ ; 
Ἀθηναῖος μὴ τοίνυν μηδ’ ὃ λέγομεν εἶναι παιδείαν ἀόριστον γένηται . 
νῦν γὰρ ὀνειδίζοντες ἐπαινοῦντές θ’ ἑκάστων τὰς τροφάς , λέγομεν ὡς τὸν μὲν πεπαιδευμένον ἡμῶν ὄντα τινά , τὸν δὲ ἀπαίδευτον ἐνίοτε εἴς τε καπηλείας καὶ ναυκληρίας καὶ ἄλλων τοιούτων μάλα πεπαιδευμένων σφόδρα ἀνθρώπων · οὐ γὰρ ταῦτα ἡγουμένων , ὡς ἔοικ’ , εἶναι παιδείαν ὁ νῦν λόγος ἂν εἴη , τὴν δὲ πρὸς ἀρετὴν ἐκ παίδων παιδείαν , ποιοῦσαν ἐπιθυμητήν τε καὶ ἐραστὴν τοῦ πολίτην γενέσθαι τέλεον , ἄρχειν τε καὶ ἄρχεσθαι ἐπιστάμενον μετὰ δίκης . 
ταύτην τὴν τροφὴν ἀφορισάμενος ὁ λόγος οὗτος , ὡς ἐμοὶ φαίνεται , νῦν βούλοιτ’ ἂν μόνην παιδείαν προσαγορεύειν , τὴν δὲ εἰς χρήματα τείνουσαν ἤ τινα πρὸς ἰσχύν , ἢ καὶ πρὸς ἄλλην τινὰ σοφίαν ἄνευ νοῦ καὶ δίκης , βάναυσόν τ’ εἶναι καὶ ἀνελεύθερον καὶ οὐκ ἀξίαν τὸ παράπαν παιδείαν καλεῖσθαι . 
ἡμεῖς δὴ μηδὲν ὀνόματι διαφερώμεθ’ αὑτοῖς , ἀλλ’ ὁ νυνδὴ λόγος ἡμῖν ὁμολογηθεὶς μενέτω , ὡς οἵ γε ὀρθῶς πεπαιδευμένοι σχεδὸν ἀγαθοὶ γίγνονται , καὶ δεῖ δὴ τὴν παιδείαν μηδαμοῦ ἀτιμάζειν , ὡς πρῶτον τῶν καλλίστων τοῖς ἀρίστοις ἀνδράσιν παραγιγνόμενον · καὶ εἴ ποτε ἐξέρχεται , δυνατὸν δ’ ἐστὶν ἐπανορθοῦσθαι , τοῦτ’ ἀεὶ δραστέον διὰ βίου παντὶ κατὰ δύναμιν . 
Κλεινίας ὀρθῶς , καὶ συγχωροῦμεν ἃ λέγεις . 
Ἀθηναῖος καὶ μὴν πάλαι γε συνεχωρήσαμεν ὡς ἀγαθῶν μὲν ὄντων τῶν δυναμένων ἄρχειν αὑτῶν , κακῶν δὲ τῶν μή . 
Κλεινίας λέγεις ὀρθότατα . 
Ἀθηναῖος σαφέστερον ἔτι τοίνυν ἀναλάβωμεν τοῦτ’ αὐτὸ ὅτι ποτὲ λέγομεν . 
καί μοι δῑ εἰκόνος ἀποδέξασθε ἐάν πως δυνατὸς ὑμῖν γένωμαι δηλῶσαι τὸ τοιοῦτον . 
Κλεινίας λέγε μόνον . 
Ἀθηναῖος οὐκοῦν ἕνα μὲν ἡμῶν ἕκαστον αὐτὸν τιθῶμεν ; 
Κλεινίας ναί . 
Ἀθηναῖος δύο δὲ κεκτημένον ἐν αὑτῷ συμβούλω ἐναντίω τε καὶ ἄφρονε , ὣ προσαγορεύομεν ἡδονὴν καὶ λύπην ; 
Κλεινίας ἔστι ταῦτα . 
Ἀθηναῖος πρὸς δὲ τούτοιν ἀμφοῖν αὖ δόξας μελλόντων , οἷν κοινὸν μὲν ὄνομα ἐλπίς , ἴδιον δέ , φόβος μὲν ἡ πρὸ λύπης ἐλπίς , θάρρος δὲ ἡ πρὸ τοῦ ἐναντίου · ἐπὶ δὲ πᾶσι τούτοις λογισμὸς ὅτι ποτ’ αὐτῶν ἄμεινον ἢ χεῖρον , ὃς γενόμενος δόγμα πόλεως κοινὸν νόμος ἐπωνόμασται . 
Κλεινίας μόγις μέν πως ἐφέπομαι , λέγε μὴν τὸ μετὰ ταῦτα ὡς ἑπομένου . 
Μέγιλλος καὶ ἐν ἐμοὶ μὴν ταὐτὸν τοῦτο πάθος ἔνι . 
Ἀθηναῖος περὶ δὴ τούτων διανοηθῶμεν οὑτωσί . 
θαῦμα μὲν ἕκαστον ἡμῶν ἡγησώμεθα τῶν ζῴων θεῖον , εἴτε ὡς παίγνιον ἐκείνων εἴτε ὡς σπουδῇ τινι συνεστηκός · οὐ γὰρ δὴ τοῦτό γε γιγνώσκομεν , τόδε δὲ ἴσμεν , ὅτι ταῦτα τὰ πάθη ἐν ἡμῖν οἷον νεῦρα ἢ σμήρινθοί τινες ἐνοῦσαι σπῶσίν τε ἡμᾶς καὶ ἀλλήλαις ἀνθέλκουσιν ἐναντίαι οὖσαι ἐπ’ ἐναντίας πράξεις , οὗ δὴ διωρισμένη ἀρετὴ καὶ κακία κεῖται . 
μιᾷ γάρ φησιν ὁ λόγος δεῖν τῶν ἕλξεων συνεπόμενον ἀεὶ καὶ μηδαμῇ ἀπολειπόμενον ἐκείνης , ἀνθέλκειν τοῖς ἄλλοις νεύροις ἕκαστον , ταύτην δ’ εἶναι τὴν τοῦ λογισμοῦ ἀγωγὴν χρυσῆν καὶ ἱεράν , τῆς πόλεως κοινὸν νόμον ἐπικαλουμένην , ἄλλας δὲ σκληρὰς καὶ σιδηρᾶς , τὴν δὲ μαλακὴν ἅτε χρυσῆν οὖσαν , τὰς δὲ ἄλλας παντοδαποῖς εἴδεσιν ὁμοίας . 
δεῖν δὴ τῇ καλλίστῃ ἀγωγῇ τῇ τοῦ νόμου ἀεὶ συλλαμβάνειν · ἅτε γὰρ τοῦ λογισμοῦ καλοῦ μὲν ὄντος , πρᾴου δὲ καὶ οὐ βιαίου , δεῖσθαι ὑπηρετῶν αὐτοῦ τὴν ἀγωγήν , ὅπως ἂν ἐν ἡμῖν τὸ χρυσοῦν γένος νικᾷ τὰ ἄλλα γένη . 
καὶ οὕτω δὴ περὶ θαυμάτων ὡς ὄντων ἡμῶν ὁ μῦθος ἀρετῆς σεσωμένος ἂν εἴη , καὶ τὸ κρείττω ἑαυτοῦ καὶ ἥττω εἶναι τρόπον τινὰ φανερὸν ἂν γίγνοιτο μᾶλλον ὃ νοεῖ , καὶ ὅτι πόλιν καὶ ἰδιώτην , τὸν μὲν λόγον ἀληθῆ λαβόντα ἐν ἑαυτῷ περὶ τῶν ἕλξεων τούτων , τούτῳ ἑπόμενον δεῖ ζῆν , πόλιν δὲ ἢ παρὰ θεῶν τινος ἢ παρὰ τούτου τοῦ γνόντος ταῦτα λόγον παραλαβοῦσαν , νόμον θεμένην , αὑτῇ τε ὁμιλεῖν καὶ ταῖς ἄλλαις πόλεσιν . 
οὕτω καὶ κακία δὴ καὶ ἀρετὴ σαφέστερον ἡμῖν διηρθρωμένον ἂν εἴη · ἐναργεστέρου δ’ αὐτοῦ γενομένου καὶ παιδεία καὶ τἆλλα ἐπιτηδεύματα ἴσως ἔσται μᾶλλον καταφανῆ , καὶ δὴ καὶ τὸ περὶ τῆς ἐν τοῖς οἴνοις διατριβῆς , ὃ δοξασθείη μὲν ἂν εἶναι φαύλου πέρι μῆκος πολὺ λόγων περιττὸν εἰρημένον , φανείη δὲ τάχ’ ἂν ἴσως τοῦ μήκους γ’ αὐτῶν οὐκ ἀπάξιον . 
Κλεινίας εὖ λέγεις , καὶ περαίνωμεν ὅτιπερ ἂν τῆς γε νῦν διατριβῆς ἄξιον γίγνηται . 
Ἀθηναῖος λέγε δή · προσφέροντες τῷ θαύματι τούτῳ τὴν μέθην , ποῖόν τί ποτε αὐτὸ ἀπεργαζόμεθα ; 
Κλεινίας πρὸς τί δὲ σκοπούμενος αὐτὸ ἐπανερωτᾷς ; 
Ἀθηναῖος οὐδέν πω πρὸς ὅτι , τοῦτο δὲ ὅλως κοινωνῆσαν τούτῳ ποῖόν τι συμπίπτει γίγνεσθαι . 
ἔτι δὲ σαφέστερον ὃ βούλομαι πειράσομαι φράζειν . 
ἐρωτῶ γὰρ τὸ τοιόνδε · ἆρα σφοδροτέρας τὰς ἡδονὰς καὶ λύπας καὶ θυμοὺς καὶ ἔρωτας ἡ τῶν οἴνων πόσις ἐπιτείνει ; 
Κλεινίας πολύ γε . 
Ἀθηναῖος τί δ’ αὖ τὰς αἰσθήσεις καὶ μνήμας καὶ δόξας καὶ φρονήσεις ; 
πότερον ὡσαύτως σφοδροτέρας ; 
ἢ πάμπαν ἀπολείπει ταῦτα αὐτόν , ἂν κατακορής τις τῇ μέθῃ γίγνηται ; 
Κλεινίας ναί , πάμπαν ἀπολείπει . 
Ἀθηναῖος οὐκοῦν εἰς ταὐτὸν ἀφικνεῖται τὴν τῆς ψυχῆς ἕξιν τῇ τότε ὅτε νέος ἦν παῖς ; 
Κλεινίας τί μήν ; 
Ἀθηναῖος ἥκιστα δὴ τότ’ ἂν αὐτὸς αὑτοῦ γίγνοιτο ἐγκρατής . 
Κλεινίας ἥκιστα . 
Ἀθηναῖος ἆρ’ οὖν πονηρότατος , φαμέν , ὁ τοιοῦτος ; 
Κλεινίας πολύ γε . 
Ἀθηναῖος οὐ μόνον ἄρ’ , ὡς ἔοικεν , ὁ γέρων δὶς παῖς γίγνοιτ’ ἄν , ἀλλὰ καὶ ὁ μεθυσθείς . 
Κλεινίας ἄριστα εἶπες , ὦ ξένε . 
Ἀθηναῖος τούτου δὴ τοῦ ἐπιτηδεύματος ἔσθ’ ὅστις λόγος ἐπιχειρήσει πείθειν ἡμᾶς ὡς χρὴ γεύεσθαι καὶ μὴ φεύγειν παντὶ σθένει κατὰ τὸ δυνατόν ; 
Κλεινίας ἔοικ’ εἶναι · σὺ γοῦν φὴ|ς καὶ ἕτοιμος ἦσθα νυνδὴ λέγειν . 
Ἀθηναῖος ἀληθῆ μέντοι μνημονεύεις · καὶ νῦν γ’ εἴμ’ ἕτοιμος , ἐπειδήπερ σφώ γε ἐθελήσειν προθύμως ἔφατον ἀκούειν . 
Κλεινίας πῶς δ’ οὐκ ἀκουσόμεθα ; 
κἂν εἰ μηδενὸς ἄλλου χάριν , ἀλλὰ τοῦ θαυμαστοῦ τε καὶ ἀτόπου , εἰ δεῖ ἑκόντα ποτὲ ἄνθρωπον εἰς ἅπασαν φαυλότητα ἑαυτὸν ἐμβάλλειν . 
Ἀθηναῖος ψυχῆς λέγεις · ἦ γάρ ; 
Κλεινίας ναί . 
Ἀθηναῖος τί δέ ; 
σώματος , ὦ ἑταῖρε , εἰς πονηρίαν , λεπτότητά τε καὶ αἶσχος καὶ ἀδυναμίαν , θαυμάζοιμεν ἂν εἴ ποτέ τις ἑκὼν ἐπὶ τὸ τοιοῦτον ἀφικνεῖται ; 
Κλεινίας πῶς γὰρ οὔ ; 
Ἀθηναῖος τί οὖν ; 
τοὺς εἰς τὰ ἰατρεῖα αὐτοὺς βαδίζοντας ἐπὶ φαρμακοποσίᾳ ἀγνοεῖν οἰόμεθα ὅτι μετ’ ὀλίγον ὕστερον καὶ ἐπὶ πολλὰς ἡμέρας ἕξουσιν τοιοῦτον τὸ σῶμα , οἷον εἰ διὰ τέλους ἔχειν μέλλοιεν , ζῆν οὐκ ἂν δέξαιντο ; 
ἢ τοὺς ἐπὶ τὰ γυμνάσια καὶ πόνους ἰόντας οὐκ ἴσμεν ὡς ἀσθενεῖς εἰς τὸ παραχρῆμα γίγνονται ; 
Κλεινίας πάντα ταῦτα ἴσμεν . 
Ἀθηναῖος καὶ ὅτι τῆς μετὰ ταῦτα ὠφελίας ἕνεκα ἑκόντες πορεύονται ; 
Κλεινίας κάλλιστα . 
Ἀθηναῖος οὐκοῦν χρὴ καὶ τῶν ἄλλων ἐπιτηδευμάτων πέρι διανοεῖσθαι τὸν αὐτὸν τρόπον ; 
Κλεινίας πάνυ γε . 
Ἀθηναῖος καὶ τῆς περὶ τὸν οἶνον ἄρα διατριβῆς ὡσαύτως διανοητέον , εἴπερ ἔνι τοῦτο ἐν τούτοις ὀρθῶς διανοηθῆναι . 
Κλεινίας πῶς δ’ οὔ ; 
Ἀθηναῖος ἂν ἄρα τινὰ ἡμῖν ὠφελίαν ἔχουσα φαίνηται μηδὲν τῆς περὶ τὸ σῶμα ἐλάττω , τῇ γε ἀρχῇ τὴν σωμασκίαν νικᾷ τῷ τὴν μὲν μετ’ ἀλγηδόνων εἶναι , τὴν δὲ μή . 
Κλεινίας ὀρθῶς λέγεις , θαυμάζοιμι δ’ ἂν εἴ τι δυναίμεθα τοιοῦτον ἐν αὐτῷ καταμαθεῖν . 
Ἀθηναῖος τοῦτ’ αὐτὸ δὴ νῦν , ὡς ἔοιχ’ , ἡμῖν ἤδη πειρατέον φράζειν . 
καί μοι λέγε · δύο φόβων εἴδη σχεδὸν ἐναντία δυνάμεθα κατανοῆσαι ; 
Κλεινίας ποῖα δή ; 
Ἀθηναῖος τὰ τοιάδε · φοβούμεθα μέν που τὰ κακά , προσδοκῶντες γενήσεσθαι . 
Κλεινίας ναί . 
Ἀθηναῖος φοβούμεθα δέ γε πολλάκις δόξαν , ἡγούμενοι δοξάζεσθαι κακοί , πράττοντες ἢ λέγοντές τι τῶν μὴ καλῶν · ὃν δὴ καὶ καλοῦμεν τὸν φόβον ἡμεῖς γε , οἶμαι δὲ καὶ πάντες , αἰσχύνην . 
Κλεινίας τί δ’ οὔ ; 
Ἀθηναῖος τούτους δὴ δύο ἔλεγον φόβους · ὧν ὁ ἕτερος ἐναντίος μὲν ταῖς ἀλγηδόσιν καὶ τοῖς ἄλλοις φόβοις , ἐναντίος δ’ ἐστὶ ταῖς πλείσταις καὶ μεγίσταις ἡδοναῖς . 
Κλεινίας ὀρθότατα λέγεις . 
Ἀθηναῖος ἆρ’ οὖν οὐ καὶ νομοθέτης , καὶ πᾶς οὗ καὶ σμικρὸν ὄφελος , τοῦτον τὸν φόβον ἐν τιμῇ μεγίστῃ σέβει , καὶ καλῶν αἰδῶ , τὸ τούτῳ θάρρος ἐναντίον ἀναίδειάν τε προσαγορεύει καὶ μέγιστον κακὸν ἰδίᾳ τε καὶ δημοσίᾳ πᾶσι νενόμικεν ; 
Κλεινίας ὀρθῶς λέγεις . 
Ἀθηναῖος οὐκοῦν τά τ’ ἄλλα πολλὰ καὶ μεγάλα ὁ φόβος ἡμᾶς οὗτος σῴζει , καὶ τὴν ἐν τῷ πολέμῳ νίκην καὶ σωτηρίαν ἓν πρὸς ἓν οὐδὲν οὕτως σφόδρα ἡμῖν ἀπεργάζεται ; 
δύο γὰρ οὖν ἐστὸν τὰ τὴν νίκην ἀπεργαζόμενα , θάρρος μὲν πολεμίων , φίλων δὲ φόβος αἰσχύνης πέρι κακῆς . 
Κλεινίας ἔστι ταῦτα . 
Ἀθηναῖος ἄφοβον ἡμῶν ἄρα δεῖ γίγνεσθαι καὶ φοβερὸν ἕκαστον · ὧν δ’ ἑκάτερον ἕνεκα , διῃρήμεθα . 
Κλεινίας πάνυ μὲν οὖν . 
Ἀθηναῖος καὶ μὴν ἄφοβόν γε ἕκαστον βουληθέντες ποιεῖν φόβων πολλῶν τινων , εἰς φόβον ἄγοντες αὐτὸν μετὰ νόμου , τοιοῦτον ἀπεργαζόμεθα . 
Κλεινίας φαινόμεθα . 
Ἀθηναῖος τί δ’ ὅταν ἐπιχειρῶμέν τινα φοβερὸν ποιεῖν μετὰ δίκης ; 
ἆρ’ οὐκ ἀναισχυντίᾳ συμβάλλοντας αὐτὸν καὶ προσγυμνάζοντας νικᾶν δεῖ ποιεῖν διαμαχόμενον αὑτοῦ ταῖς ἡδοναῖς ; 
ἢ τῇ μὲν δειλίᾳ τῇ ἐν αὑτῷ προσμαχόμενον καὶ νικῶντα αὐτὴν δεῖ τέλεον οὕτω γίγνεσθαι πρὸς ἀνδρείαν , ἄπειρος δὲ δήπου καὶ ἀγύμναστος ὢν τῶν τοιούτων ἀγώνων ὁστισοῦν οὐδ’ ἂν ἥμισυς ἑαυτοῦ γένοιτο πρὸς ἀρετήν , σώφρων δὲ ἄρα τελέως ἔσται μὴ πολλαῖς ἡδοναῖς καὶ ἐπιθυμίαις προτρεπούσαις ἀναισχυντεῖν καὶ ἀδικεῖν διαμεμαχημένος καὶ νενικηκὼς μετὰ λόγου καὶ ἔργου καὶ τέχνης ἔν τε παιδιαῖς καὶ ἐν σπουδαῖς , ἀλλ’ ἀπαθὴς ὢν πάντων τῶν τοιούτων ; 
Κλεινίας οὔκουν τόν γ’ εἰκότα λόγον ἂν ἔχοι . 
Ἀθηναῖος τί οὖν ; 
φόβου φάρμακον ἔσθ’ ὅστις θεὸς ἔδωκεν ἀνθρώποις , ὥστε ὁπόσῳ πλέον ἂν ἐθέλῃ τις πίνειν αὐτοῦ , τοσούτῳ μᾶλλον αὐτὸν νομίζειν καθ’ ἑκάστην πόσιν δυστυχῆ γίγνεσθαι , καὶ φοβεῖσθαι τὰ παρόντα καὶ τὰ μέλλοντα αὑτῷ πάντα , καὶ τελευτῶντα εἰς πᾶν δέος ἰέναι τὸν ἀνδρειότατον ἀνθρώπων , ἐκκοιμηθέντα δὲ καὶ τοῦ πώματος ἀπαλλαγέντα πάλιν ἑκάστοτε τὸν αὐτὸν γίγνεσθαι . 
Κλεινίας καὶ τί τοιοῦτον φαῖμεν ἄν , ὦ ξένε , ἐν ἀνθρώποις γεγονέναι πῶμα ; 
Ἀθηναῖος οὐδέν · εἰ δ’ οὖν ἐγένετό ποθεν , ἔσθ’ ὅτι πρὸς ἀνδρείαν ἦν ἂν νομοθέτῃ χρήσιμον ; 
οἷον τὸ τοιόνδε περὶ αὐτοῦ καὶ μάλα εἴχομεν ἂν αὐτῷ διαλέγεσθαι · φέρε , ὦ νομοθέτα , εἴτε Κρησὶν εἴθ’ οἱστισινοῦν νομοθετεῖς , πρῶτον μὲν τῶν πολιτῶν ἆρ’ ἂν δέξαιο βάσανον δυνατὸς εἶναι λαμβάνειν ἀνδρείας τε πέρι καὶ δειλίας ; 
Κλεινίας φαίη που πᾶς ἂν δῆλον ὅτι . 
Ἀθηναῖος τί δέ ; 
μετ’ ἀσφαλείας καὶ ἄνευ κινδύνων μεγάλων ἢ μετὰ τῶν ἐναντίων ; 
Κλεινίας καὶ τοῦτο μετὰ τῆς ἀσφαλείας συνομολογήσει πᾶς . 
Ἀθηναῖος χρῷο δ’ ἂν εἰς τοὺς φόβους τούτους ἄγων καὶ ἐλέγχων ἐν τοῖς παθήμασιν , ὥστε ἀναγκάζειν ἄφοβον γίγνεσθαι , παρακελευόμενος καὶ νουθετῶν καὶ τιμῶν , τὸν δὲ ἀτιμάζων , ὅστις σοι μὴ πείθοιτο εἶναι τοιοῦτος οἷον σὺ τάττοις ἐν πᾶσιν ; 
καὶ γυμνασάμενον μὲν εὖ καὶ ἀνδρείως ἀζήμιον ἀπαλλάττοις ἄν , κακῶς δέ , ζημίαν ἐπιτιθείς ; 
ἢ τὸ παράπαν οὐκ ἂν χρῷο , μηδὲν ἄλλο ἐγκαλῶν τῷ πώματι ; 
Κλεινίας καὶ πῶς οὐκ ἂν χρῷτο , ὦ ξένε ; 
Ἀθηναῖος γυμνασία γοῦν , ὦ φίλε , παρὰ τὰ νῦν θαυμαστὴ ῥᾳστώνης ἂν εἴη καθ’ ἕνα καὶ κατ’ ὀλίγους καὶ καθ’ ὁπόσους τις ἀεὶ βούλοιτο · καὶ εἴτε τις ἄρα μόνος ἐν ἐρημίᾳ , τὸ τῆς αἰσχύνης ἐπίπροσθεν ποιούμενος , πρὶν εὖ σχεῖν ἡγούμενος ὁρᾶσθαι μὴ δεῖν , οὕτω πρὸς τοὺς φόβους γυμνάζοιτο , πῶμα μόνον ἀντὶ μυρίων πραγμάτων παρασκευαζόμενος , ὀρθῶς ἄν τι πράττοι , εἴτε τις ἑαυτῷ πιστεύων φύσει καὶ μελέτῃ καλῶς παρεσκευάσθαι , μηδὲν ὀκνοῖ μετὰ συμποτῶν πλειόνων γυμναζόμενος ἐπιδείκνυσθαι τὴν ἐν τῇ τοῦ πώματος ἀναγκαίᾳ διαφορᾷ δύναμιν ὑπερθέων καὶ κρατῶν , ὥστε ὑπ’ ἀσχημοσύνης μηδὲ ἓν σφάλλεσθαι μέγα μηδ’ ἀλλοιοῦσθαι δῑ ἀρετήν , πρὸς δὲ τὴν ἐσχάτην πόσιν ἀπαλλάττοιτο πρὶν ἀφικνεῖσθαι , τὴν πάντων ἧτταν φοβούμενος ἀνθρώπων τοῦ πώματος . 
Κλεινίας ναί · σωφρονοῖ γὰρ <ἄν> , ὦ ξένε , καὶ ὁ τοιοῦτος οὕτω πράττων . 
Ἀθηναῖος πάλιν δὴ πρὸς τὸν νομοθέτην λέγωμεν τάδε · εἶεν , ὦ νομοθέτα , τοῦ μὲν δὴ φόβου σχεδὸν οὔτε θεὸς ἔδωκεν ἀνθρώποις τοιοῦτον φάρμακον οὔτε αὐτοὶ μεμηχανήμεθα— 
τοὺς γὰρ γόητας οὐκ ἐν θοίνῃ λέγω—τῆς δὲ ἀφοβίας καὶ τοῦ λίαν θαρρεῖν καὶ ἀκαίρως ἃ μὴ χρή , πότερον ἔστιν πῶμα , ἢ πῶς λέγομεν ; 
Κλεινίας ἔστιν , φήσει που , τὸν οἶνον φράζων . 
Ἀθηναῖος ἦ καὶ τοὐναντίον ἔχει τοῦτο τῷ νυνδὴ λεγομένῳ ; 
πιόντα τὸν ἄνθρωπον αὐτὸν αὑτοῦ ποιεῖ πρῶτον ἵλεων εὐθὺς μᾶλλον ἢ πρότερον , καὶ ὁπόσῳ ἂν πλέον αὐτοῦ γεύηται , τοσούτῳ πλειόνων ἐλπίδων ἀγαθῶν πληροῦσθαι καὶ δυνάμεως εἰς δόξαν ; 
καὶ τελευτῶν δὴ πάσης ὁ τοιοῦτος παρρησίας ὡς σοφὸς ὢν μεστοῦται καὶ ἐλευθερίας , πάσης δὲ ἀφοβίας , ὥστε εἰπεῖν τε ἀόκνως ὁτιοῦν , ὡσαύτως δὲ καὶ πρᾶξαι ; 
πᾶς ἡμῖν , οἶμαι , ταῦτ’ ἂν συγχωροῖ . 
Κλεινίας τί μήν ; 
Ἀθηναῖος ἀναμνησθῶμεν δὴ τόδε , ὅτι δύ’ ἔφαμεν ἡμῶν ἐν ταῖς ψυχαῖς δεῖν θεραπεύεσθαι , τὸ μὲν ὅπως ὅτι μάλιστα θαρρήσομεν , τὸ δὲ τοὐναντίον ὅτι μάλιστα φοβησόμεθα . 
Κλεινίας ἃ τῆς αἰδοῦς ἔλεγες , ὡς οἰόμεθα . 
Ἀθηναῖος καλῶς μνημονεύετε . 
ἐπειδὴ δὲ τήν τε ἀνδρείαν καὶ τὴν ἀφοβίαν ἐν τοῖς φόβοις δεῖ καταμελετᾶσθαι , σκεπτέον ἆρα τὸ ἐναντίον ἐν τοῖς ἐναντίοις θεραπεύεσθαι δέον ἂν εἴη . 
Κλεινίας τό γ’ οὖν εἰκός . 
Ἀθηναῖος ἃ παθόντες ἄρα πεφύκαμεν διαφερόντως θαρραλέοι τ’ εἶναι καὶ θρασεῖς , ἐν τούτοις δέον ἄν , ὡς ἔοικ’ , εἴη τὸ μελετᾶν ὡς ἥκιστα εἶναι ἀναισχύντους τε καὶ θρασύτητος γέμοντας , φοβεροὺς δὲ εἰς τό τι τολμᾶν ἑκάστοτε λέγειν ἢ πάσχειν ἢ καὶ δρᾶν αἰσχρὸν ὁτιοῦν . 
Κλεινίας ἔοικεν . 
Ἀθηναῖος οὐκοῦν ταῦτά ἐστι πάντα ἐν οἷς ἐσμὲν τοιοῦτοι , θυμός , ἔρως , ὕβρις , ἀμαθία , φιλοκέρδεια , δειλία , καὶ ἔτι τοιάδε , πλοῦτος , κάλλος , ἰσχύς , καὶ πάνθ’ ὅσα δῑ ἡδονῆς αὖ μεθύσκοντα παράφρονας ποιεῖ ; 
τούτων δὲ εὐτελῆ τε καὶ ἀσινεστέραν πρῶτον μὲν πρὸς τὸ λαμβάνειν πεῖραν , εἶτα εἰς τὸ μελετᾶν , πλὴν τῆς ἐν οἴνῳ βασάνου καὶ παιδιᾶς , τίνα ἔχομεν ἡδονὴν εἰπεῖν ἔμμετρον μᾶλλον , ἂν καὶ ὁπωστιοῦν μετ’ εὐλαβείας γίγνηται ; 
σκοπῶμεν γὰρ δή · δυσκόλου ψυχῆς καὶ ἀγρίας , ἐξ ἧς ἀδικίαι μυρίαι γίγνονται , πότερον ἰόντα εἰς τὰ συμβόλαια πεῖραν λαμβάνειν , κινδυνεύοντα περὶ αὐτῶν , σφαλερώτερον , ἢ συγγενόμενον μετὰ τῆς τοῦ Διονύσου θεωρίας ; 
ἢ πρὸς τἀφροδίσια ἡττημένης τινὸς ψυχῆς βάσανον λαμβάνειν , ἐπιτρέποντα αὑτοῦ θυγατέρας τε καὶ ὑεῖς καὶ γυναῖκας , οὕτως , ἐν τοῖς φιλτάτοις κινδυνεύσαντες , ἦθος ψυχῆς θεάσασθαι ; 
καὶ μυρία δὴ λέγων οὐκ ἄν τίς ποτε ἀνύσειεν ὅσῳ διαφέρει τὸ μετὰ παιδιᾶς τὴν ἄλλως ἄνευ μισθοῦ ζημιώδους θεωρεῖν . 
καὶ δὴ καὶ τοῦτο μὲν αὐτὸ περί γε τούτων οὔτ’ ἂν Κρῆτας οὔτ’ ἄλλους ἀνθρώπους οὐδένας οἰόμεθα ἀμφισβητῆσαι , μὴ οὐ πεῖράν τε ἀλλήλων ἐπιεικῆ ταύτην εἶναι , τό τε τῆς εὐτελείας καὶ ἀσφαλείας καὶ τάχους διαφέρειν πρὸς τὰς ἄλλας βασάνους . 
Κλεινίας ἀληθὲς τοῦτό γε . 
Ἀθηναῖος τοῦτο μὲν ἄρ’ ἂν τῶν χρησιμωτάτων ἓν εἴη , τὸ γνῶναι τὰς φύσεις τε καὶ ἕξεις τῶν ψυχῶν , τῇ τέχνῃ ἐκείνῃ ἧς ἐστιν ταῦτα θεραπεύειν · ἔστιν δέ που , φαμέν , ὡς οἶμαι , πολιτικῆς . 
ἦ γάρ ; 
Κλεινίας πάνυ μὲν οὖν . 
Ἀθηναῖος τὸ δὴ μετὰ τοῦτο , ὡς ἔοικε , σκεπτέον ἐκεῖνο περὶ αὐτῶν , πότερα τοῦτο μόνον ἀγαθὸν ἔχει , τὸ κατιδεῖν πῶς ἔχομεν τὰς φύσεις , ἢ καί τι μέγεθος ὠφελίας ἄξιον πολλῆς σπουδῆς ἔνεστ’ ἐν τῇ κατ’ ὀρθὸν χρείᾳ τῆς ἐν οἴνῳ συνουσίας . 
τί οὖν δὴ λέγομεν ; 
ἔνεσθ’ , ὡς ὁ λόγος ἔοικεν βούλεσθαι σημαίνειν · ὅπῃ δὲ καὶ ὅπως , ἀκούωμεν προσέχοντες τὸν νοῦν , μή πῃ παραποδισθῶμεν ὑπ’ αὐτοῦ . 
Κλεινίας λέγ’ οὖν . 
Ἀθηναῖος ἀναμνησθῆναι τοίνυν ἔγωγε πάλιν ἐπιθυμῶ τί ποτε λέγομεν ἡμῖν εἶναι τὴν ὀρθὴν παιδείαν . 
τούτου γάρ , ὥς γε ἐγὼ τοπάζω τὰ νῦν , ἔστιν ἐν τῷ ἐπιτηδεύματι τούτῳ καλῶς κατορθουμένῳ σωτηρία . 
Κλεινίας μέγα λέγεις . 
Ἀθηναῖος λέγω τοίνυν τῶν παίδων παιδικὴν εἶναι πρώτην αἴσθησιν ἡδονὴν καὶ λύπην , καὶ ἐν οἷς ἀρετὴ ψυχῇ καὶ κακία παραγίγνεται πρῶτον , ταῦτ’ εἶναι , φρόνησιν δὲ καὶ ἀληθεῖς δόξας βεβαίους εὐτυχὲς ὅτῳ καὶ πρὸς τὸ γῆρας παρεγένετο · τέλεος δ’ οὖν ἔστ’ ἄνθρωπος ταῦτα καὶ τὰ ἐν τούτοις πάντα κεκτημένος ἀγαθά . 
παιδείαν δὴ λέγω τὴν παραγιγνομένην πρῶτον παισὶν ἀρετήν · ἡδονὴ δὴ καὶ φιλία καὶ λύπη καὶ μῖσος ἂν ὀρθῶς ἐν ψυχαῖς ἐγγίγνωνται μήπω δυναμένων λόγῳ λαμβάνειν , λαβόντων δὲ τὸν λόγον , συμφωνήσωσι τῷ λόγῳ ὀρθῶς εἰθίσθαι ὑπὸ τῶν προσηκόντων ἐθῶν , αὕτη ’σθ’ ἡ συμφωνία σύμπασα μὲν ἀρετή , τὸ δὲ περὶ τὰς ἡδονὰς καὶ λύπας τεθραμμένον αὐτῆς ὀρθῶς ὥστε μισεῖν μὲν ἃ χρὴ μισεῖν εὐθὺς ἐξ ἀρχῆς μέχρι τέλους , στέργειν δὲ ἃ χρὴ στέργειν , τοῦτ’ αὐτὸ ἀποτεμὼν τῷ λόγῳ καὶ παιδείαν προσαγορεύων , κατά γε τὴν ἐμὴν ὀρθῶς ἂν προσαγορεύοις . 
Κλεινίας καὶ γάρ , ὦ ξένε , ἡμῖν καὶ τὰ πρότερον ὀρθῶς σοι παιδείας πέρι καὶ τὰ νῦν εἰρῆσθαι δοκεῖ . 
Ἀθηναῖος καλῶς τοίνυν . 
τούτων γὰρ δὴ τῶν ὀρθῶς τεθραμμένων ἡδονῶν καὶ λυπῶν παιδειῶν οὐσῶν χαλᾶται τοῖς ἀνθρώποις καὶ διαφθείρεται κατὰ πολλὰ ἐν τῷ βίῳ , θεοὶ δὲ οἰκτίραντες τὸ τῶν ἀνθρώπων ἐπίπονον πεφυκὸς γένος , ἀναπαύλας τε αὐτοῖς τῶν πόνων ἐτάξαντο τὰς τῶν ἑορτῶν ἀμοιβὰς τοῖς θεοῖς , καὶ μούσας Ἀπόλλωνά τε μουσηγέτην καὶ Διόνυσον συνεορταστὰς ἔδοσαν , ἵν’ ἐπανορθῶνται , τάς τε τροφὰς γενομένας ἐν ταῖς ἑορταῖς μετὰ θεῶν . 
ὁρᾶν ἃ χρὴ πότερον ἀληθὴς ἡμῖν κατὰ φύσιν ὁ λόγος ὑμνεῖται τὰ νῦν , ἢ πῶς . 
φησὶν δὲ τὸ νέον ἅπαν ὡς ἔπος εἰπεῖν τοῖς τε σώμασι καὶ ταῖς φωναῖς ἡσυχίαν ἄγειν οὐ δύνασθαι , κινεῖσθαι δὲ ἀεὶ ζητεῖν καὶ φθέγγεσθαι , τὰ μὲν ἁλλόμενα καὶ σκιρτῶντα , οἷον ὀρχούμενα μεθ’ ἡδονῆς καὶ προσπαίζοντα , τὰ δὲ φθεγγόμενα πάσας φωνάς . 
τὰ μὲν οὖν ἄλλα ζῷα οὐκ ἔχειν αἴσθησιν τῶν ἐν ταῖς κινήσεσιν τάξεων οὐδὲ ἀταξιῶν , οἷς δὴ ῥυθμὸς ὄνομα καὶ ἁρμονία · ἡμῖν δὲ οὓς εἴπομεν τοὺς θεοὺς συγχορευτὰς δεδόσθαι , τούτους εἶναι καὶ τοὺς δεδωκότας τὴν ἔνρυθμόν τε καὶ ἐναρμόνιον αἴσθησιν μεθ’ ἡδονῆς , ᾗ δὴ κινεῖν τε ἡμᾶς καὶ χορηγεῖν ἡμῶν τούτους , ᾠδαῖς τε καὶ ὀρχήσεσιν ἀλλήλοις συνείροντας , χορούς τε ὠνομακέναι παρὰ τὸ τῆς χαρᾶς ἔμφυτον ὄνομα . 
πρῶτον δὴ τοῦτο ἀποδεξώμεθα ; 
θῶμεν παιδείαν εἶναι πρώτην διὰ Μουσῶν τε καὶ Ἀπόλλωνος , ἢ πῶς ; 
Κλεινίας οὕτως . 
Ἀθηναῖος οὐκοῦν ὁ μὲν ἀπαίδευτος ἀχόρευτος ἡμῖν ἔσται , τὸν δὲ πεπαιδευμένον ἱκανῶς κεχορευκότα θετέον ; 
Κλεινίας τί μήν ; 
Ἀθηναῖος χορεία γε μὴν ὄρχησίς τε καὶ ᾠδὴ τὸ σύνολόν ἐστιν . 
Κλεινίας ἀναγκαῖον . 
Ἀθηναῖος ὁ καλῶς ἄρα πεπαιδευμένος ᾄδειν τε καὶ ὀρχεῖσθαι δυνατὸς ἂν εἴη καλῶς . 
Κλεινίας ἔοικεν . 
Ἀθηναῖος ἴδωμεν δὴ τί ποτ’ ἐστὶ τὸ νῦν αὖ λεγόμενον . 
Κλεινίας τὸ ποῖον δή ; 
Ἀθηναῖος 
“καλῶς ᾄδει , ” 
φαμέν , “καὶ καλῶς ὀρχεῖται” · πότερον 
“εἰ καὶ καλὰ ᾄδει καὶ καλὰ ὀρχεῖται” 
προσθῶμεν ἢ μή ; 
Κλεινίας προσθῶμεν . 
Ἀθηναῖος τί δ’ ἂν τὰ καλά τε ἡγούμενος εἶναι καλὰ καὶ τὰ αἰσχρὰ αἰσχρὰ οὕτως αὐτοῖς χρῆται ; 
βέλτιον ὁ τοιοῦτος πεπαιδευμένος ἡμῖν ἔσται τὴν χορείαν τε καὶ μουσικὴν ἢ ὃς ἂν τῷ μὲν σώματι καὶ τῇ φωνῇ τὸ διανοηθὲν εἶναι καλὸν ἱκανῶς ὑπηρετεῖν δυνηθῇ ἑκάστοτε , χαίρῃ δὲ μὴ τοῖς καλοῖς μηδὲ μισῇ τὰ μὴ καλά ; 
ἢ ’κεῖνος ὃς ἂν τῇ μὲν φωνῇ καὶ τῷ σώματι μὴ πάνυ δυνατὸς ᾖ κατορθοῦν , ἢ διανοεῖσθαι , τῇ δὲ ἡδονῇ καὶ λύπῃ κατορθοῖ , τὰ μὲν ἀσπαζόμενος , ὅσα καλά , τὰ δὲ δυσχεραίνων , ὁπόσα μὴ καλά ; 
Κλεινίας πολὺ τὸ διαφέρον , ὦ ξένε , λέγεις τῆς παιδείας . 
Ἀθηναῖος οὐκοῦν εἰ μὲν τὸ καλὸν ᾠδῆς τε καὶ ὀρχήσεως πέρι γιγνώσκομεν τρεῖς ὄντες , ἴσμεν καὶ τὸν πεπαιδευμένον τε καὶ ἀπαίδευτον ὀρθῶς · εἰ δὲ ἀγνοοῦμέν γε τοῦτο , οὐδ’ εἴ τις παιδείας ἐστὶν φυλακὴ καὶ ὅπου διαγιγνώσκειν ἄν ποτε δυναίμεθα . 
ἆρ’ οὐχ οὕτως ; 
Κλεινίας οὕτω μὲν οὖν . 
Ἀθηναῖος ταῦτ’ ἄρα μετὰ τοῦθ’ ἡμῖν αὖ καθάπερ κυσὶν ἰχνευούσαις διερευνητέον , σχῆμά τε καλὸν καὶ μέλος καὶ ᾠδὴν καὶ ὄρχησιν · εἰ δὲ ταῦθ’ ἡμᾶς διαφυγόντα οἰχήσεται , μάταιος ὁ μετὰ ταῦθ’ ἡμῖν περὶ παιδείας ὀρθῆς εἴθ’ Ἑλληνικῆς εἴτε βαρβαρικῆς λόγος ἂν εἴη . 
Κλεινίας ναί . 
Ἀθηναῖος εἶεν · τί δὲ δὴ τὸ καλὸν χρὴ φάναι σχῆμα ἢ μέλος εἶναί ποτε ; 
φέρε , ἀνδρικῆς ψυχῆς ἐν πόνοις ἐχομένης καὶ δειλῆς ἐν τοῖς αὐτοῖς τε καὶ ἴσοις ἆρ’ ὅμοια τά τε σχήματα καὶ τὰ φθέγματα συμβαίνει γίγνεσθαι ; 
Κλεινίας καὶ πῶς , ὅτε γε μηδὲ τὰ χρώματα ; 
Ἀθηναῖος καλῶς γε , ὦ ἑταῖρε . 
ἀλλ’ ἐν γὰρ μουσικῇ καὶ σχήματα μὲν καὶ μέλη ἔνεστιν , περὶ ῥυθμὸν καὶ ἁρμονίαν οὔσης τῆς μουσικῆς , ὥστε εὔρυθμον μὲν καὶ εὐάρμοστον , εὔχρων δὲ μέλος ἢ σχῆμα οὐκ ἔστιν ἀπεικάσαντα , ὥσπερ οἱ χοροδιδάσκαλοι ἀπεικάζουσιν , ὀρθῶς φθέγγεσθαι · τὸ δὲ τοῦ δειλοῦ τε καὶ ἀνδρείου σχῆμα ἢ μέλος ἔστιν τε , καὶ ὀρθῶς προσαγορεύειν ἔχει τὰ μὲν τῶν ἀνδρείων καλά , τὰ τῶν δειλῶν δὲ αἰσχρά . 
καὶ ἵνα δὴ μὴ μακρολογία πολλή τις γίγνηται περὶ ταῦθ’ ἡμῖν ἅπαντα , ἁπλῶς ἔστω τὰ μὲν ἀρετῆς ἐχόμενα ψυχῆς ἢ σώματος , εἴτε αὐτῆς εἴτε τινὸς εἰκόνος , σύμπαντα σχήματά τε καὶ μέλη καλά , τὰ δὲ κακίας αὖ , τοὐναντίον ἅπαν . 
Κλεινίας ὀρθῶς τε προκαλῇ καὶ ταῦθ’ ἡμῖν οὕτως ἔχειν ἀποκεκρίσθω τὰ νῦν . 
Ἀθηναῖος ἔτι δὴ τόδε · πότερον ἅπαντες πάσαις χορείαις ὁμοίως χαίρομεν , ἢ πολλοῦ δεῖ ; 
Κλεινίας τοῦ παντὸς μὲν οὖν . 
Ἀθηναῖος τί ποτ’ ἂν οὖν λέγομεν τὸ πεπλανηκὸς ἡμᾶς εἶναι ; 
πότερον οὐ ταὐτά ἐστι καλὰ ἡμῖν πᾶσιν , ἢ τὰ μὲν αὐτά , ἀλλ’ οὐ δοκεῖ ταὐτὰ εἶναι ; 
οὐ γάρ που ἐρεῖ γέ τις ὥς ποτε τὰ τῆς κακίας ἢ ἀρετῆς καλλίονα χορεύματα , οὐδ’ ὡς αὐτὸς μὲν χαίρει τοῖς τῆς μοχθηρίας σχήμασιν , οἱ δ’ ἄλλοι ἐναντίᾳ ταύτης Μούσῃ τινί · καίτοι λέγουσίν γε οἱ πλεῖστοι μουσικῆς ὀρθότητα εἶναι τὴν ἡδονὴν ταῖς ψυχαῖς πορίζουσαν δύναμιν . 
ἀλλὰ τοῦτο μὲν οὔτε ἀνεκτὸν οὔτε ὅσιον τὸ παράπαν φθέγγεσθαι , τόδε δὲ μᾶλλον εἰκὸς πλανᾶν ἡμᾶς . 
Κλεινίας τὸ ποῖον ; 
Ἀθηναῖος ἐπειδὴ μιμήματα τρόπων ἐστὶ τὰ περὶ τὰς χορείας , ἐν πράξεσί τε παντοδαπαῖς γιγνόμενα καὶ τύχαις , καὶ ἤθεσι καὶ μιμήσεσι διεξιόντων ἑκάστων , οἷς μὲν ἂν πρὸς τρόπου τὰ ῥηθέντα ἢ μελῳδηθέντα ἢ καὶ ὁπωσοῦν χορευθέντα , ἢ κατὰ φύσιν ἢ κατὰ ἔθος ἢ κατ’ ἀμφότερα , τούτους μὲν καὶ τούτοις χαίρειν τε καὶ ἐπαινεῖν αὐτὰ καὶ προσαγορεύειν καλὰ ἀναγκαῖον , οἷς δ’ ἂν παρὰ φύσιν ἢ τρόπον ἤ τινα συνήθειαν , οὔτε χαίρειν δυνατὸν οὔτε ἐπαινεῖν αἰσχρά τε προσαγορεύειν . 
οἷς δ’ ἂν τὰ μὲν τῆς φύσεως ὀρθὰ συμβαίνῃ , τὰ δὲ τῆς συνηθείας ἐναντία , ἢ τὰ μὲν τῆς συνηθείας ὀρθά , τὰ δὲ τῆς φύσεως ἐναντία , οὗτοι δὲ ταῖς ἡδοναῖς τοὺς ἐπαίνους ἐναντίους προσαγορεύουσιν · ἡδέα γὰρ τούτων ἕκαστα εἶναί φασι , πονηρὰ δέ , καὶ ἐναντίον ἄλλων οὓς οἴονται φρονεῖν αἰσχύνονται μὲν κινεῖσθαι τῷ σώματι τὰ τοιαῦτα , αἰσχύνονται δὲ ᾄδειν ὡς ἀποφαινόμενοι καλὰ μετὰ σπουδῆς , χαίρουσιν δὲ παρ’ αὑτοῖς . 
Κλεινίας ὀρθότατα λέγεις . 
Ἀθηναῖος μῶν οὖν τι βλάβην ἔσθ’ ἥντινα φέρει τῷ χαίροντι πονηρίας ἢ σχήμασιν ἢ μέλεσιν , ἤ τιν’ ὠφελίαν αὖ τοῖς πρὸς τἀναντία τὰς ἡδονὰς ἀποδεχομένοις ; 
Κλεινίας εἰκός γε . 
Ἀθηναῖος πότερον εἰκὸς ἢ καὶ ἀναγκαῖον ταὐτὸν εἶναι ὅπερ ὅταν τις πονηροῖς ἤθεσιν συνὼν κακῶν ἀνθρώπων μὴ μισῇ , χαίρῃ δὲ ἀποδεχόμενος , ψέγῃ δὲ ὡς ἐν παιδιᾶς μοίρᾳ , ὀνειρώττων αὐτοῦ τὴν μοχθηρίαν ; 
τότε ὁμοιοῦσθαι δήπου ἀνάγκη τὸν χαίροντα ὁποτέροις ἂν χαίρῃ , ἐὰν ἄρα καὶ ἐπαινεῖν αἰσχύνηται · καίτοι τοῦ τοιούτου τί μεῖζον ἀγαθὸν ἢ κακὸν φαῖμεν ἂν ἡμῖν ἐκ πάσης ἀνάγκης γίγνεσθαι ; 
Κλεινίας δοκῶ μὲν οὐδέν . 
Ἀθηναῖος ὅπου δὴ νόμοι καλῶς εἰσι κείμενοι ἢ καὶ εἰς τὸν ἔπειτα χρόνον ἔσονται τὴν περὶ τὰς μούσας παιδείαν τε καὶ παιδιάν , οἰόμεθα ἐξέσεσθαι τοῖς ποιητικοῖς , ὅτιπερ ἂν αὐτὸν τὸν ποιητὴν ἐν τῇ ποιήσει τέρπῃ ῥυθμοῦ ἢ μέλους ἢ ῥήματος ἐχόμενον , τοῦτο διδάσκοντα καὶ τοὺς τῶν εὐνόμων παῖδας καὶ νέους ἐν τοῖς χοροῖς , ὅτι ἂν τύχῃ ἀπεργάζεσθαι πρὸς ἀρετὴν ἢ μοχθηρίαν ; 
Κλεινίας οὔτοι δὴ τοῦτό γε λόγον ἔχει · πῶς γὰρ ἄν ; 
Ἀθηναῖος νῦν δέ γε αὐτὸ ὡς ἔπος εἰπεῖν ἐν πάσαις ταῖς πόλεσιν ἔξεστι δρᾶν , πλὴν κατ’ Αἴγυπτον . 
Κλεινίας ἐν Αἰγύπτῳ δὲ δὴ πῶς τὸ τοιοῦτον φὴ|ς νενομοθετῆσθαι ; 
Ἀθηναῖος θαῦμα καὶ ἀκοῦσαι . 
πάλαι γὰρ δή ποτε , ὡς ἔοικεν , ἐγνώσθη παρ’ αὐτοῖς οὗτος ὁ λόγος ὃν τὰ νῦν λέγομεν ἡμεῖς , ὅτι καλὰ μὲν σχήματα , καλὰ δὲ μέλη δεῖ μεταχειρίζεσθαι ταῖς συνηθείαις τοὺς ἐν ταῖς πόλεσιν νέους · ταξάμενοι δὲ ταῦτα , ἅττα ἐστὶ καὶ ὁποῖ’ ἄττα ἀπέφηναν ἐν τοῖς ἱεροῖς , καὶ παρὰ ταῦτ’ οὐκ ἐξῆν οὔτε ζωγράφοις , οὔτ’ ἄλλοις ὅσοι σχήματα καὶ ὁποῖ’ ἄττα ἀπεργάζονται , καινοτομεῖν οὐδ’ ἐπινοεῖν ἄλλ’ ἄττα ἢ τὰ πάτρια , οὐδὲ νῦν ἔξεστιν , οὔτε ἐν τούτοις οὔτε ἐν μουσικῇ συμπάσῃ . 
σκοπῶν δὲ εὑρήσεις αὐτόθι τὰ μυριοστὸν ἔτος γεγραμμένα ἢ τετυπωμένα—οὐχ ὡς ἔπος εἰπεῖν μυριοστὸν ἀλλ’ ὄντως—τῶν νῦν δεδημιουργημένων οὔτε τι καλλίονα οὔτ’ αἰσχίω , τὴν αὐτὴν δὲ τέχνην ἀπειργασμένα . 
Κλεινίας θαυμαστὸν λέγεις . 
Ἀθηναῖος νομοθετικὸν μὲν οὖν καὶ πολιτικὸν ὑπερβαλλόντως . 
ἀλλ’ ἕτερα φαῦλ’ ἂν εὕροις αὐτόθι · τοῦτο δ’ οὖν τὸ περὶ μουσικὴν ἀληθές τε καὶ ἄξιον ἐννοίας , ὅτι δυνατὸν ἄρ’ ἦν περὶ τῶν τοιούτων νομοθετεῖσθαι βεβαίως θαρροῦντα μέλη τὰ τὴν ὀρθότητα φύσει παρεχόμενα . 
τοῦτο δὲ θεοῦ ἢ θείου τινὸς ἀνδρὸς ἂν εἴη , καθάπερ ἐκεῖ φασιν τὰ τὸν πολὺν τοῦτον σεσωμένα χρόνον μέλη τῆς Ἴσιδος ποιήματα γεγονέναι . 
ὥσθ’ , ὅπερ ἔλεγον , εἰ δύναιτό τις ἑλεῖν αὐτῶν καὶ ὁπωσοῦν τὴν ὀρθότητα , θαρροῦντα χρὴ εἰς νόμον ἄγειν καὶ τάξιν αὐτά · ὡς ἡ τῆς ἡδονῆς καὶ λύπης ζήτησις τοῦ καινῇ ζητεῖν ἀεὶ μουσικῇ χρῆσθαι σχεδὸν οὐ μεγάλην τινὰ δύναμιν ἔχει πρὸς τὸ διαφθεῖραι τὴν καθιερωθεῖσαν χορείαν ἐπικαλοῦσα ἀρχαιότητα . 
τὴν γοῦν ἐκεῖ οὐδαμῶς ἔοικε δυνατὴ γεγονέναι διαφθεῖραι , πᾶν δὲ τοὐναντίον . 
Κλεινίας φαίνεται οὕτως ἂν ταῦτα ἔχειν ἐκ τῶν ὑπὸ σοῦ τὰ νῦν λεχθέντων . 
Ἀθηναῖος ἆρ’ οὖν θαρροῦντες λέγομεν τὴν τῇ μουσικῇ καὶ τῇ παιδιᾷ μετὰ χορείας χρείαν ὀρθὴν εἶναι τοιῷδέ τινι τρόπῳ ; 
χαίρομεν ὅταν οἰώμεθα εὖ πράττειν , καὶ ὁπόταν χαίρωμεν , οἰόμεθα εὖ πράττειν αὖ ; 
μῶν οὐχ οὕτως ; 
Κλεινίας οὕτω μὲν οὖν . 
Ἀθηναῖος καὶ μὴν ἔν γε τῷ τοιούτῳ , χαίροντες , ἡσυχίαν οὐ δυνάμεθα ἄγειν . 
Κλεινίας ἔστι ταῦτα . 
Ἀθηναῖος ἆρ’ οὖν οὐχ ἡμῶν οἱ μὲν νέοι αὐτοὶ χορεύειν ἕτοιμοι , τὸ δὲ τῶν πρεσβυτέρων ἡμῶν ἐκείνους αὖ θεωροῦντες διάγειν ἡγούμεθα πρεπόντως , χαίροντες τῇ ἐκείνων παιδιᾷ τε καὶ ἑορτάσει , ἐπειδὴ τὸ παρ’ ἡμῖν ἡμᾶς ἐλαφρὸν ἐκλείπει νῦν , ὃ ποθοῦντες καὶ ἀσπαζόμενοι τίθεμεν οὕτως ἀγῶνας τοῖς δυναμένοις ἡμᾶς ὅτι μάλιστ’ εἰς τὴν νεότητα μνήμῃ ἐπεγείρειν ; 
Κλεινίας ἀληθέστατα . 
Ἀθηναῖος μῶν οὖν οἰόμεθα καὶ κομιδῇ μάτην τὸν νῦν λεγόμενον λόγον περὶ τῶν ἑορταζόντων λέγειν τοὺς πολλούς , ὅτι τοῦτον δεῖ σοφώτατον ἡγεῖσθαι καὶ κρίνειν νικᾶν , ὃς ἂν ἡμᾶς εὐφραίνεσθαι καὶ χαίρειν ὅτι μάλιστα ἀπεργάζηται ; 
δεῖ γὰρ δή , ἐπείπερ ἀφείμεθά γε παίζειν ἐν τοῖς τοιούτοις , τὸν πλείστους καὶ μάλιστα χαίρειν ποιοῦντα , τοῦτον μάλιστα τιμᾶσθαί τε , καὶ ὅπερ εἶπον νυνδή , τὰ νικητήρια φέρειν . 
ἆρ’ οὐκ ὀρθῶς λέγεταί τε τοῦτο καὶ πράττοιτ’ ἄν , εἰ ταύτῃ γίγνοιτο ; 
Κλεινίας τάχ’ ἄν . 
Ἀθηναῖος ἀλλ’ , ὦ μακάριε , μὴ ταχὺ τὸ τοιοῦτον κρίνωμεν , ἀλλὰ διαιροῦντες αὐτὸ κατὰ μέρη σκοπώμεθα τοιῷδέ τινι τρόπῳ · τί ἄν , εἴ ποτέ τις οὕτως ἁπλῶς ἀγῶνα θείη ὁντινοῦν , μηδὲν ἀφορίσας μήτε γυμνικὸν μήτε μουσικὸν μήθ’ ἱππικόν , ἀλλὰ πάντας συναγαγὼν τοὺς ἐν τῇ πόλει προείποι , θεὶς νικητήρια , τὸν βουλόμενον ἥκειν ἀγωνιούμενον ἡδονῆς πέρι μόνον , ὃς δ’ ἂν τέρψῃ τοὺς θεατὰς μάλιστα , μηδὲν ἐπιταττόμενος ᾧτινι τρόπῳ , νικήσῃ δὲ αὐτὸ τοῦτο ὅτι μάλιστα ἀπεργασάμενος καὶ κριθῇ τῶν ἀγωνισαμένων ἥδιστος γεγονέναι—τί ποτ’ ἂν ἡγούμεθα ἐκ ταύτης τῆς προρρήσεως συμβαίνειν ; 
Κλεινίας τοῦ πέρι λέγεις ; 
Ἀθηναῖος εἰκός που τὸν μέν τινα ἐπιδεικνύναι , καθάπερ Ὅμηρος , ῥαψῳδίαν , ἄλλον δὲ κιθαρῳδίαν , τὸν δέ τινα τραγῳδίαν , τὸν δ’ αὖ κωμῳδίαν , οὐ θαυμαστὸν δὲ εἴ τις καὶ θαύματα ἐπιδεικνὺς μάλιστ’ ἂν νικᾶν ἡγοῖτο · τούτων δὴ τοιούτων καὶ ἑτέρων ἀγωνιστῶν μυρίων ἐλθόντων ἔχομεν εἰπεῖν τίς ἂν νικῷ δικαίως ; 
Κλεινίας ἄτοπον ἤρου · τίς γὰρ ἂν ἀποκρίνοιτό σοι τοῦτο ὡς γνοὺς ἄν ποτε πρὶν ἀκοῦσαί τε , καὶ τῶν ἀθλητῶν ἑκάστων αὐτήκοος αὐτὸς γενέσθαι ; 
Ἀθηναῖος τί οὖν δή ; 
βούλεσθε ἐγὼ σφῷν τὴν ἄτοπον ἀπόκρισιν ταύτην ἀποκρίνωμαι ; 
Κλεινίας τί μήν ; 
Ἀθηναῖος εἰ μὲν τοίνυν τὰ πάνυ σμικρὰ κρίνοι παιδία , κρινοῦσιν τὸν τὰ θαύματα ἐπιδεικνύντα · ἦ γάρ ; 
Κλεινίας πῶς γὰρ οὔ ; 
Ἀθηναῖος ἐὰν δέ γ’ οἱ μείζους παῖδες , τὸν τὰς κωμῳδίας · τραγῳδίαν δὲ αἵ τε πεπαιδευμέναι τῶν γυναικῶν καὶ τὰ νέα μειράκια καὶ σχεδὸν ἴσως τὸ πλῆθος πάντων . 
Κλεινίας ἴσως δῆτα . 
Ἀθηναῖος ῥαψῳδὸν δέ , καλῶς Ἰλιάδα καὶ Ὀδύσσειαν ἤ τι τῶν Ἡσιοδείων διατιθέντα , τάχ’ ἂν ἡμεῖς οἱ γέροντες ἥδιστα ἀκούσαντες νικᾶν ἂν φαῖμεν πάμπολυ . 
τίς οὖν ὀρθῶς ἂν νενικηκὼς εἴη ; 
τοῦτο μετὰ τοῦτο · ἦ γάρ ; 
Κλεινίας ναί . 
Ἀθηναῖος δῆλον ὡς ἔμοιγε καὶ ὑμῖν ἀναγκαῖόν ἐστιν φάναι τοὺς ὑπὸ τῶν ἡμετέρων ἡλικιωτῶν κριθέντας ὀρθῶς ἂν νικᾶν . 
τὸ γὰρ ἔθος ἡμῖν τῶν νῦν δὴ πάμπολυ δοκεῖ τῶν ἐν ταῖς πόλεσιν ἁπάσαις καὶ πανταχοῦ βέλτιστον γίγνεσθαι . 
Κλεινίας τί μήν ; 
Ἀθηναῖος συγχωρῶ δὴ τό γε τοσοῦτον καὶ ἐγὼ τοῖς πολλοῖς , δεῖν τὴν μουσικὴν ἡδονῇ κρίνεσθαι , μὴ μέντοι τῶν γε ἐπιτυχόντων , ἀλλὰ σχεδὸν ἐκείνην εἶναι Μοῦσαν καλλίστην ἥτις τοὺς βελτίστους καὶ ἱκανῶς πεπαιδευμένους τέρπει , μάλιστα δὲ ἥτις ἕνα τὸν ἀρετῇ τε καὶ παιδείᾳ διαφέροντα · διὰ ταῦτα δὲ ἀρετῆς φαμεν δεῖσθαι τοὺς τούτων κριτάς , ὅτι τῆς τε ἄλλης μετόχους αὐτοὺς εἶναι δεῖ φρονήσεως καὶ δὴ καὶ τῆς ἀνδρείας . 
οὔτε γὰρ παρὰ θεάτρου δεῖ τόν γε ἀληθῆ κριτὴν κρίνειν μανθάνοντα , καὶ ἐκπληττόμενον ὑπὸ θορύβου τῶν πολλῶν καὶ τῆς αὑτοῦ ἀπαιδευσίας , οὔτ’ αὖ γιγνώσκοντα δῑ ἀνανδρίαν καὶ δειλίαν ἐκ ταὐτοῦ στόματος οὗπερ τοὺς θεοὺς ἐπεκαλέσατο μέλλων κρίνειν , ἐκ τούτου ψευδόμενον ἀποφαίνεσθαι ῥᾳθύμως τὴν κρίσιν · οὐ γὰρ μαθητὴς ἀλλὰ διδάσκαλος , ὥς γε τὸ δίκαιον , θεατῶν μᾶλλον ὁ κριτὴς καθίζει , καὶ ἐναντιωσόμενος τοῖς τὴν ἡδονὴν μὴ προσηκόντως μηδὲ ὀρθῶς ἀποδιδοῦσι θεαταῖς . 
ἐξῆν γὰρ δὴ τῷ παλαιῷ τε καὶ Ἑλληνικῷ νόμῳ , <οὐ> 
καθάπερ ὁ Σικελικός τε καὶ Ἰταλικὸς νόμος νῦν , τῷ πλήθει τῶν θεατῶν ἐπιτρέπων καὶ τὸν νικῶντα διακρίνων χειροτονίαις , διέφθαρκε μὲν τοὺς ποιητὰς αὐτούς 
—πρὸς γὰρ τὴν τῶν κριτῶν ἡδονὴν ποιοῦσιν οὖσαν φαύλην , ὥστε αὐτοὶ αὐτοὺς οἱ θεαταὶ παιδεύουσιν—διέφθαρκεν δ’ αὐτοῦ τοῦ θεάτρου τὰς ἡδονάς · δέον γὰρ αὐτοὺς ἀεὶ βελτίω τῶν αὑτῶν ἠθῶν ἀκούοντας βελτίω τὴν ἡδονὴν ἴσχειν , νῦν αὐτοῖς δρῶσιν πᾶν τοὐναντίον συμβαίνει . 
τί ποτ’ οὖν ἡμῖν τὰ νῦν αὖ διαπερανθέντα τῷ λόγῳ σημαίνειν βούλεται ; 
σκοπεῖσθ’ εἰ τόδε . 
Κλεινίας τὸ ποῖον ; 
Ἀθηναῖος δοκεῖ μοι τρίτον ἢ τέταρτον ὁ λόγος εἰς ταὐτὸν περιφερόμενος ἥκειν , ὡς ἄρα παιδεία μέν ἐσθ’ ἡ παίδων ὁλκή τε καὶ ἀγωγὴ πρὸς τὸν ὑπὸ τοῦ νόμου λόγον ὀρθὸν εἰρημένον , καὶ τοῖς ἐπιεικεστάτοις καὶ πρεσβυτάτοις δῑ ἐμπειρίαν συνδεδογμένον ὡς ὄντως ὀρθός ἐστιν · ἵν’ οὖν ἡ ψυχὴ τοῦ παιδὸς μὴ ἐναντία χαίρειν καὶ λυπεῖσθαι ἐθίζηται τῷ νόμῳ καὶ τοῖς ὑπὸ τοῦ νόμου πεπεισμένοις , ἀλλὰ συνέπηται χαίρουσά τε καὶ λυπουμένη τοῖς αὐτοῖς τούτοις οἷσπερ ὁ γέρων , τούτων ἕνεκα , ἃς ᾠδὰς καλοῦμεν , ὄντως μὲν ἐπῳδαὶ ταῖς ψυχαῖς αὗται νῦν γεγονέναι , πρὸς τὴν τοιαύτην ἣν λέγομεν συμφωνίαν ἐσπουδασμέναι , διὰ δὲ τὸ σπουδὴν μὴ δύνασθαι φέρειν τὰς τῶν νέων ψυχάς , παιδιαί τε καὶ ᾠδαὶ καλεῖσθαι καὶ πράττεσθαι , καθάπερ τοῖς κάμνουσίν τε καὶ ἀσθενῶς ἴσχουσιν τὰ σώματα ἐν ἡδέσι τισὶν σιτίοις καὶ πώμασι τὴν χρηστὴν πειρῶνται τροφὴν προσφέρειν οἷς μέλει τούτων , τὴν δὲ τῶν πονηρῶν ἐν ἀηδέσιν , ἵνα τὴν μὲν ἀσπάζωνται , τὴν δὲ μισεῖν ὀρθῶς ἐθίζωνται . 
ταὐτὸν δὴ καὶ τὸν ποιητικὸν ὁ ὀρθὸς νομοθέτης ἐν τοῖς καλοῖς ῥήμασι καὶ ἐπαινετοῖς πείσει τε , καὶ ἀναγκάσει μὴ πείθων , τὰ τῶν σωφρόνων τε καὶ ἀνδρείων καὶ πάντως ἀγαθῶν ἀνδρῶν ἔν τε ῥυθμοῖς σχήματα καὶ ἐν ἁρμονίαισιν μέλη ποιοῦντα ὀρθῶς ποιεῖν . 
Κλεινίας νῦν οὖν οὕτω δοκοῦσίν σοι , πρὸς Διός , ὦ ξένε , ἐν ταῖς ἄλλαις πόλεσι ποιεῖν ; 
ἐγὼ μὲν γὰρ καθ’ ὅσον αἰσθάνομαι , πλὴν παρ’ ἡμῖν ἢ παρὰ Λακεδαιμονίοις , ἃ σὺ νῦν λέγεις οὐκ οἶδα πραττόμενα , καινὰ δὲ ἄττα ἀεὶ γιγνόμενα περί τε τὰς ὀρχήσεις καὶ περὶ τὴν ἄλλην μουσικὴν σύμπασαν , οὐχ ὑπὸ νόμων μεταβαλλόμενα ἀλλ’ ὑπό τινων ἀτάκτων ἡδονῶν , πολλοῦ δεουσῶν τῶν αὐτῶν εἶναι καὶ κατὰ ταὐτά , ὡς σὺ κατ’ Αἴγυπτον ἀφερμηνεύεις , ἀλλ’ οὐδέποτε τῶν αὐτῶν . 
Ἀθηναῖος ἄριστά γ’ , ὦ Κλεινία . 
εἰ δ’ ἔδοξά σοι ἃ σὺ λέγεις λέγειν ὡς νῦν γιγνόμενα , οὐκ ἂν θαυμάζοιμι εἰ μὴ σαφῶς λέγων ἃ διανοοῦμαι τοῦτο ἐποίησα καὶ ἔπαθον · ἀλλ’ ἃ βούλομαι γίγνεσθαι περὶ μουσικήν , τοιαῦτ’ ἄττα εἶπον ἴσως ὥστε σοὶ δόξαι ταῦτα ἐμὲ λέγειν . 
λοιδορεῖν γὰρ πράγματα ἀνίατα καὶ πόρρω προβεβηκότα ἁμαρτίας οὐδαμῶς ἡδύ , ἀναγκαῖον δ’ ἐνίοτέ ἐστιν . 
ἐπειδὴ δὲ ταῦτα συνδοκεῖ καὶ σοί , φέρε , φὴ|ς παρ’ ὑμῖν καὶ τοῖσδε μᾶλλον ἢ παρὰ τοῖς ἄλλοις Ἕλλησιν γίγνεσθαι τὰ τοιαῦτα ; 
Κλεινίας τί μήν ; 
Ἀθηναῖος τί δ’ εἰ καὶ παρὰ τοῖς ἄλλοις γίγνοιθ’ οὕτω ; 
πότερον αὐτὰ καλλιόνως οὕτως εἶναι φαῖμεν ἂν ἢ καθάπερ νῦν γίγνεται γιγνόμενα ; 
Κλεινίας πολύ που τὸ διαφέρον , εἰ καθάπερ παρά τε τοῖσδε καὶ παρ’ ἡμῖν , καὶ ἔτι καθάπερ εἶπες σὺ νυνδὴ δεῖν εἶναι , γίγνοιτο . 
Ἀθηναῖος φέρε δή , συνομολογησώμεθα τὰ νῦν . 
ἄλλο τι παρ’ ὑμῖν ἐν πάσῃ παιδείᾳ καὶ μουσικῇ τὰ λεγόμενά ἐστι τάδε ; 
τοὺς ποιητὰς ἀναγκάζετε λέγειν ὡς ὁ μὲν ἀγαθὸς ἀνὴρ σώφρων ὢν καὶ δίκαιος εὐδαίμων ἐστὶ καὶ μακάριος , ἐάντε μέγας καὶ ἰσχυρὸς ἐάντε μικρὸς καὶ ἀσθενὴς ᾖ , καὶ ἐὰν πλουτῇ καὶ μή · ἐὰν δὲ ἄρα πλουτῇ μὲν Κινύρα τε καὶ Μίδα μᾶλλον , ᾖ δὲ ἄδικος , ἄθλιός τ’ ἐστὶ καὶ ἀνιαρῶς ζῇ . 
καὶ “οὔτ’ ἂν μνησαίμην , ” 
φησὶν ὑμῖν ὁ ποιητής , εἴπερ ὀρθῶς λέγει , “οὔτ’ ἐν λόγῳ ἄνδρα τιθείμην , ” 
ὃς μὴ πάντα τὰ λεγόμενα καλὰ μετὰ δικαιοσύνης πράττοι καὶ κτῷτο , καὶ δὴ 
“καὶ δηΐων” 
τοιοῦτος ὢν “ὀρέγοιτο ἐγγύθεν ἱστάμενος , ” 
ἄδικος δὲ ὢν μήτε τολμῷ “ὁρῶν φόνον αἱματόεντα” 
μήτε νικῷ θέων “Θρηίκιον Βορέην , ” 
μήτε ἄλλο αὐτῷ μηδὲν τῶν λεγομένων ἀγαθῶν γίγνοιτό ποτε . 
τὰ γὰρ ὑπὸ τῶν πολλῶν λεγόμεν’ ἀγαθὰ οὐκ ὀρθῶς λέγεται . 
λέγεται γὰρ ὡς ἄριστον μὲν ὑγιαίνειν , δεύτερον δὲ κάλλος , τρίτον δὲ πλοῦτος , μυρία δὲ ἄλλα ἀγαθὰ λέγεται · καὶ γὰρ ὀξὺ ὁρᾶν καὶ ἀκούειν καὶ πάντα ὅσα ἔχεται τῶν αἰσθήσεων εὐαισθήτως ἔχειν , ἔτι δὲ καὶ τὸ ποιεῖν τυραννοῦντα ὅτι ἂν ἐπιθυμῇ , καὶ τὸ δὴ τέλος ἁπάσης μακαριότητος εἶναι τὸ πάντα ταῦτα κεκτημένον ἀθάνατον εἶναι γενόμενον ὅτι τάχιστα . 
ὑμεῖς δὲ καὶ ἐγώ που τάδε λέγομεν , ὡς ταῦτά ἐστι σύμπαντα δικαίοις μὲν καὶ ὁσίοις ἀνδράσιν ἄριστα κτήματα , ἀδίκοις δὲ κάκιστα σύμπαντα , ἀρξάμενα ἀπὸ τῆς ὑγιείας · καὶ δὴ καὶ τὸ ὁρᾶν καὶ τὸ ἀκούειν καὶ αἰσθάνεσθαι καὶ τὸ παράπαν ζῆν μέγιστον μὲν κακὸν τὸν σύμπαντα χρόνον ἀθάνατον ὄντα καὶ κεκτημένον πάντα τὰ λεγόμενα ἀγαθὰ πλὴν δικαιοσύνης τε καὶ ἀρετῆς ἁπάσης , ἔλαττον δέ , ἂν ὡς ὀλίγιστον ὁ τοιοῦτος χρόνον ἐπιζώῃ . 
ταῦτα δὴ λέγειν , οἶμαι , τοὺς παρ’ ὑμῖν ποιητάς , ἅπερ ἐγώ , πείσετε καὶ ἀναγκάσετε , καὶ ἔτι τούτοις ἑπομένους ῥυθμούς τε καὶ ἁρμονίας ἀποδιδόντας παιδεύειν οὕτω τοὺς νέους ἡμῶν . 
ἦ γάρ ; 
ὁρᾶτε . 
ἐγὼ μὲν γὰρ λέγω σαφῶς τὰ μὲν κακὰ λεγόμενα ἀγαθὰ τοῖς ἀδίκοις εἶναι , τοῖς δὲ δικαίοις κακά , τὰ δ’ ἀγαθὰ τοῖς μὲν ἀγαθοῖς ὄντως ἀγαθά , τοῖς δὲ κακοῖς κακά · ὅπερ οὖν ἠρόμην , ἆρα συμφωνοῦμεν ἐγώ τε καὶ ὑμεῖς , ἢ πῶς ; 
Κλεινίας τὰ μὲν ἔμοιγε φαινόμεθά πως , τὰ δ’ οὐδαμῶς . 
Ἀθηναῖος ἆρ’ οὖν ὑγίειάν τε κεκτημένον καὶ πλοῦτον καὶ τυραννίδα διὰ τέλους—καὶ ἔτι προστίθημι ὑμῖν ἰσχὺν διαφέρουσαν καὶ ἀνδρείαν μετ’ ἀθανασίας , καὶ μηδὲν ἄλλο αὐτῷ τῶν λεγομένων κακῶν εἶναι γιγνόμενον—ἀδικίαν δὲ καὶ ὕβριν ἔχοντα ἐν αὑτῷ μόνον , τὸν οὕτω ζῶντα ἴσως ὑμᾶς οὐ πείθω μὴ οὐκ ἄρα εὐδαίμονα ἀλλ’ ἄθλιον γίγνεσθαι σαφῶς ; 
Κλεινίας ἀληθέστατα λέγεις . 
Ἀθηναῖος εἶεν · τί οὖν τὸ μετὰ τοῦτ’ εἰπεῖν ἡμᾶς χρεών ; 
ἀνδρεῖος γὰρ δὴ καὶ ἰσχυρὸς καὶ καλὸς καὶ πλούσιος , καὶ ποιῶν ὅτιπερ ἐπιθυμοῖ τὸν βίον ἅπαντα , οὐχ ὑμῖν δοκεῖ , εἴπερ ἄδικος εἴη καὶ ὑβριστής , ἐξ ἀνάγκης αἰσχρῶς ἂν ζῆν ; 
ἢ τοῦτο μὲν ἴσως ἂν συγχωρήσαιτε , τό γε αἰσχρῶς ; 
Κλεινίας πάνυ μὲν οὖν . 
Ἀθηναῖος τί δέ ; 
τὸ καὶ κακῶς ; 
Κλεινίας οὐκ ἂν ἔτι τοῦθ’ ὁμοίως . 
Ἀθηναῖος τί δέ ; 
τὸ καὶ ἀηδῶς καὶ μὴ συμφερόντως αὑτῷ ; 
Κλεινίας καὶ πῶς ἂν ταῦτά γ’ ἔτι συγχωροῖμεν ; 
Ἀθηναῖος ὅπως ; 
εἰ θεὸς ἡμῖν , ὡς ἔοικεν , ὦ φίλοι , δοίη τις συμφωνίαν , ὡς νῦν γε σχεδὸν ἀπᾴδομεν ἀπ’ ἀλλήλων . 
ἐμοὶ γὰρ δὴ φαίνεται ταῦτα οὕτως ἀναγκαῖα , ὡς οὐδέ , ὦ φίλε Κλεινία , Κρήτη νῆσος σαφῶς · καὶ νομοθέτης ὢν ταύτῃ πειρῴμην ἂν τούς τε ποιητὰς ἀναγκάζειν φθέγγεσθαι καὶ πάντας τοὺς ἐν τῇ πόλει , ζημίαν τε ὀλίγου μεγίστην ἐπιτιθείην ἄν , εἴ τις ἐν τῇ χώρᾳ φθέγξαιτο ὡς εἰσίν τινες ἄνθρωποί ποτε πονηροὶ μέν , ἡδέως δὲ ζῶντες , ἢ λυσιτελοῦντα μὲν ἄλλα ἐστὶ καὶ κερδαλέα , δικαιότερα δὲ ἄλλα , καὶ πόλλ’ ἄττ’ ἂν παρὰ τὰ νῦν λεγόμενα ὑπό τε Κρητῶν καὶ Λακεδαιμονίων , ὡς ἔοικε , καὶ δήπου καὶ τῶν ἄλλων ἀνθρώπων , διάφορα πείθοιμ’ ἂν τοὺς πολίτας μοι φθέγγεσθαι . 
φέρε γάρ , ὦ πρὸς Διός τε καὶ Ἀπόλλωνος , ὦ ἄριστοι τῶν ἀνδρῶν , εἰ τοὺς νομοθετήσαντας ὑμῖν αὐτοὺς τούτους ἐροίμεθα θεούς · 
“ἆρ’ ὁ δικαιότατός ἐστιν βίος ἥδιστος , ἢ δύ’ ἐστόν τινε βίω , οἷν ὁ μὲν ἥδιστος ὢν τυγχάνει , δικαιότατος δ’ ἕτερος ; ” 
εἰ δὴ δύο φαῖεν , ἐροίμεθ’ ἂν ἴσως αὐτοὺς πάλιν , εἴπερ ὀρθῶς ἐπανερωτῷμεν · “ποτέρους δὲ εὐδαιμονεστέρους χρὴ λέγειν , τοὺς τὸν δικαιότατον ἢ τοὺς τὸν ἥδιστον διαβιοῦντας βίον ; ” 
εἰ μὲν δὴ φαῖεν τοὺς τὸν ἥδιστον , ἄτοπος αὐτῶν ὁ λόγος ἂν γίγνοιτο . 
βούλομαι δέ μοι μὴ ἐπὶ θεῶν λέγεσθαι τὸ τοιοῦτον , ἀλλ’ ἐπὶ πατέρων καὶ νομοθετῶν μᾶλλον , καί μοι τὰ ἔμπροσθεν ἠρωτημένα πατέρα τε καὶ νομοθέτην ἠρωτήσθω , ὁ δ’ εἰπέτω ὡς ὁ ζῶν τὸν ἥδιστον βίον ἐστὶν μακαριώτατος · εἶτα μετὰ ταῦτα ἔγωγ’ ἂν φαίην · “ὦ πάτερ , οὐχ ὡς εὐδαιμονέστατά με ἐβούλου ζῆν ; 
ἀλλ’ ἀεὶ διακελευόμενος οὐδὲν ἐπαύου ζῆν με ὡς δικαιότατα.” 
ταύτῃ μὲν οὖν ὁ τιθέμενος εἴτε νομοθέτης εἴτε καὶ πατὴρ ἄτοπος ἂν οἶμαι καὶ ἄπορος φαίνοιτο τοῦ συμφωνούντως ἑαυτῷ λέγειν · εἰ δ’ αὖ τὸν δικαιότατον εὐδαιμονέστατον ἀποφαίνοιτο βίον εἶναι , ζητοῖ που πᾶς ἂν ὁ ἀκούων , οἶμαι , τί ποτ’ ἐν αὐτῷ τὸ τῆς ἡδονῆς κρεῖττον ἀγαθόν τε καὶ καλὸν ὁ νόμος ἐνὸν ἐπαινεῖ . 
τί γὰρ δὴ δικαίῳ χωριζόμενον ἡδονῆς ἀγαθὸν ἂν γίγνοιτο ; 
φέρε , κλέος τε καὶ ἔπαινος πρὸς ἀνθρώπων τε καὶ θεῶν ἆρ’ ἐστὶν ἀγαθὸν μὲν καὶ καλόν , ἀηδὲς δέ , δύσκλεια δὲ τἀναντία ; 
ἥκιστα , ὦ φίλε νομοθέτα , φήσομεν . 
ἀλλὰ τὸ μήτε τινὰ ἀδικεῖν μήτε ὑπό τινος ἀδικεῖσθαι μῶν ἀηδὲς μέν , ἀγαθὸν δὲ ἢ καλόν , τὰ δ’ ἕτερα ἡδέα μέν , αἰσχρὰ δὲ καὶ κακά ; 
Κλεινίας καὶ πῶς ; 
Ἀθηναῖος οὐκοῦν ὁ μὲν μὴ χωρίζων λόγος ἡδύ τε καὶ δίκαιον καὶ ἀγαθόν τε καὶ καλὸν πιθανός γ’ , εἰ μηδὲν ἕτερον , πρὸς τό τινα ἐθέλειν ζῆν τὸν ὅσιον καὶ δίκαιον βίον , ὥστε νομοθέτῃ γε αἴσχιστος λόγων καὶ ἐναντιώτατος ὃς ἂν μὴ φῇ ταῦτα οὕτως ἔχειν · οὐδεὶς γὰρ ἂν ἑκὼν ἐθέλοι πείθεσθαι πράττειν τοῦτο ὅτῳ μὴ τὸ χαίρειν τοῦ λυπεῖσθαι πλέον ἕπεται . 
σκοτοδινιᾶν δὲ τὸ πόρρωθεν ὁρώμενον πᾶσίν τε ὡς ἔπος εἰπεῖν καὶ δὴ καὶ τοῖς παισὶ παρέχει , νομοθέτης εἰ μὴ δόξαν εἰς τοὐναντίον τούτου καταστήσει , τὸ σκότος ἀφελών , καὶ πείσει ἁμῶς γέ πως ἔθεσι καὶ ἐπαίνοις καὶ λόγοις ὡς ἐσκιαγραφημένα τὰ δίκαιά ἐστι καὶ ἄδικα , τὰ μὲν ἄδικα τῷ τοῦ δικαίου ἐναντίως φαινόμενα , ἐκ μὲν ἀδίκου καὶ κακοῦ ἑαυτοῦ θεωρούμενα ἡδέα , τὰ δὲ δίκαια ἀηδέστατα , ἐκ δὲ δικαίου πάντα τἀναντία παντὶ πρὸς ἀμφότερα . 
Κλεινίας φαίνεται . 
Ἀθηναῖος τὴν δ’ ἀλήθειαν τῆς κρίσεως ποτέραν κυριωτέραν εἶναι φῶμεν ; 
πότερα τὴν τῆς χείρονος ψυχῆς ἢ τὴν τῆς βελτίονος ; 
Κλεινίας ἀναγκαῖόν που τὴν τῆς ἀμείνονος . 
Ἀθηναῖος ἀναγκαῖον ἄρα τὸν ἄδικον βίον οὐ μόνον αἰσχίω καὶ μοχθηρότερον , ἀλλὰ καὶ ἀηδέστερον τῇ ἀληθείᾳ τοῦ δικαίου τε εἶναι καὶ ὁσίου βίου . 
Κλεινίας κινδυνεύει κατά γε τὸν νῦν λόγον , ὦ φίλοι . 
Ἀθηναῖος νομοθέτης δὲ οὗ τι καὶ σμικρὸν ὄφελος , εἰ καὶ μὴ τοῦτο ἦν οὕτως ἔχον , ὡς καὶ νῦν αὐτὸ ᾕρηχ’ ὁ λόγος ἔχειν , εἴπερ τι καὶ ἄλλο ἐτόλμησεν ἂν ἐπ’ ἀγαθῷ ψεύδεσθαι πρὸς τοὺς νέους , ἔστιν ὅτι τούτου ψεῦδος λυσιτελέστερον ἂν ἐψεύσατό ποτε καὶ δυνάμενον μᾶλλον ποιεῖν μὴ βίᾳ ἀλλ’ ἑκόντας πάντας πάντα τὰ δίκαια ; 
Κλεινίας καλὸν μὲν ἡ ἀλήθεια , ὦ ξένε , καὶ μόνιμον · ἔοικε μὴν οὐ ῥᾴδιον εἶναι πείθειν . 
Ἀθηναῖος εἶεν · τὸ μὲν τοῦ Σιδωνίου μυθολόγημα ῥᾴδιον ἐγένετο πείθειν , οὕτως ἀπίθανον ὄν , καὶ ἄλλα μυρία ; 
Κλεινίας ποῖα ; 
Ἀθηναῖος τὸ σπαρέντων ποτὲ ὀδόντων ὁπλίτας ἐξ αὐτῶν φῦναι . 
καίτοι μέγα γ’ ἐστὶ νομοθέτῃ παράδειγμα τοῦ πείσειν ὅτι ἂν ἐπιχειρῇ τις πείθειν τὰς τῶν νέων ψυχάς , ὥστε οὐδὲν ἄλλο αὐτὸν δεῖ σκοποῦντα ἀνευρίσκειν ἢ τί πείσας μέγιστον ἀγαθὸν ἐργάσαιτο ἂν πόλιν , τούτου δὲ πέρι πᾶσαν μηχανὴν εὑρίσκειν ὅντινά ποτε τρόπον ἡ τοιαύτη συνοικία πᾶσα περὶ τούτων ἓν καὶ ταὐτὸν ὅτι μάλιστα φθέγγοιτ’ ἀεὶ διὰ βίου παντὸς ἔν τε ᾠδαῖς καὶ μύθοις καὶ λόγοις . 
εἰ δ’ οὖν ἄλλῃ πῃ δοκεῖ ἢ ταύτῃ , πρὸς ταῦτα οὐδεὶς φθόνος ἀμφισβητῆσαι τῷ λόγῳ . 
Κλεινίας ἀλλ’ οὔ μοι φαίνεται πρός γε ταῦτα δύνασθαι ἡμῶν ἀμφισβητῆσαί ποτ’ ἂν οὐδέτερος . 
Ἀθηναῖος τὸ μετὰ τοῦτο τοίνυν ἐμὸν ἂν εἴη λέγειν . 
φημὶ γὰρ ἅπαντας δεῖν ἐπᾴδειν τρεῖς ὄντας τοὺς χοροὺς ἔτι νέαις οὔσαις ταῖς ψυχαῖς καὶ ἁπαλαῖς τῶν παίδων , τά τε ἄλλα καλὰ λέγοντας πάντα ὅσα διεληλύθαμέν τε καὶ ἔτι διέλθοιμεν ἄν , τὸ δὲ κεφάλαιον αὐτῶν τοῦτο ἔστω · τὸν αὐτὸν ἥδιστόν τε καὶ ἄριστον ὑπὸ θεῶν βίον λέγεσθαι φάσκοντες , ἀληθέστατα ἐροῦμεν ἅμα , καὶ μᾶλλον πείσομεν οὓς δεῖ πείθειν ἢ ἐὰν ἄλλως πως φθεγγώμεθα λέγοντες . 
Κλεινίας συγχωρητέον ἃ λέγεις . 
Ἀθηναῖος πρῶτον μὲν τοίνυν ὁ Μουσῶν χορὸς ὁ παιδικὸς ὀρθότατ’ ἂν εἰσίοι πρῶτος τὰ τοιαῦτα εἰς τὸ μέσον ᾀσόμενος ἁπάσῃ σπουδῇ καὶ ὅλῃ τῇ πόλει , δεύτερος δὲ ὁ μέχρι τριάκοντα ἐτῶν , τόν τε Παιᾶνα ἐπικαλούμενος μάρτυρα τῶν λεγομένων ἀληθείας πέρι καὶ τοῖς νέοις ἵλεων μετὰ πειθοῦς γίγνεσθαι ἐπευχόμενος . 
δεῖ δὲ δὴ καὶ ἔτι τρίτους τοὺς ὑπὲρ τριάκοντα ἔτη μέχρι τῶν ἑξήκοντα γεγονότας ᾄδειν · τοὺς δὲ μετὰ ταῦτα—οὐ γὰρ ἔτι δυνατοὶ φέρειν ᾠδάς—μυθολόγους περὶ τῶν αὐτῶν ἠθῶν διὰ θείας φήμης καταλελεῖφθαι . 
Κλεινίας λέγεις δέ , ὦ ξένε , τίνας τούτους τοὺς χοροὺς τοὺς τρίτους ; 
οὐ γὰρ πάνυ συνίεμεν σαφῶς ὅτι ποτὲ βούλει φράζειν αὐτῶν πέρι . 
Ἀθηναῖος καὶ μὴν εἰσίν γε οὗτοι σχεδὸν ὧν χάριν οἱ πλεῖστοι τῶν ἔμπροσθεν ἐρρήθησαν λόγων . 
Κλεινίας οὔπω μεμαθήκαμεν , ἀλλ’ ἔτι σαφέστερον πειρῶ φράζειν . 
Ἀθηναῖος εἴπομεν , εἰ μεμνήμεθα , κατ’ ἀρχὰς τῶν λόγων , ὡς ἡ φύσις ἁπάντων τῶν νέων διάπυρος οὖσα ἡσυχίαν οὐχ οἵα τε ἄγειν οὔτε κατὰ τὸ σῶμα οὔτε κατὰ τὴν φωνὴν εἴη , φθέγγοιτο δ’ ἀεὶ ἀτάκτως καὶ πηδῷ , τάξεως δ’ αἴσθησιν τούτων ἀμφοτέρων , τῶν ἄλλων μὲν ζῴων οὐδὲν ἐφάπτοιτο , ἡ δὲ ἀνθρώπου φύσις ἔχοι μόνη τοῦτο · τῇ δὴ τῆς κινήσεως τάξει ῥυθμὸς ὄνομα εἴη , τῇ δὲ αὖ τῆς φωνῆς , τοῦ τε ὀξέος ἅμα καὶ βαρέος συγκεραννυμένων , ἁρμονία ὄνομα προσαγορεύοιτο , χορεία δὲ τὸ συναμφότερον κληθείη . 
θεοὺς δὲ ἔφαμεν ἐλεοῦντας ἡμᾶς συγχορευτάς τε καὶ χορηγοὺς ἡμῖν δεδωκέναι τόν τε Ἀπόλλωνα καὶ μούσας , καὶ δὴ καὶ τρίτον ἔφαμεν , εἰ μεμνήμεθα , Διόνυσον . 
Κλεινίας πῶς δ’ οὐ μεμνήμεθα ; 
Ἀθηναῖος ὁ μὲν τοίνυν τοῦ Ἀπόλλωνος καὶ τῶν Μουσῶν χορὸς εἴρηνται , τὸν δὲ τρίτον καὶ τὸν λοιπὸν χορὸν ἀνάγκη τοῦ Διονύσου λέγεσθαι . 
Κλεινίας πῶς δή ; 
λέγε · μάλα γὰρ ἄτοπος γίγνοιτ’ ἂν ὥς γε ἐξαίφνης ἀκούσαντι Διονύσου πρεσβυτῶν χορός , εἰ ἄρα οἱ ὑπὲρ τριάκοντα καὶ πεντήκοντα δὲ γεγονότες ἔτη μέχρι ἑξήκοντα αὐτῷ χορεύσουσιν . 
Ἀθηναῖος ἀληθέστατα μέντοι λέγεις . 
λόγου δὴ δεῖ πρὸς ταῦτα οἶμαι , ὅπῃ τοῦτο εὔλογον οὕτω γιγνόμενον ἂν γίγνοιτο . 
Κλεινίας τί μήν ; 
Ἀθηναῖος ἆρ’ οὖν ἡμῖν τά γε ἔμπροσθεν ὁμολογεῖται ; 
Κλεινίας τοῦ πέρι ; 
Ἀθηναῖος τὸ δεῖν πάντ’ ἄνδρα καὶ παῖδα , ἐλεύθερον καὶ δοῦλον , θῆλύν τε καὶ ἄρρενα , καὶ ὅλῃ τῇ πόλει ὅλην τὴν πόλιν αὐτὴν αὑτῇ ἐπᾴδουσαν μὴ παύεσθαί ποτε ταῦτα ἃ διεληλύθαμεν , ἁμῶς γέ πως ἀεὶ μεταβαλλόμενα καὶ πάντως παρεχόμενα ποικιλίαν , ὥστε ἀπληστίαν εἶναί τινα τῶν ὕμνων τοῖς ᾄδουσιν καὶ ἡδονήν . 
Κλεινίας πῶς δ’ οὐχ ὁμολογοῖτ’ ἂν δεῖν ταῦτα οὕτω πράττεσθαι ; 
Ἀθηναῖος ποῦ δὴ τοῦθ’ ἡμῖν τὸ ἄριστον τῆς πόλεως , ἡλικίαις τε καὶ ἅμα φρονήσεσιν πιθανώτατον ὂν τῶν ἐν τῇ πόλει , ᾆδον τὰ κάλλιστα μέγιστ’ ἂν ἐξεργάζοιτο ἀγαθά ; 
ἢ τοῦτο ἀνοήτως οὕτως ἀφήσομεν , ὃ κυριώτατον ἂν εἴη τῶν καλλίστων τε καὶ ὠφελιμωτάτων ᾠδῶν ; 
Κλεινίας ἀλλὰ ἀδύνατον τὸ μεθιέναι , ὥς γε τὰ νῦν λεγόμενα . 
Ἀθηναῖος πῶς οὖν πρέπον ἂν εἴη τοῦτο ; 
ὁρᾶτε εἰ τῇδε . 
Κλεινίας πῇ δή ; 
Ἀθηναῖος πᾶς που γιγνόμενος πρεσβύτερος ὄκνου πρὸς τὰς ᾠδὰς μεστός , καὶ χαίρει τε ἧττον πράττων τοῦτο καὶ ἀνάγκης γιγνομένης αἰσχύνοιτ’ ἂν μᾶλλον , ὅσῳ πρεσβύτερος καὶ σωφρονέστερος γίγνεται , τόσῳ μᾶλλον . 
ἆρ’ οὐχ οὕτως ; 
Κλεινίας οὕτω μὲν οὖν . 
Ἀθηναῖος οὐκοῦν ἐν θεάτρῳ γε καὶ παντοίοις ἀνθρώποις ᾄδειν ἑστὼς ὀρθὸς ἔτι μᾶλλον αἰσχύνοιτ’ ἄν · καὶ ταῦτά γ’ εἰ καθάπερ οἱ περὶ νίκης χοροὶ ἀγωνιζόμενοι πεφωνασκηκότες ἰσχνοί τε καὶ ἄσιτοι ἀναγκάζοιντο ᾄδειν οἱ τοιοῦτοι , παντάπασίν που ἀηδῶς τε καὶ αἰσχυντηλῶς ᾄδοντες ἀπροθύμως ἂν τοῦτ’ ἐργάζοιντο ; 
Κλεινίας ἀναγκαιότατα μέντοι λέγεις . 
Ἀθηναῖος πῶς οὖν αὐτοὺς παραμυθησόμεθα προθύμους εἶναι πρὸς τὰς ᾠδάς ; 
ἆρ’ οὐ νομοθετήσομεν πρῶτον μὲν τοὺς παῖδας μέχρι ἐτῶν ὀκτωκαίδεκα τὸ παράπαν οἴνου μὴ γεύεσθαι , διδάσκοντες ὡς οὐ χρὴ πῦρ ἐπὶ πῦρ ὀχετεύειν εἴς τε τὸ σῶμα καὶ τὴν ψυχήν , πρὶν ἐπὶ τοὺς πόνους ἐγχειρεῖν πορεύεσθαι , τὴν ἐμμανῆ εὐλαβουμένους ἕξιν τῶν νέων · μετὰ δὲ τοῦτο οἴνου μὲν δὴ γεύεσθαι τοῦ μετρίου μέχρι τριάκοντα ἐτῶν , μέθης δὲ καὶ πολυοινίας τὸ παράπαν τὸν νέον ἀπέχεσθαι · τετταράκοντα δὲ ἐπιβαίνοντα ἐτῶν , ἐν τοῖς συσσιτίοις εὐωχηθέντα , καλεῖν τούς τε ἄλλους θεοὺς καὶ δὴ καὶ Διόνυσον παρακαλεῖν εἰς τὴν τῶν πρεσβυτέρων τελετὴν ἅμα καὶ παιδιάν , ἣν τοῖς ἀνθρώποις ἐπίκουρον τῆς τοῦ γήρως αὐστηρότητος ἐδωρήσατο τὸν οἶνον φάρμακον , ὥστε ἀνηβᾶν ἡμᾶς , καὶ δυσθυμίας λήθῃ γίγνεσθαι μαλακώτερον ἐκ σκληροτέρου τὸ τῆς ψυχῆς ἦθος , καθάπερ εἰς πῦρ σίδηρον ἐντεθέντα γιγνόμενον , καὶ οὕτως εὐπλαστότερον εἶναι ; 
πρῶτον μὲν δὴ διατεθεὶς οὕτως ἕκαστος ἆρ’ οὐκ ἂν ἐθέλοι προθυμότερόν γε , ἧττον αἰσχυνόμενος , οὐκ ἐν πολλοῖς ἀλλὰ ἐν μετρίοις , καὶ οὐκ ἐν ἀλλοτρίοις ἀλλ’ ἐν οἰκείοις , ᾄδειν τε καὶ ὃ πολλάκις εἰρήκαμεν ἐπᾴδειν ; 
Κλεινίας καὶ πολύ γε . 
Ἀθηναῖος εἰς μέν γε τὸ προάγειν τοίνυν αὐτοὺς μετέχειν ἡμῖν ᾠδῆς οὗτος ὁ τρόπος οὐκ ἂν παντάπασιν ἀσχήμων γίγνοιτο . 
Κλεινίας οὐδαμῶς . 
Ἀθηναῖος ποίαν δὲ ἥσουσιν οἱ ἄνδρες φωνήν ; 
ἢ μοῦσαν [ἢ] 
δῆλον ὅτι πρέπουσαν αὑτοῖς δεῖ γέ τινα ; 
Κλεινίας πῶς γὰρ οὔ ; 
Ἀθηναῖος τίς ἂν οὖν πρέποι θείοις ἀνδράσιν ; 
ἆρ’ ἂν ἡ τῶν χορῶν ; 
Κλεινίας ἡμεῖς γοῦν , ὦ ξένε , καὶ οἵδε οὐκ ἄλλην ἄν τινα δυναίμεθα ᾠδὴν ἢ ἣν ἐν τοῖς χοροῖς ἐμάθομεν συνήθεις ᾄδειν γενόμενοι . 
Ἀθηναῖος εἰκότως γε · ὄντως γὰρ οὐκ ἐπήβολοι γεγόνατε τῆς καλλίστης ᾠδῆς . 
στρατοπέδου γὰρ πολιτείαν ἔχετε ἀλλ’ οὐκ ἐν ἄστεσι κατῳκηκότων , ἀλλ’ οἷον ἁθρόους πώλους ἐν ἀγέλῃ νεμομένους φορβάδας τοὺς νέους κέκτησθε · λαβὼν δ’ ὑμῶν οὐδεὶς τὸν αὑτοῦ , παρὰ τῶν συννόμων σπάσας σφόδρα ἀγριαίνοντα καὶ ἀγανακτοῦντα , ἱπποκόμον τε ἐπέστησεν ἰδίᾳ καὶ παιδεύει ψήχων τε καὶ ἡμερῶν , καὶ πάντα προσήκοντα ἀποδιδοὺς τῇ παιδοτροφίᾳ ὅθεν οὐ μόνον ἀγαθὸς ἂν στρατιώτης εἴη , πόλιν δὲ καὶ ἄστη δυνάμενος διοικεῖν , ὃν δὴ κατ’ ἀρχὰς εἴπομεν τῶν Τυρταίου πολεμικῶν εἶναι πολεμικώτερον , τέταρτον ἀρετῆς ἀλλ’ οὐ πρῶτον τὴν ἀνδρείαν κτῆμα τιμῶντα ἀεὶ καὶ πανταχοῦ , ἰδιώταις τε καὶ συμπάσῃ πόλει . 
Κλεινίας οὐκ οἶδα ἡμῶν , ὦ ξένε , ὅπῃ πάλιν αὖ τοὺς νομοθέτας φαυλίζεις . 
Ἀθηναῖος οὐκ , ὠγαθέ , προσέχων τούτῳ τὸν νοῦν δρῶ τοῦτο , εἴπερ · ἀλλ’ ὁ λόγος ὅπῃ φέρει , ταύτῃ πορευώμεθα , εἰ βούλεσθε . 
εἰ γὰρ ἔχομεν μοῦσαν τῆς τῶν χορῶν καλλίω καὶ τῆς ἐν τοῖς κοινοῖς θεάτροις , πειρώμεθα ἀποδοῦναι τούτοις οὕς φαμεν ἐκείνην μὲν αἰσχύνεσθαι , ζητεῖν δέ , ἥτις καλλίστη , ταύτης κοινωνεῖν . 
Κλεινίας πάνυ γε . 
Ἀθηναῖος οὐκοῦν πρῶτον μὲν δεῖ τόδε γε ὑπάρχειν ἅπασιν ὅσοις συμπαρέπεταί τις χάρις , ἢ τοῦτο αὐτὸ μόνον αὐτοῦ τὸ σπουδαιότατον εἶναι , ἤ τινα ὀρθότητα , ἢ τὸ τρίτον ὠφελίαν ; 
οἷον δὴ λέγω ἐδωδῇ μὲν καὶ πόσει καὶ συμπάσῃ τροφῇ παρέπεσθαι μὲν τὴν χάριν , ἣν ἡδονὴν ἂν προσείποιμεν · ἣν δὲ ὀρθότητά τε καὶ ὠφελίαν , ὅπερ ὑγιεινὸν τῶν προσφερομένων λέγομεν ἑκάστοτε , τοῦτ’ αὐτὸ εἶναι ἐν αὐτοῖς καὶ τὸ ὀρθότατον . 
Κλεινίας πάνυ μὲν οὖν . 
Ἀθηναῖος καὶ μὴν καὶ τῇ μαθήσει παρακολουθεῖν μὲν τό γε τῆς χάριτος , τὴν ἡδονήν , τὴν δὲ ὀρθότητα καὶ τὴν ὠφελίαν καὶ τὸ εὖ καὶ τὸ καλῶς τὴν ἀλήθειαν εἶναι τὴν ἀποτελοῦσαν . 
Κλεινίας ἔστιν οὕτως . 
Ἀθηναῖος τί δὲ τῇ τῶν ὁμοίων ἐργασίᾳ ὅσαι τέχναι εἰκαστικαί ; 
ἆρ’ οὐκ , ἂν τοῦτο ἐξεργάζωνται , τὸ μὲν ἡδονὴν ἐν αὐτοῖς γίγνεσθαι παρεπόμενον , ἐὰν γίγνηται , χάριν αὐτὸ δικαιότατον ἂν εἴη προσαγορεύειν ; 
Κλεινίας ναί . 
Ἀθηναῖος τὴν δέ γε ὀρθότητά που τῶν τοιούτων ἡ ἰσότης ἄν , ὡς ἐπὶ τὸ πᾶν εἰπεῖν , ἐξεργάζοιτο τοῦ τε τοσούτου καὶ τοῦ τοιούτου πρότερον , ἀλλ’ οὐχ ἡδονή . 
Κλεινίας καλῶς . 
Ἀθηναῖος οὐκοῦν ἡδονῇ κρίνοιτ’ ἂν μόνον ἐκεῖνο ὀρθῶς , ὃ μήτε τινὰ ὠφελίαν μήτε ἀλήθειαν μήτε ὁμοιότητα ἀπεργαζόμενον παρέχεται , μηδ’ αὖ γε βλάβην , ἀλλ’ αὐτοῦ τούτου μόνου ἕνεκα γίγνοιτο τοῦ συμπαρεπομένου τοῖς ἄλλοις , τῆς χάριτος , ἣν δὴ κάλλιστά τις ὀνομάσαι ἂν ἡδονήν , ὅταν μηδὲν αὐτῇ τούτων ἐπακολουθῇ ; 
Κλεινίας ἀβλαβῆ λέγεις ἡδονὴν μόνον . 
Ἀθηναῖος ναί , καὶ παιδιάν γε εἶναι τὴν αὐτὴν ταύτην λέγω τότε , ὅταν μήτε τι βλάπτῃ μήτε ὠφελῇ σπουδῆς ἢ λόγου ἄξιον . 
Κλεινίας ἀληθέστατα λέγεις . 
Ἀθηναῖος ἆρ’ οὖν οὐ πᾶσαν μίμησιν φαῖμεν ἂν ἐκ τῶν νῦν λεγομένων ἥκιστα ἡδονῇ προσήκειν κρίνεσθαι καὶ δόξῃ μὴ ἀληθεῖ—καὶ δὴ καὶ πᾶσαν ἰσότητα · οὐ γὰρ εἴ τῳ δοκεῖ ἢ μή τις χαίρει τῳ , τό γε ἴσον ἴσον οὐδὲ τὸ σύμμετρον ἂν εἴη σύμμετρον ὅλως—ἀλλὰ τῷ ἀληθεῖ πάντων μάλιστα , ἥκιστα δὲ ὁτῳοῦν ἄλλῳ ; 
Κλεινίας παντάπασι μὲν οὖν . 
Ἀθηναῖος οὐκοῦν μουσικήν γε πᾶσάν φαμεν εἰκαστικήν τε εἶναι καὶ μιμητικήν ; 
Κλεινίας τί μήν ; 
Ἀθηναῖος ἥκιστ’ ἄρα ὅταν τις μουσικὴν ἡδονῇ φῇ κρίνεσθαι , τοῦτον ἀποδεκτέον τὸν λόγον , καὶ ζητητέον ἥκιστα ταύτην ὡς σπουδαίαν , εἴ τις ἄρα που καὶ γίγνοιτο , ἀλλ’ ἐκείνην τὴν ἔχουσαν τὴν ὁμοιότητα τῷ τοῦ καλοῦ μιμήματι . 
Κλεινίας ἀληθέστατα . 
Ἀθηναῖος καὶ τούτοις δὴ τοῖς τὴν καλλίστην ᾠδήν τε ζητοῦσι καὶ μοῦσαν ζητητέον , ὡς ἔοικεν , οὐχ ἥτις ἡδεῖα ἀλλ’ ἥτις ὀρθή · μιμήσεως γὰρ ἦν , ὥς φαμεν , ὀρθότης , εἰ τὸ μιμηθὲν ὅσον τε καὶ οἷον ἦν ἀποτελοῖτο . 
Κλεινίας πῶς γὰρ οὔ ; 
Ἀθηναῖος καὶ μὴν τοῦτό γε πᾶς ἂν ὁμολογοῖ περὶ τῆς μουσικῆς , ὅτι πάντα τὰ περὶ αὐτήν ἐστιν ποιήματα μίμησίς τε καὶ ἀπεικασία · καὶ τοῦτό γε μῶν οὐκ ἂν σύμπαντες ὁμολογοῖεν ποιηταί τε καὶ ἀκροαταὶ καὶ ὑποκριταί ; 
Κλεινίας καὶ μάλα . 
Ἀθηναῖος δεῖ δὴ καθ’ ἕκαστόν γε , ὡς ἔοικε , γιγνώσκειν τῶν ποιημάτων ὅτι ποτ’ ἐστὶν τὸν μέλλοντα ἐν αὐτῷ μὴ ἁμαρτήσεσθαι · μὴ γὰρ γιγνώσκων τὴν οὐσίαν , τί ποτε βούλεται καὶ ὅτου ποτ’ ἐστὶν εἰκὼν ὄντως , σχολῇ τήν γε ὀρθότητα τῆς βουλήσεως ἢ καὶ ἁμαρτίαν αὐτοῦ διαγνώσεται . 
Κλεινίας σχολῇ · πῶς δ’ οὔ ; 
Ἀθηναῖος ὁ δὲ τὸ ὀρθῶς μὴ γιγνώσκων ἆρ’ ἄν ποτε τό γε εὖ καὶ τὸ κακῶς δυνατὸς εἴη διαγνῶναι ; 
λέγω δὲ οὐ πάνυ σαφῶς , ἀλλ’ ὧδε σαφέστερον ἴσως ἂν λεχθείη . 
Κλεινίας πῶς ; 
Ἀθηναῖος εἰσὶν δήπου κατὰ τὴν ὄψιν ἡμῖν ἀπεικασίαι μυρίαι . 
Κλεινίας ναί . 
Ἀθηναῖος τί οὖν εἴ τις καὶ ἐν τούτοις ἀγνοοῖ τῶν μεμιμημένων ὅτι ποτ’ ἐστὶν ἕκαστον τῶν σωμάτων ; 
ἆρ’ ἄν ποτε τό γε ὀρθῶς αὐτῶν εἰργασμένον γνοίη ; 
λέγω δὲ τὸ τοιόνδε , οἷον τοὺς ἀριθμοὺς τοῦ σώματος καὶ ἑκάστων τῶν μερῶν τὰς θέσεις εἰ ἔχει , ὅσοι τέ εἰσιν καὶ ὁποῖα παρ’ ὁποῖα αὐτῶν κείμενα τὴν προσήκουσαν τάξιν ἀπείληφεν—καὶ ἔτι δὴ χρώματά τε καὶ σχήματα—ἢ πάντα ταῦτα τεταραγμένως εἴργασται · μῶν δοκεῖ ταῦτ’ ἄν ποτε διαγνῶναί τις τὸ παράπαν ἀγνοῶν ὅτι ποτ’ ἐστὶ τὸ μεμιμημένον ζῷον ; 
Κλεινίας καὶ πῶς ; 
Ἀθηναῖος τί δ’ εἰ γιγνώσκοιμεν ὅτι τὸ γεγραμμένον ἢ τὸ πεπλασμένον ἐστὶν ἄνθρωπος , καὶ τὰ μέρη πάντα τὰ ἑαυτοῦ καὶ χρώματα ἅμα καὶ σχήματα ἀπείληφεν ὑπὸ τῆς τέχνης ; 
ἆρά γε ἀναγκαῖον ἤδη τῷ ταῦτα γνόντι καὶ ἐκεῖνο ἑτοίμως γιγνώσκειν , εἴτε καλὸν εἴτε ὅπῃ ποτὲ ἐλλιπὲς ἂν εἴη κάλλους ; 
Κλεινίας πάντες μεντἂν ὡς ἔπος εἰπεῖν , ὦ ξένε , τὰ καλὰ τῶν ζῴων ἐγιγνώσκομεν . 
Ἀθηναῖος ὀρθότατα λέγεις . 
ἆρ’ οὖν οὐ περὶ ἑκάστην εἰκόνα , καὶ ἐν γραφικῇ καὶ ἐν μουσικῇ καὶ πάντῃ , τὸν μέλλοντα ἔμφρονα κριτὴν ἔσεσθαι δεῖ ταῦτα τρία ἔχειν , ὅ τέ ἐστι πρῶτον γιγνώσκειν , ἔπειτα ὡς ὀρθῶς , ἔπειθ’ ὡς εὖ , τὸ τρίτον , εἴργασται τῶν εἰκόνων ἡτισοῦν ῥήμασί τε καὶ μέλεσι καὶ τοῖς ῥυθμοῖς ; 
Κλεινίας ἔοικε γοῦν . 
Ἀθηναῖος μὴ τοίνυν ἀπείπωμεν λέγοντες τὸ περὶ τὴν μουσικὴν ᾗ χαλεπόν · ἐπειδὴ γὰρ ὑμνεῖται περὶ αὐτὴν διαφερόντως ἢ τὰς ἄλλας εἰκόνας , εὐλαβείας δὴ δεῖται πλείστης πασῶν εἰκόνων . 
ἁμαρτών τε γάρ τις μέγιστ’ ἂν βλάπτοιτο , ἤθη κακὰ φιλοφρονούμενος , χαλεπώτατόν τε αἰσθέσθαι διὰ τὸ τοὺς ποιητὰς φαυλοτέρους εἶναι ποιητὰς αὐτῶν τῶν Μουσῶν . 
οὐ γὰρ ἂν ἐκεῖναί γε ἐξαμάρτοιέν ποτε τοσοῦτον ὥστε ῥήματα ἀνδρῶν ποιήσασαι τὸ χρῶμα γυναικῶν καὶ μέλος ἀποδοῦναι , καὶ μέλος ἐλευθέρων αὖ καὶ σχήματα συνθεῖσαι ῥυθμοὺς δούλων καὶ ἀνελευθέρων προσαρμόττειν , οὐδ’ αὖ ῥυθμοὺς καὶ σχῆμα ἐλευθέριον ὑποθεῖσαι μέλος ἢ λόγον ἐναντίον ἀποδοῦναι τοῖς ῥυθμοῖς , ἔτι δὲ θηρίων φωνὰς καὶ ἀνθρώπων καὶ ὀργάνων καὶ πάντας ψόφους εἰς ταὐτὸν οὐκ ἄν ποτε συνθεῖεν , ὡς ἕν τι μιμούμεναι · ποιηταὶ δὲ ἀνθρώπινοι σφόδρα τὰ τοιαῦτα ἐμπλέκοντες καὶ συγκυκῶντες ἀλόγως , γέλωτ’ ἂν παρασκευάζοιεν τῶν ἀνθρώπων ὅσους φησὶν Ὀρφεὺς λαχεῖν ὥραν τῆς τέρψιος . 
ταῦτά γε γὰρ ὁρῶσι πάντα κυκώμενα , καὶ ἔτι διασπῶσιν οἱ ποιηταὶ ῥυθμὸν μὲν καὶ σχήματα μέλους χωρίς , λόγους ψιλοὺς εἰς μέτρα τιθέντες , μέλος δ’ αὖ καὶ ῥυθμὸν ἄνευ ῥημάτων , ψιλῇ κιθαρίσει τε καὶ αὐλήσει προσχρώμενοι , ἐν οἷς δὴ παγχάλεπον ἄνευ λόγου γιγνόμενον ῥυθμόν τε καὶ ἁρμονίαν γιγνώσκειν ὅτι τε βούλεται καὶ ὅτῳ ἔοικε τῶν ἀξιολόγων μιμημάτων · ἀλλὰ ὑπολαβεῖν ἀναγκαῖον ὅτι τὸ τοιοῦτόν γε πολλῆς ἀγροικίας μεστὸν πᾶν , ὁπόσον τάχους τε καὶ ἀπταισίας καὶ φωνῆς θηριώδους σφόδρα φίλον ὥστ’ αὐλήσει γε χρῆσθαι καὶ κιθαρίσει πλὴν ὅσον ὑπὸ ὄρχησίν τε καὶ ᾠδήν , ψιλῷ δ’ ἑκατέρῳ πᾶσά τις ἀμουσία καὶ θαυματουργία γίγνοιτ’ ἂν τῆς χρήσεως . 
ταῦτα μὲν ἔχει ταύτῃ λόγον · ἡμεῖς δέ γε οὐχ ὅτι μὴ δεῖ ταῖς Μούσαις ἡμῶν προσχρῆσθαι τοὺς ἤδη τριακοντούτας καὶ τῶν πεντήκοντα πέραν γεγονότας σκοπούμεθα , ἀλλ’ ὅτι ποτὲ δεῖ . 
τόδε μὲν οὖν ἐκ τούτων ὁ λόγος ἡμῖν δοκεῖ μοι σημαίνειν ἤδη , τῆς γε χορικῆς Μούσης ὅτι πεπαιδεῦσθαι δεῖ βέλτιον τοὺς πεντηκοντούτας ὅσοισπερ ἂν ᾄδειν προσήκῃ . 
τῶν γὰρ ῥυθμῶν καὶ τῶν ἁρμονιῶν ἀναγκαῖον αὐτοῖς ἐστιν εὐαισθήτως ἔχειν καὶ γιγνώσκειν · ἢ πῶς τις τὴν ὀρθότητα γνώσεται τῶν μελῶν , ᾧ προσῆκεν ἢ μὴ προσῆκεν τοῦ δωριστί , καὶ τοῦ ῥυθμοῦ ὃν ὁ ποιητὴς αὐτῷ προσῆψεν , ὀρθῶς ἢ μή ; 
Κλεινίας δῆλον ὡς οὐδαμῶς . 
Ἀθηναῖος γελοῖος γὰρ ὅ γε πολὺς ὄχλος ἡγούμενος ἱκανῶς γιγνώσκειν τό τε εὐάρμοστον καὶ εὔρυθμον καὶ μή , ὅσοι προσᾴδειν αὐτῶν καὶ βαίνειν ἐν ῥυθμῷ γεγόνασι διηναγκασμένοι , ὅτι δὲ δρῶσιν ταῦτα ἀγνοοῦντες αὐτῶν ἕκαστα , οὐ συλλογίζονται . 
τὸ δέ που προσήκοντα μὲν ἔχον πᾶν μέλος ὀρθῶς ἔχει , μὴ προσήκοντα δὲ ἡμαρτημένως . 
Κλεινίας ἀναγκαιότατα . 
Ἀθηναῖος τί οὖν ὁ μηδ’ ὅτι ποτ’ ἔχει γιγνώσκων ; 
ἆρα , ὅπερ εἴπομεν , ὡς ὀρθῶς γε αὐτὸ ἔχει , γνώσεταί ποτε ἐν ὁτῳοῦν ; 
Κλεινίας καὶ τίς μηχανή ; 
Ἀθηναῖος τοῦτ’ οὖν , ὡς ἔοικεν , ἀνευρίσκομεν αὖ τὰ νῦν , ὅτι τοῖς ᾠδοῖς ἡμῖν , οὓς νῦν παρακαλοῦμεν καὶ ἑκόντας τινὰ τρόπον ἀναγκάζομεν ᾄδειν , μέχρι γε τοσούτου πεπαιδεῦσθαι σχεδὸν ἀναγκαῖον , μέχρι τοῦ δυνατὸν εἶναι συνακολουθεῖν ἕκαστον ταῖς τε βάσεσιν τῶν ῥυθμῶν καὶ ταῖς χορδαῖς ταῖς τῶν μελῶν , ἵνα καθορῶντες τάς τε ἁρμονίας καὶ τοὺς ῥυθμούς , ἐκλέγεσθαί τε τὰ προσήκοντα οἷοί τ’ ὦσιν ἃ τοῖς τηλικούτοις τε καὶ τοιούτοις ᾄδειν πρέπον , καὶ οὕτως ᾄδωσιν , καὶ ᾄδοντες αὐτοί τε ἡδονὰς τὸ παραχρῆμα ἀσινεῖς ἥδωνται καὶ τοῖς νεωτέροις ἡγεμόνες ἠθῶν χρηστῶν ἀσπασμοῦ προσήκοντος γίγνωνται · μέχρι δὲ τοσούτου παιδευθέντες ἀκριβεστέραν ἂν παιδείαν τῆς ἐπὶ τὸ πλῆθος φερούσης εἶεν μετακεχειρισμένοι καὶ τῆς περὶ τοὺς ποιητὰς αὐτούς . 
τὸ γὰρ τρίτον οὐδεμία ἀνάγκη ποιητῇ γιγνώσκειν , εἴτε καλὸν εἴτε μὴ καλὸν τὸ μίμημα , τὸ δὲ ἁρμονίας καὶ ῥυθμοῦ σχεδὸν ἀνάγκη , τοῖς δὲ πάντα τὰ τρία τῆς ἐκλογῆς ἕνεκα τοῦ καλλίστου καὶ δευτέρου , ἢ μηδέποτε ἱκανὸν ἐπῳδὸν γίγνεσθαι νέοις πρὸς ἀρετήν . 
καὶ ὅπερ ὁ λόγος ἐν ἀρχαῖς ἐβουλήθη , τὴν τῷ τοῦ Διονύσου χορῷ βοήθειαν ἐπιδεῖξαι καλῶς λεγομένην , εἰς δύναμιν εἴρηκεν · σκοπώμεθα δὴ εἰ τοῦθ’ οὕτω γέγονεν . 
θορυβώδης μέν που ὁ σύλλογος ὁ τοιοῦτος ἐξ ἀνάγκης προϊούσης τῆς πόσεως ἐπὶ μᾶλλον ἀεὶ συμβαίνει γιγνόμενος , ὅπερ ὑπεθέμεθα κατ’ ἀρχὰς ἀναγκαῖον εἶναι γίγνεσθαι περὶ τῶν νῦν λεγομένων . 
Κλεινίας ἀνάγκη . 
Ἀθηναῖος πᾶς δέ γε αὐτὸς αὑτοῦ κουφότερος αἴρεται καὶ γέγηθέν τε καὶ παρρησίας ἐμπίμπλαται καὶ ἀνηκουστίας ἐν τῷ τοιούτῳ τῶν πέλας , ἄρχων δ’ ἱκανὸς ἀξιοῖ ἑαυτοῦ τε καὶ τῶν ἄλλων γεγονέναι . 
Κλεινίας τί μήν ; 
Ἀθηναῖος οὐκοῦν ἔφαμεν , ὅταν γίγνηται ταῦτα , καθάπερ τινὰ σίδηρον τὰς ψυχὰς τῶν πινόντων διαπύρους γιγνομένας μαλθακωτέρας γίγνεσθαι καὶ νεωτέρας , ὥστε εὐαγώγους συμβαίνειν τῷ δυναμένῳ τε καὶ ἐπισταμένῳ παιδεύειν τε καὶ πλάττειν , καθάπερ ὅτ’ ἦσαν νέαι ; 
τοῦτον δ’ εἶναι τὸν πλάστην τὸν αὐτὸν ὥσπερ τότε , τὸν ἀγαθὸν νομοθέτην , οὗ νόμους εἶναι δεῖ συμποτικούς , δυναμένους τὸν εὔελπιν καὶ θαρραλέον ἐκεῖνον γιγνόμενον καὶ ἀναισχυντότερον τοῦ δέοντος , καὶ οὐκ ἐθέλοντα τάξιν καὶ τὸ κατὰ μέρος σιγῆς καὶ λόγου καὶ πόσεως καὶ μούσης ὑπομένειν , ἐθέλειν ποιεῖν πάντα τούτοις τἀναντία , καὶ εἰσιόντι τῷ μὴ καλῷ θάρρει τὸν κάλλιστον διαμαχόμενον φόβον εἰσπέμπειν οἵους τ’ εἶναι μετὰ δίκης , ὃν αἰδῶ τε καὶ αἰσχύνην θεῖον φόβον ὠνομάκαμεν ; 
Κλεινίας ἔστιν ταῦτα . 
Ἀθηναῖος τούτων δέ γε τῶν νόμων εἶναι νομοφύλακας καὶ συνδημιουργοὺς αὐτοῖς τοὺς ἀθορύβους καὶ νήφοντας τῶν μὴ νηφόντων στρατηγούς , ὧν δὴ χωρὶς μέθῃ διαμάχεσθαι δεινότερον ἢ πολεμίοις εἶναι μὴ μετὰ ἀρχόντων ἀθορύβων , καὶ τὸν αὖ μὴ δυνάμενον ἐθέλειν πείθεσθαι τούτοις καὶ τοῖς ἡγεμόσιν τοῖς τοῦ Διονύσου , τοῖς ὑπὲρ ἑξήκοντα ἔτη γεγονόσιν , ἴσην καὶ μείζω τὴν αἰσχύνην φέρειν ἢ τὸν τοῖς τοῦ Ἄρεως ἀπειθοῦντα ἄρχουσιν . 
Κλεινίας ὀρθῶς . 
Ἀθηναῖος οὐκοῦν εἴ γε εἴη τοιαύτη μὲν μέθη , τοιαύτη δὲ παιδιά , μῶν οὐκ ὠφεληθέντες ἂν οἱ τοιοῦτοι συμπόται καὶ μᾶλλον φίλοι ἢ πρότερον ἀπαλλάττοιντο ἀλλήλων , ἀλλ’ οὐχ ὥσπερ τὰ νῦν ἐχθροί , κατὰ νόμους δὲ πᾶσαν τὴν συνουσίαν συγγενόμενοι καὶ ἀκολουθήσαντες , ὁπότε ἀφηγοῖντο οἱ νήφοντες τοῖς μὴ νήφουσιν ; 
Κλεινίας ὀρθῶς , εἴ γε δὴ εἴη τοιαύτη οἵαν νῦν λέγεις . 
Ἀθηναῖος μὴ τοίνυν ἐκεῖνό γ’ ἔτι τῆς τοῦ Διονύσου δωρεᾶς ψέγωμεν ἁπλῶς , ὡς ἔστιν κακὴ καὶ εἰς πόλιν οὐκ ἀξία παραδέχεσθαι . 
καὶ γὰρ ἔτι πλείω τις ἂν ἐπεξέλθοι λέγων · ἐπεὶ καὶ τὸ μέγιστον ἀγαθὸν ὃ δωρεῖται λέγειν μὲν ὄκνος εἰς τοὺς πολλοὺς διὰ τὸ κακῶς τοὺς ἀνθρώπους αὐτὸ ὑπολαβεῖν καὶ γνῶναι λεχθέν . 
Κλεινίας τὸ ποῖον δή ; 
Ἀθηναῖος λόγος τις ἅμα καὶ φήμη ὑπορρεῖ πως ὡς ὁ θεὸς οὗτος ὑπὸ τῆς μητρυᾶς Ἥρας διεφορήθη τῆς ψυχῆς τὴν γνώμην , διὸ τάς τε βακχείας καὶ πᾶσαν τὴν μανικὴν ἐμβάλλει χορείαν τιμωρούμενος · ὅθεν καὶ τὸν οἶνον ἐπὶ τοῦτ’ αὐτὸ δεδώρηται . 
ἐγὼ δὲ τὰ μὲν τοιαῦτα τοῖς ἀσφαλὲς ἡγουμένοις εἶναι λέγειν περὶ θεῶν ἀφίημι λέγειν , τὸ δὲ τοσόνδε οἶδα , ὅτι πᾶν ζῷον , ὅσον αὐτῷ προσήκει νοῦν ἔχειν τελεωθέντι , τοῦτον καὶ τοσοῦτον οὐδὲν ἔχον ποτὲ φύεται · ἐν τούτῳ δὴ τῷ χρόνῳ ἐν ᾧ μήπω κέκτηται τὴν οἰκείαν φρόνησιν , πᾶν μαίνεταί τε καὶ βοᾷ ἀτάκτως , καὶ ὅταν ἀκταινώσῃ ἑαυτὸ τάχιστα , ἀτάκτως αὖ πηδᾷ . 
ἀναμνησθῶμεν δὲ ὅτι μουσικῆς τε καὶ γυμναστικῆς ἔφαμεν ἀρχὰς ταύτας εἶναι . 
Κλεινίας μεμνήμεθα · τί δ’ οὔ ; 
Ἀθηναῖος οὐκοῦν καὶ ὅτι τὴν ῥυθμοῦ τε καὶ ἁρμονίας αἴσθησιν τοῖς ἀνθρώποις ἡμῖν ἐνδεδωκέναι τὴν ἀρχὴν ταύτην ἔφαμεν , Ἀπόλλωνα δὲ καὶ μούσας καὶ Διόνυσον θεῶν αἰτίους γεγονέναι ; 
Κλεινίας πῶς γὰρ οὔ ; 
Ἀθηναῖος καὶ δὴ καὶ τὸν οἶνόν γε , ὡς ἔοικεν , ὁ τῶν ἄλλων λόγος , ἵνα μανῶμεν , φησὶν ἐπὶ τιμωρίᾳ τῇ τῶν ἀνθρώπων δεδόσθαι · ὁ δὲ νῦν λεγόμενος ὑφ’ ἡμῶν φάρμακον ἐπὶ τοὐναντίον φησὶν αἰδοῦς μὲν ψυχῆς κτήσεως ἕνεκα δεδόσθαι , σώματος δὲ ὑγιείας τε καὶ ἰσχύος . 
Κλεινίας κάλλιστα , ὦ ξένε , τὸν λόγον ἀπεμνημόνευκας . 
Ἀθηναῖος καὶ τὰ μὲν δὴ τῆς χορείας ἡμίσεα διαπεπεράνθω · τὰ δ’ ἡμίσεα , ὅπως ἂν ἔτι δοκῇ , περανοῦμεν ἢ καὶ ἐάσομεν . 
Κλεινίας ποῖα δὴ λέγεις , καὶ πῶς ἑκάτερα διαιρῶν ; 
Ἀθηναῖος ὅλη μέν που χορεία ὅλη παίδευσις ἦν ἡμῖν , τούτου δ’ αὖ τὸ μὲν ῥυθμοί τε καὶ ἁρμονίαι , τὸ κατὰ τὴν φωνήν . 
Κλεινίας ναί . 
Ἀθηναῖος τὸ δέ γε κατὰ τὴν τοῦ σώματος κίνησιν ῥυθμὸν μὲν κοινὸν τῇ τῆς φωνῆς εἶχε κινήσει , σχῆμα δὲ ἴδιον . 
ἐκεῖ δὲ μέλος ἡ τῆς φωνῆς κίνησις . 
Κλεινίας ἀληθέστατα . 
Ἀθηναῖος τὰ μὲν τοίνυν τῆς φωνῆς μέχρι τῆς ψυχῆς πρὸς ἀρετὴν παιδείας οὐκ οἶδ’ ὅντινα τρόπον ὠνομάσαμεν μουσικήν . 
Κλεινίας ὀρθῶς μὲν οὖν . 
Ἀθηναῖος τὰ δέ γε τοῦ σώματος , ἃ παιζόντων ὄρχησιν εἴπομεν , ἐὰν μέχρι τῆς τοῦ σώματος ἀρετῆς ἡ τοιαύτη κίνησις γίγνηται , τὴν ἔντεχνον ἀγωγὴν ἐπὶ τὸ τοιοῦτον αὐτοῦ γυμναστικὴν προσείπωμεν . 
Κλεινίας ὀρθότατα . 
Ἀθηναῖος τὸ δὲ τῆς μουσικῆς , ὃ νυνδὴ σχεδὸν ἥμισυ διεληλυθέναι τῆς χορείας εἴπομεν καὶ διαπεπεράνθαι , καὶ νῦν οὕτως εἰρήσθω · τὸ δ’ ἥμισυ λέγωμεν , ἢ πῶς καὶ πῇ ποιητέον ; 
Κλεινίας ὦ ἄριστε , Κρησὶν καὶ Λακεδαιμονίοις διαλεγόμενος , μουσικῆς πέρι διελθόντων ἡμῶν , ἐλλειπόντων δὲ γυμναστικῆς , τί ποτε οἴει σοι πότερον ἡμῶν ἀποκρινεῖσθαι πρὸς ταύτην τὴν ἐρώτησιν ; 
Ἀθηναῖος ἀποκεκρίσθαι ἔγωγ’ ἄν σε φαίην σχεδὸν ταῦτ’ ἐρόμενον σαφῶς , καὶ μανθάνω ὡς ἐρώτησις οὖσα αὕτη τὰ νῦν ἀπόκρισίς τέ ἐστιν , ὡς εἶπον , καὶ ἔτι πρόσταξις διαπεράνασθαι τὰ περὶ γυμναστικῆς . 
Κλεινίας ἄρισθ’ ὑπέλαβές τε καὶ οὕτω δὴ ποίει . 
Ἀθηναῖος ποιητέον · οὐδὲ γὰρ πάνυ χαλεπόν ἐστιν εἰπεῖν ὑμῖν γε ἀμφοτέροις γνώριμα . 
πολὺ γὰρ ἐν ταύτῃ τῇ τέχνῃ πλέον ἐμπειρίας ἢ ἐν ἐκείνῃ μετέχετε . 
Κλεινίας σχεδὸν ἀληθῆ λέγεις . 
Ἀθηναῖος οὐκοῦν αὖ ταύτης ἀρχὴ μὲν τῆς παιδιᾶς τὸ κατὰ φύσιν πηδᾶν εἰθίσθαι πᾶν ζῷον , τὸ δὲ ἀνθρώπινον , ὡς ἔφαμεν , αἴσθησιν λαβὸν τοῦ ῥυθμοῦ ἐγέννησέν τε ὄρχησιν καὶ ἔτεκεν , τοῦ δὲ μέλους ὑπομιμνῄσκοντος καὶ ἐγείροντος τὸν ῥυθμόν , κοινωθέντ’ ἀλλήλοις χορείαν καὶ παιδιὰν ἐτεκέτην . 
Κλεινίας ἀληθέστατα . 
Ἀθηναῖος καὶ τὸ μέν , φαμέν , ἤδη διεληλύθαμεν αὐτοῦ , τὸ δὲ πειρασόμεθα ἐφεξῆς διελθεῖν . 
Κλεινίας πάνυ μὲν οὖν . 
Ἀθηναῖος ἐπὶ τοίνυν τῇ τῆς μέθης χρείᾳ τὸν κολοφῶνα πρῶτον ἐπιθῶμεν , εἰ καὶ σφῷν συνδοκεῖ . 
Κλεινίας ποῖον δὴ καὶ τίνα λέγεις ; 
Ἀθηναῖος εἰ μέν τις πόλις ὡς οὔσης σπουδῆς τῷ ἐπιτηδεύματι τῷ νῦν εἰρημένῳ χρήσεται μετὰ νόμων καὶ τάξεως , ὡς τοῦ σωφρονεῖν ἕνεκα μελέτῃ χρωμένη , καὶ τῶν ἄλλων ἡδονῶν μὴ ἀφέξεται ὡσαύτως καὶ κατὰ τὸν αὐτὸν λόγον , τοῦ κρατεῖν αὐτῶν ἕνεκα μηχανωμένη , τοῦτον μὲν τὸν τρόπον ἅπασι τούτοις χρηστέον · εἰ δ’ ὡς παιδιᾷ τε , καὶ ἐξέσται τῷ βουλομένῳ καὶ ὅταν βούληται καὶ μεθ’ ὧν ἂν βούληται πίνειν μετ’ ἐπιτηδευμάτων ὡντινωνοῦν ἄλλων , οὐκ ἂν τιθείμην ταύτην τὴν ψῆφον , ὡς δεῖ ποτε μέθῃ χρῆσθαι ταύτην τὴν πόλιν ἢ τοῦτον τὸν ἄνδρα , ἀλλ’ ἔτι μᾶλλον τῆς Κρητῶν καὶ Λακεδαιμονίων χρείας προσθείμην ἂν τῷ τῶν Καρχηδονίων νόμῳ , μηδέποτε μηδένα ἐπὶ στρατοπέδου γεύεσθαι τούτου τοῦ πώματος , ἀλλ’ ὑδροποσίαις συγγίγνεσθαι τοῦτον τὸν χρόνον ἅπαντα , καὶ κατὰ πόλιν μήτε δούλην μήτε δοῦλον γεύεσθαι μηδέποτε , μηδὲ ἄρχοντας τοῦτον τὸν ἐνιαυτὸν ὃν ἂν ἄρχωσιν , μηδ’ αὖ κυβερνήτας μηδὲ δικαστὰς ἐνεργοὺς ὄντας οἴνου γεύεσθαι τὸ παράπαν , μηδ’ ὅστις βουλευσόμενος εἰς βουλὴν ἀξίαν τινὰ λόγου συνέρχεται , μηδέ γε μεθ’ ἡμέραν μηδένα τὸ παράπαν εἰ μὴ σωμασκίας ἢ νόσων ἕνεκα , μηδ’ αὖ νύκτωρ ὅταν ἐπινοῇ τις παῖδας ποιεῖσθαι ἀνὴρ ἢ καὶ γυνή . 
καὶ ἄλλα δὲ πάμπολλα ἄν τις λέγοι ἐν οἷς τοῖς νοῦν τε καὶ νόμον ἔχουσιν ὀρθὸν οὐ ποτέος οἶνος · ὥστε κατὰ τὸν λόγον τοῦτον οὐδ’ ἀμπελώνων ἂν πολλῶν δέοι οὐδ’ ᾗτινι πόλει , τακτὰ δὲ τά τ’ ἄλλ’ ἂν εἴη γεωργήματα καὶ πᾶσα ἡ δίαιτα , καὶ δὴ τά γε περὶ οἶνον σχεδὸν ἁπάντων ἐμμετρότατα καὶ ὀλίγιστα γίγνοιτ’ ἄν . 
οὗτος , ὦ ξένοι , ἡμῖν , εἰ συνδοκεῖ , κολοφὼν ἐπὶ τῷ περὶ οἴνου λόγῳ ῥηθέντι εἰρήσθω . 
Κλεινίας καλῶς , καὶ συνδοκεῖ . 
Ἀθηναῖος ταῦτα μὲν οὖν δὴ ταύτῃ · πολιτείας δὲ ποτὲ φῶμεν γεγονέναι ; 
μῶν οὐκ ἐνθένδε τις ἂν αὐτὴν ῥᾷστά τε καὶ κάλλιστα κατίδοι ; 
Κλεινίας πόθεν ; 
Ἀθηναῖος ὅθενπερ καὶ τὴν τῶν πόλεων ἐπίδοσιν εἰς ἀρετὴν μεταβαίνουσαν ἅμα καὶ κακίαν ἑκάστοτε θεατέον . 
Κλεινίας λέγεις δὲ πόθεν ; 
Ἀθηναῖος οἶμαι μὲν ἀπὸ χρόνου μήκους τε καὶ ἀπειρίας καὶ τῶν μεταβολῶν ἐν τῷ τοιούτῳ . 
Κλεινίας πῶς λέγεις ; 
Ἀθηναῖος φέρε , ἀφ’ οὗ πόλεις τ’ εἰσὶν καὶ ἄνθρωποι πολιτευόμενοι , δοκεῖς ἄν ποτε κατανοῆσαι χρόνου πλῆθος ὅσον γέγονεν ; 
Κλεινίας οὔκουν ῥᾴδιόν γε οὐδαμῶς . 
Ἀθηναῖος τὸ δέ γε ὡς ἄπλετόν τι καὶ ἀμήχανον ἂν εἴη ; 
Κλεινίας πάνυ μὲν οὖν τοῦτό γε . 
Ἀθηναῖος μῶν οὖν οὐ μυρίαι μὲν ἐπὶ μυρίαις ἡμῖν γεγόνασι πόλεις ἐν τούτῳ τῷ χρόνῳ , κατὰ τὸν αὐτὸν δὲ τοῦ πλήθους λόγον οὐκ ἐλάττους ἐφθαρμέναι ; 
πεπολιτευμέναι δ’ αὖ πάσας πολιτείας πολλάκις ἑκασταχοῦ ; 
καὶ τοτὲ μὲν ἐξ ἐλαττόνων μείζους , τοτὲ δ’ ἐκ μειζόνων ἐλάττους , καὶ χείρους ἐκ βελτιόνων γεγόνασι καὶ βελτίους ἐκ χειρόνων ; 
Κλεινίας ἀναγκαῖον . 
Ἀθηναῖος ταύτης δὴ πέρι λάβωμεν , εἰ δυναίμεθα , τῆς μεταβολῆς τὴν αἰτίαν · τάχα γὰρ ἂν ἴσως δείξειεν ἡμῖν τὴν πρώτην τῶν πολιτειῶν γένεσιν καὶ μετάβασιν . 
Κλεινίας εὖ λέγεις , καὶ προθυμεῖσθαι δεῖ , σὲ μὲν ὃ διανοῇ περὶ αὐτῶν ἀποφαινόμενον , ἡμᾶς δὲ συνεπομένους . 
Ἀθηναῖος ἆρ’ οὖν ὑμῖν οἱ παλαιοὶ λόγοι ἀλήθειαν ἔχειν τινὰ δοκοῦσιν ; 
Κλεινίας ποῖοι δή ; 
Ἀθηναῖος τὸ πολλὰς ἀνθρώπων φθορὰς γεγονέναι κατακλυσμοῖς τε καὶ νόσοις καὶ ἄλλοις πολλοῖς , ἐν οἷς βραχύ τι τῶν ἀνθρώπων λείπεσθαι γένος . 
Κλεινίας πάνυ μὲν οὖν πιθανὸν τὸ τοιοῦτον πᾶν παντί . 
Ἀθηναῖος φέρε δή , νοήσωμεν μίαν τῶν πολλῶν ταύτην τὴν τῷ κατακλυσμῷ ποτε γενομένην . 
Κλεινίας τὸ ποῖόν τι περὶ αὐτῆς διανοηθέντες ; 
Ἀθηναῖος ὡς οἱ τότε περιφυγόντες τὴν φθορὰν σχεδὸν ὄρειοί τινες ἂν εἶεν νομῆς , ἐν κορυφαῖς που σμικρὰ ζώπυρα τοῦ τῶν ἀνθρώπων διασεσωμένα γένους . 
Κλεινίας δῆλον . 
Ἀθηναῖος καὶ δὴ τοὺς τοιούτους γε ἀνάγκη που τῶν ἄλλων ἀπείρους εἶναι τεχνῶν καὶ τῶν ἐν τοῖς ἄστεσι πρὸς ἀλλήλους μηχανῶν εἴς τε πλεονεξίας καὶ φιλονικίας καὶ ὁπόσ’ ἄλλα κακουργήματα πρὸς ἀλλήλους ἐπινοοῦσιν . 
Κλεινίας εἰκὸς γοῦν . 
Ἀθηναῖος θῶμεν δὴ τὰς ἐν τοῖς πεδίοις πόλεις καὶ πρὸς θαλάττῃ κατοικούσας ἄρδην ἐν τῷ τότε χρόνῳ διαφθείρεσθαι ; 
Κλεινίας θῶμεν . 
Ἀθηναῖος οὐκοῦν ὄργανά τε πάντα ἀπόλλυσθαι , καὶ εἴ τι τέχνης ἦν ἐχόμενον σπουδαίως ηὑρημένον ἢ πολιτικῆς ἢ καὶ σοφίας τινὸς ἑτέρας , πάντα ἔρρειν ταῦτα ἐν τῷ τότε χρόνῳ φήσομεν ; 
πῶς γὰρ ἄν , ὦ ἄριστε , εἴ γε ἔμενεν τάδε οὕτω τὸν πάντα χρόνον ὡς νῦν διακεκόσμηται , καινὸν ἀνηυρίσκετό ποτε καὶ ὁτιοῦν ; 
Κλεινίας τοῦτο ὅτι μὲν μυριάκις μύρια ἔτη διελάνθανεν ἄρα τοὺς τότε , χίλια δὲ ἀφ’ οὗ γέγονεν ἢ δὶς τοσαῦτα ἔτη , τὰ μὲν Δαιδάλῳ καταφανῆ γέγονεν , τὰ δὲ Ὀρφεῖ , τὰ δὲ Παλαμήδει , τὰ δὲ περὶ μουσικὴν Μαρσύᾳ καὶ Ὀλύμπῳ , περὶ λύραν δὲ Ἀμφίονι , τὰ δὲ ἄλλα ἄλλοις πάμπολλα , ὡς ἔπος εἰπεῖν χθὲς καὶ πρῴην γεγονότα . 
Ἀθηναῖος ἄριστ’ , ὦ Κλεινία , τὸν φίλον ὅτι παρέλιπες , τὸν ἀτεχνῶς χθὲς γενόμενον . 
Κλεινίας μῶν φράζεις Ἐπιμενίδην ; 
Ἀθηναῖος ναί , τοῦτον · πολὺ γὰρ ὑμῖν ὑπερεπήδησε τῷ μηχανήματι τοὺς σύμπαντας , ὦ φίλε , ὃ λόγῳ μὲν Ἡσίοδος ἐμαντεύετο πάλαι , τῷ δὲ ἔργῳ ἐκεῖνος ἀπετέλεσεν , ὡς ὑμεῖς φατε . 
Κλεινίας φαμὲν γὰρ οὖν . 
Ἀθηναῖος οὐκοῦν οὕτω δὴ λέγωμεν ἔχειν τότε , ὅτ’ ἐγένετο ἡ φθορά , τὰ περὶ τοὺς ἀνθρώπους πράγματα , μυρίαν μέν τινα φοβερὰν ἐρημίαν , γῆς δ’ ἀφθόνου πλῆθος πάμπολυ , ζῴων δὲ τῶν ἄλλων ἐρρόντων , βουκόλῑ ἄττα , καὶ εἴ τί που αἰγῶν περιλειφθὲν ἐτύγχανεν γένος , σπάνια καὶ ταῦτα νέμουσιν εἶναι ζῆν τότε κατ’ ἀρχάς ; 
Κλεινίας τί μήν ; 
Ἀθηναῖος πόλεως δὲ καὶ πολιτείας πέρι καὶ νομοθεσίας , ὧν νῦν ὁ λόγος ἡμῖν παρέστηκεν , ἆρ’ ὡς ἔπος εἰπεῖν οἰόμεθα καὶ μνήμην εἶναι τὸ παράπαν ; 
Κλεινίας οὐδαμῶς . 
Ἀθηναῖος οὐκοῦν ἐξ ἐκείνων τῶν διακειμένων οὕτω τὰ νῦν γέγονεν ἡμῖν σύμπαντα , πόλεις τε καὶ πολιτεῖαι καὶ τέχναι καὶ νόμοι , καὶ πολλὴ μὲν πονηρία , πολλὴ δὲ καὶ ἀρετή ; 
Κλεινίας πῶς λέγεις ; 
Ἀθηναῖος ἆρ’ οἰόμεθα , ὦ θαυμάσιε , τοὺς τότε , ἀπείρους ὄντας πολλῶν μὲν καλῶν τῶν κατὰ τὰ ἄστη , πολλῶν δὲ καὶ τῶν ἐναντίων , τελέους πρὸς ἀρετὴν ἢ πρὸς κακίαν γεγονέναι ; 
Κλεινίας καλῶς εἶπες , καὶ μανθάνομεν ὃ λέγεις . 
Ἀθηναῖος οὐκοῦν προϊόντος μὲν τοῦ χρόνου , πληθύοντος δ’ ἡμῶν τοῦ γένους , εἰς πάντα τὰ νῦν καθεστηκότα προελήλυθεν πάντα ; 
Κλεινίας ὀρθότατα . 
Ἀθηναῖος οὐκ ἐξαίφνης γε , ὡς εἰκός , κατὰ σμικρὸν δὲ ἐν παμπόλλῳ τινὶ χρόνῳ . 
Κλεινίας καὶ μάλα πρέπει τοῦθ’ οὕτως . 
Ἀθηναῖος ἐκ γὰρ τῶν ὑψηλῶν εἰς τὰ πεδία καταβαίνειν , οἶμαι , πᾶσιν φόβος ἔναυλος ἐγεγόνει . 
Κλεινίας πῶς δ’ οὔ ; 
Ἀθηναῖος ἆρ’ οὐχ ἅσμενοι μὲν ἑαυτοὺς ἑώρων δῑ ὀλιγότητα ἐν τοῖς περὶ ἐκεῖνον τὸν χρόνον , πορεῖα δέ , ὥστ’ ἐπ’ ἀλλήλους τότε πορεύεσθαι κατὰ γῆν ἢ κατὰ θάλατταν , σὺν ταῖς τέχναις ὡς ἔπος εἰπεῖν πάντα σχεδὸν ἀπωλώλει ; 
συμμίσγειν οὖν ἀλλήλοις οὐκ ἦν οἶμαι σφόδρα δυνατόν · σίδηρος γὰρ καὶ χαλκὸς καὶ πάντα τὰ μεταλλεῖα συγκεχυμένα ἠφάνιστο , ὥστε ἀπορία πᾶσα ἦν τοῦ ἀνακαθαίρεσθαι τὰ τοιαῦτα , δρυοτομίας τε εἶχον σπάνιν . 
εἰ γάρ πού τι καὶ περιγεγονὸς ἦν ὄργανον ἐν ὄρεσι , ταῦτα μὲν ταχὺ κατατριβέντα ἠφάνιστο , ἄλλα δὲ οὐκ ἔμελλεν γενήσεσθαι , πρὶν πάλιν ἡ τῶν μεταλλέων ἀφίκοιτο εἰς ἀνθρώπους τέχνη . 
Κλεινίας πῶς γὰρ ἄν ; 
Ἀθηναῖος γενεαῖς δὴ πόσαις ὕστερον οἰόμεθα τοῦθ’ οὕτως γεγονέναι ; 
Κλεινίας δῆλον ὅτι παμπόλλαις τισίν . 
Ἀθηναῖος οὐκοῦν καὶ τέχναι , ὅσαιπερ σιδήρου δέονται καὶ χαλκοῦ καὶ τῶν τοιούτων ἁπάντων , τὸν αὐτὸν χρόνον καὶ ἔτι πλείονα ἠφανισμέναι ἂν εἶεν ἐν τῷ τότε ; 
Κλεινίας τί μήν ; 
Ἀθηναῖος καὶ τοίνυν στάσις ἅμα καὶ πόλεμος ἀπωλώλει κατὰ τὸν τότε χρόνον πολλαχῇ . 
Κλεινίας πῶς ; 
Ἀθηναῖος πρῶτον μὲν ἠγάπων καὶ ἐφιλοφρονοῦντο ἀλλήλους δῑ ἐρημίαν , ἔπειτα οὐ περιμάχητος ἦν αὐτοῖς ἡ τροφή . 
νομῆς γὰρ οὐκ ἦν σπάνις , εἰ μή τισιν κατ’ ἀρχὰς ἴσως , ᾗ δὴ τὸ πλεῖστον διέζων ἐν τῷ τότε χρόνῳ · γάλακτος γὰρ καὶ κρεῶν οὐδαμῶς ἐνδεεῖς ἦσαν , ἔτι δὲ θηρεύοντες οὐ φαύλην οὐδ’ ὀλίγην τροφὴν παρείχοντο . 
καὶ μὴν ἀμπεχόνης γε καὶ στρωμνῆς καὶ οἰκήσεων καὶ σκευῶν ἐμπύρων τε καὶ ἀπύρων ηὐπόρουν · αἱ πλαστικαὶ γὰρ καὶ ὅσαι πλεκτικαὶ τῶν τεχνῶν οὐδὲ ἓν προσδέονται σιδήρου , ταῦτα δὲ πάντα τούτω τὼ τέχνα θεὸς ἔδωκε πορίζειν τοῖς ἀνθρώποις , ἵν’ ὁπότε εἰς τὴν τοιαύτην ἀπορίαν ἔλθοιεν , ἔχοι βλάστην καὶ ἐπίδοσιν τὸ τῶν ἀνθρώπων γένος . 
πένητες μὲν δὴ διὰ τὸ τοιοῦτον σφόδρα οὐκ ἦσαν , οὐδ’ ὑπὸ πενίας ἀναγκαζόμενοι διάφοροι ἑαυτοῖς ἐγίγνοντο · πλούσιοι δ’ οὐκ ἄν ποτε ἐγένοντο ἄχρυσοί τε καὶ ἀνάργυροι ὄντες , ὃ τότε ἐν ἐκείνοις παρῆν . 
ᾗ δ’ ἄν ποτε συνοικίᾳ μήτε πλοῦτος συνοικῇ μήτε πενία , σχεδὸν ἐν ταύτῃ γενναιότατα ἤθη γίγνοιτ’ ἄν · οὔτε γὰρ ὕβρις οὔτ’ ἀδικία , ζῆλοί τε αὖ καὶ φθόνοι οὐκ ἐγγίγνονται . 
ἀγαθοὶ μὲν δὴ διὰ ταῦτά τε ἦσαν καὶ διὰ τὴν λεγομένην εὐήθειαν · ἃ γὰρ ἤκουον καλὰ καὶ αἰσχρά , εὐήθεις ὄντες ἡγοῦντο ἀληθέστατα λέγεσθαι καὶ ἐπείθοντο . 
ψεῦδος γὰρ ὑπονοεῖν οὐδεὶς ἠπίστατο διὰ σοφίαν , ὥσπερ τὰ νῦν , ἀλλὰ περὶ θεῶν τε καὶ ἀνθρώπων τὰ λεγόμενα ἀληθῆ νομίζοντες ἔζων κατὰ ταῦτα · διόπερ ἦσαν τοιοῦτοι παντάπασιν οἵους αὐτοὺς ἡμεῖς ἄρτι διεληλύθαμεν . 
Κλεινίας ἐμοὶ γοῦν δὴ καὶ τῷδε οὕτως ταῦτα συνδοκεῖ . 
Ἀθηναῖος οὐκοῦν εἴπωμεν ὅτι γενεαὶ διαβιοῦσαι πολλαὶ τοῦτον τὸν τρόπον τῶν πρὸ κατακλυσμοῦ γεγονότων καὶ τῶν νῦν ἀτεχνότεροι μὲν καὶ ἀμαθέστεροι πρός τε τὰς ἄλλας μέλλουσιν εἶναι τέχνας καὶ πρὸς τὰς πολεμικάς , ὅσαι τε πεζαὶ καὶ ὅσαι κατὰ θάλατταν γίγνονται τὰ νῦν , καὶ ὅσαι δὴ κατὰ πόλιν μόνον αὐτοῦ , δίκαι καὶ στάσεις λεγόμεναι , λόγοις ἔργοις τε μεμηχανημέναι πάσας μηχανὰς εἰς τὸ κακουργεῖν τε ἀλλήλους καὶ ἀδικεῖν , εὐηθέστεροι δὲ καὶ ἀνδρειότεροι καὶ ἅμα σωφρονέστεροι καὶ σύμπαντα δικαιότεροι ; 
τὸ δὲ τούτων αἴτιον ἤδη διεληλύθαμεν . 
Κλεινίας ὀρθῶς λέγεις . 
Ἀθηναῖος λελέχθω δὴ ταῦτα ἡμῖν καὶ τὰ τούτοις συνεπόμενα ἔτι πάντα εἰρήσθω τοῦδ’ ἕνεκα , ἵνα νοήσωμεν τοῖς τότε νόμων τίς ποτ’ ἦν χρεία καὶ τίς ἦν νομοθέτης αὐτοῖς . 
Κλεινίας καὶ καλῶς γε εἴρηκας . 
Ἀθηναῖος ἆρ’ οὖν ἐκεῖνοι μὲν οὔτ’ ἐδέοντο νομοθετῶν οὔτε πω ἐφίλει κατὰ τούτους τοὺς χρόνους γίγνεσθαι τὸ τοιοῦτον ; 
οὐδὲ γὰρ γράμματα ἔστι πω τοῖς ἐν τούτῳ τῷ μέρει τῆς περιόδου γεγονόσιν , ἀλλ’ ἔθεσι καὶ τοῖς λεγομένοις πατρίοις νόμοις ἑπόμενοι ζῶσιν . 
Κλεινίας εἰκὸς γοῦν . 
Ἀθηναῖος πολιτείας δέ γε ἤδη καὶ τρόπος ἐστίν τις οὗτος . 
Κλεινίας τίς ; 
Ἀθηναῖος δοκοῦσί μοι πάντες τὴν ἐν τούτῳ τῷ χρόνῳ πολιτείαν δυναστείαν καλεῖν , ἣ καὶ νῦν ἔτι πολλαχοῦ καὶ ἐν Ἕλλησι καὶ κατὰ βαρβάρους ἐστίν · λέγει δ’ αὐτήν που καὶ Ὅμηρος γεγονέναι περὶ τὴν τῶν Κυκλώπων οἴκησιν , εἰπὼν—τοῖσιν δ’ οὔτ’ ἀγοραὶ βουληφόροι οὔτε θέμιστες , ἀλλ’ οἵ γ’ ὑψηλῶν ὀρέων ναίουσι κάρηναἐν σπέσσι γλαφυροῖσι , θεμιστεύει δὲ ἕκαστος παίδων ἠδ’ ἀλόχων , οὐδ’ ἀλλήλων ἀλέγουσιν.ηομ . 
οδ . 
9.112 
Κλεινίας ἔοικέν γε ὁ ποιητὴς ὑμῖν οὗτος γεγονέναι χαρίεις . 
καὶ γὰρ δὴ καὶ ἄλλα αὐτοῦ διεληλύθαμεν μάλ’ ἀστεῖα , οὐ μὴν πολλά γε · οὐ γὰρ σφόδρα χρώμεθα οἱ Κρῆτες τοῖς ξενικοῖς ποιήμασιν . 
Μέγιλλος ἡμεῖς δ’ αὖ χρώμεθα μέν , καὶ ἔοικέν γε κρατεῖν τῶν τοιούτων ποιητῶν , οὐ μέντοι Λακωνικόν γε ἀλλά τινα μᾶλλον Ἰωνικὸν βίον διεξέρχεται ἑκάστοτε . 
νῦν μὴν εὖ τῷ σῷ λόγῳ ἔοικε μαρτυρεῖν , τὸ ἀρχαῖον αὐτῶν ἐπὶ τὴν ἀγριότητα διὰ μυθολογίας ἐπανενεγκών . 
Ἀθηναῖος ναί · συμμαρτυρεῖ γάρ , καὶ λάβωμέν γε αὐτὸν μηνυτὴν ὅτι τοιαῦται πολιτεῖαι γίγνονταί ποτε . 
Κλεινίας καλῶς . 
Ἀθηναῖος μῶν οὖν οὐκ ἐκ τούτων τῶν κατὰ μίαν οἴκησιν καὶ κατὰ γένος διεσπαρμένων ὑπὸ ἀπορίας τῆς ἐν ταῖς φθοραῖς , ἐν αἷς τὸ πρεσβύτατον ἄρχει διὰ τὸ τὴν ἀρχὴν αὐτοῖς ἐκ πατρὸς καὶ μητρὸς γεγονέναι , οἷς ἑπόμενοι καθάπερ ὄρνιθες ἀγέλην μίαν ποιήσουσι , πατρονομούμενοι καὶ βασιλείαν πασῶν δικαιοτάτην βασιλευόμενοι ; 
Κλεινίας πάνυ μὲν οὖν . 
Ἀθηναῖος μετὰ δὲ ταῦτά γε εἰς τὸ κοινὸν μείζους ποιοῦντες πόλεις πλείους συνέρχονται , καὶ ἐπὶ γεωργίας τὰς ἐν ταῖς ὑπωρείαις τρέπονται πρώτας , περιβόλους τε αἱμασιώδεις τινὰς τειχῶν ἐρύματα τῶν θηρίων ἕνεκα ποιοῦνται , μίαν οἰκίαν αὖ κοινὴν καὶ μεγάλην ἀποτελοῦντες . 
Κλεινίας τὸ γοῦν εἰκὸς ταῦθ’ οὕτως γίγνεσθαι . 
Ἀθηναῖος τί δέ ; 
τόδε ἆρα οὐκ εἰκός ; 
Κλεινίας τὸ ποῖον ; 
Ἀθηναῖος τῶν οἰκήσεων τούτων μειζόνων αὐξανομένων ἐκ τῶν ἐλαττόνων καὶ πρώτων , ἑκάστην τῶν σμικρῶν παρεῖναι κατὰ γένος ἔχουσαν τόν τε πρεσβύτατον ἄρχοντα καὶ αὑτῆς ἔθη ἄττα ἴδια διὰ τὸ χωρὶς ἀλλήλων οἰκεῖν , ἕτερα ἀφ’ ἑτέρων ὄντων τῶν γεννητόρων τε καὶ θρεψάντων , ἃ εἰθίσθησαν περὶ θεούς τε καὶ ἑαυτούς , κοσμιωτέρων μὲν κοσμιώτερα καὶ ἀνδρικῶν ἀνδρικώτερα , καὶ κατὰ τρόπον οὕτως ἑκάστους τὰς αὑτῶν ἂν αἱρέσεις εἰς τοὺς παῖδας ἀποτυπουμένους καὶ παίδων παῖδας , ὃ λέγομεν , ἥκειν ἔχοντας ἰδίους νόμους εἰς τὴν μείζονα συνοικίαν . 
Κλεινίας πῶς γὰρ οὔ ; 
Ἀθηναῖος καὶ μὴν τούς γε αὑτῶν νόμους ἀρέσκειν ἑκάστοις ἀναγκαῖόν που , τοὺς δὲ τῶν ἄλλων ὑστέρους . 
Κλεινίας οὕτως . 
Ἀθηναῖος ἀρχῇ δὴ νομοθεσίας οἷον ἐμβάντες ἐλάθομεν , ὡς ἔοικεν . 
Κλεινίας πάνυ μὲν οὖν . 
Ἀθηναῖος τὸ γοῦν μετὰ ταῦτα ἀναγκαῖον αἱρεῖσθαι τοὺς συνελθόντας τούτους κοινούς τινας ἑαυτῶν , οἳ δὴ τὰ πάντων ἰδόντες νόμιμα , τά σφισιν ἀρέσκοντα αὐτῶν μάλιστα εἰς τὸ κοινὸν τοῖς ἡγεμόσι καὶ ἀγαγοῦσι τοὺς δήμους οἷον βασιλεῦσι φανερὰ δείξαντες ἑλέσθαι τε δόντες , αὐτοὶ μὲν νομοθέται κληθήσονται , τοὺς δὲ ἄρχοντας καταστήσαντες , ἀριστοκρατίαν τινὰ ἐκ τῶν δυναστειῶν ποιήσαντες ἢ καί τινα βασιλείαν , ἐν ταύτῃ τῇ μεταβολῇ τῆς πολιτείας οἰκήσουσιν . 
Κλεινίας ἐφεξῆς γοῦν ἂν οὕτω τε καὶ ταύτῃ γίγνοιτο . 
Ἀθηναῖος τρίτον τοίνυν εἴπωμεν ἔτι πολιτείας σχῆμα γιγνόμενον , ἐν ᾧ δὴ πάντα εἴδη καὶ παθήματα πολιτειῶν καὶ ἅμα πόλεων συμπίπτει γίγνεσθαι . 
Κλεινίας τὸ ποῖον δὴ τοῦτο ; 
Ἀθηναῖος ὃ μετὰ τὸ δεύτερον καὶ Ὅμηρος ἐπεσημήνατο , λέγων τὸ τρίτον οὕτω γεγονέναι . 
“ . 
. . κτίσσε δὲ Δαρδανίην”ηομ . 
ιλ . 
20.216 γάρ πού φησιν , “ . 
. . ἐπεὶ οὔπω Ἴλιος ἱρὴἐν πεδίῳ πεπόλιστο , πόλις μερόπων ἀνθρώπων , ἀλλ’ ἔθ’ ὑπωρείας ᾤκουν πολυπιδάκου Ἴδης.”ηομ . 
ιλ . 
20.216 λέγει γὰρ δὴ ταῦτα τὰ ἔπη καὶ ἐκεῖνα , ἃ περὶ τῶν Κυκλώπων εἴρηκεν , κατὰ θεόν πως εἰρημένα καὶ κατὰ φύσιν · θεῖον γὰρ οὖν δὴ καὶ τὸ ποιητικὸν ἐνθεαστικὸν ὂν γένος ὑμνῳδοῦν , πολλῶν τῶν κατ’ ἀλήθειαν γιγνομένων σύν τισιν Χάρισιν καὶ Μούσαις ἐφάπτεται ἑκάστοτε . 
Κλεινίας καὶ μάλα . 
Ἀθηναῖος εἰς δὴ τὸ πρόσθεν προέλθωμεν ἔτι τοῦ νῦν ἐπελθόντος ἡμῖν μύθου · τάχα γὰρ ἂν σημήνειέ τι τῆς ἡμετέρας περὶ βουλήσεως . 
οὐκοῦν χρή ; 
Κλεινίας πάνυ μὲν οὖν . 
Ἀθηναῖος κατῳκίσθη δή , φαμέν , ἐκ τῶν ὑψηλῶν εἰς μέγα τε καὶ καλὸν πεδίον Ἴλιον , ἐπὶ λόφον τινὰ οὐχ ὑψηλὸν καὶ ἔχοντα ποταμοὺς πολλοὺς ἄνωθεν ἐκ τῆς Ἴδης ὡρμημένους . 
Κλεινίας φασὶ γοῦν . 
Ἀθηναῖος ἆρ’ οὖν οὐκ ἐν πολλοῖς τισι χρόνοις τοῖς μετὰ τὸν κατακλυσμὸν τοῦτο οἰόμεθα γεγονέναι ; 
Κλεινίας πῶς δ’ οὐκ ἐν πολλοῖς ; 
Ἀθηναῖος δεινὴ γοῦν ἔοικεν αὐτοῖς λήθη τότε παρεῖναι τῆς νῦν λεγομένης φθορᾶς , ὅθ’ οὕτως ὑπὸ ποταμοὺς πολλοὺς καὶ ἐκ τῶν ὑψηλῶν ῥέοντας πόλιν ὑπέθεσαν , πιστεύσαντες οὐ σφόδρα ὑψηλοῖς τισιν λόφοις . 
Κλεινίας δῆλον οὖν ὡς παντάπασί τι<να> 
μακρὸν ἀπεῖχον χρόνον τοῦ τοιούτου πάθους . 
Ἀθηναῖος καὶ ἄλλαι γε οἶμαι πόλεις τότε κατῴκουν ἤδη πολλαί , πληθυόντων τῶν ἀνθρώπων . 
Κλεινίας τί μήν ; 
Ἀθηναῖος αἵ γέ που καὶ ἐπεστρατεύσαντο αὐτῇ , καὶ κατὰ θάλατταν δὲ ἴσως , ἀφόβως ἤδη πάντων χρωμένων τῇ θαλάττῃ . 
Κλεινίας φαίνεται . 
Ἀθηναῖος δέκα δ’ ἔτη που μείναντες Ἀχαιοὶ τὴν Τροίαν ἀνάστατον ἐποίησαν . 
Κλεινίας καὶ μάλα . 
Ἀθηναῖος οὐκοῦν ἐν τούτῳ τῷ χρόνῳ , ὄντι δεκέτει , ὃν τὸ Ἴλιον ἐπολιορκεῖτο , τὰ τῶν πολιορκούντων ἑκάστων οἴκοι κακὰ πολλὰ συνέβαινεν γιγνόμενα περὶ τὰς στάσεις τῶν νέων , οἳ καὶ ἀφικομένους τοὺς στρατιώτας εἰς τὰς αὑτῶν πόλεις τε καὶ οἰκίας οὐ καλῶς οὐδ’ ἐν δίκῃ ὑπεδέξαντο , ἀλλ’ ὥστε θανάτους τε καὶ σφαγὰς καὶ φυγὰς γενέσθαι παμπόλλας · οἳ πάλιν ἐκπεσόντες κατῆλθον μεταβαλόντες ὄνομα , Δωριῆς ἀντ’ Ἀχαιῶν κληθέντες διὰ τὸ τὸν συλλέξαντα εἶναι τὰς τότε φυγὰς Δωριᾶ . 
καὶ δὴ ταῦτά γε ἤδη πάνθ’ ὑμεῖς , ὦ Λακεδαιμόνιοι , τἀντεῦθεν μυθολογεῖτέ τε καὶ διαπεραίνετε . 
Μέγιλλος τί μήν ; 
Ἀθηναῖος ὅθεν δὴ κατ’ ἀρχὰς ἐξετραπόμεθα περὶ νόμων διαλεγόμενοι , περιπεσόντες μουσικῇ τε καὶ ταῖς μέθαις , νῦν ἐπὶ τὰ αὐτὰ πάλιν ἀφίγμεθα ὥσπερ κατὰ θεόν , καὶ ὁ λόγος ἡμῖν οἷον λαβὴν ἀποδίδωσιν · ἥκει γὰρ ἐπὶ τὴν εἰς Λακεδαίμονα κατοίκισιν αὐτήν , ἣν ὑμεῖς ὀρθῶς ἔφατε κατοικεῖσθαι καὶ Κρήτην ὡς ἀδελφοῖς νόμοις . 
νῦν οὖν δὴ τοσόνδε πλεονεκτοῦμεν τῇ πλάνῃ τοῦ λόγου , διὰ πολιτειῶν τινων καὶ κατοικισμῶν διεξελθόντες · ἐθεασάμεθα πρώτην τε καὶ δευτέραν καὶ τρίτην πόλιν , ἀλλήλων , ὡς οἰόμεθα , ταῖς κατοικίσεσιν ἐχομένας ἐν χρόνου τινὸς μήκεσιν ἀπλέτοις , νῦν δὲ δὴ τετάρτη τις ἡμῖν αὕτη πόλις , εἰ δὲ βούλεσθε , ἔθνος ἥκει κατοικιζόμενόν τέ ποτε καὶ νῦν κατῳκισμένον . 
ἐξ ὧν ἁπάντων εἴ τι συνεῖναι δυνάμεθα τί τε καλῶς ἢ μὴ κατῳκίσθη , καὶ ποῖοι νόμοι σῴζουσιν αὐτῶν τὰ σῳζόμενα καὶ ποῖοι φθείρουσι τὰ φθειρόμενα , καὶ ἀντὶ ποίων ποῖα μετατεθέντα εὐδαίμονα πόλιν ἀπεργάζοιτ’ ἄν , ὦ Μέγιλλέ τε καὶ Κλεινία , ταῦτα δὴ πάλιν οἷον ἐξ ἀρχῆς ἡμῖν λεκτέον , εἰ μή τι τοῖς εἰρημένοις ἐγκαλοῦμεν λόγοις . 
Μέγιλλος εἰ γοῦν , ὦ ξένε , τις ἡμῖν ὑπόσχοιτο θεὸς ὡς , ἐὰν ἐπιχειρήσωμεν τὸ δεύτερον τῇ τῆς νομοθεσίας σκέψει , τῶν νῦν εἰρημένων λόγων οὐ χείρους οὐδ’ ἐλάττους ἀκουσόμεθα , μακρὰν ἂν ἔλθοιμι ἔγωγε , καί μοι βραχεῖ’ ἂν δόξειεν ἡ νῦν παροῦσα ἡμέρα γίγνεσθαι . 
καίτοι σχεδόν γ’ ἐστὶν ἡ ἐκ θερινῶν εἰς τὰ χειμερινὰ τοῦ θεοῦ τρεπομένου . 
Ἀθηναῖος χρὴ δὴ ταῦτα , ὡς ἔοικεν , σκοπεῖν . 
Μέγιλλος πάνυ μὲν οὖν . 
Ἀθηναῖος γενώμεθα δὴ ταῖς διανοίαις ἐν τῷ τότε χρόνῳ , ὅτε Λακεδαίμων μὲν καὶ Ἄργος καὶ Μεσσήνη καὶ τὰ μετὰ τούτων ὑποχείρια τοῖς προγόνοις ὑμῶν , ὦ Μέγιλλε , ἱκανῶς ἐγεγόνει · τὸ δὲ δὴ μετὰ τοῦτο ἔδοξεν αὐτοῖς , ὥς γε λέγεται τὸ τοῦ μύθου , τριχῇ τὸ στράτευμα διανείμαντας , τρεῖς πόλεις κατοικίζειν , Ἄργος , Μεσσήνην , Λακεδαίμονα . 
Μέγιλλος πάνυ μὲν οὖν . 
Ἀθηναῖος καὶ βασιλεὺς μὲν Ἄργους Τήμενος ἐγίγνετο , Μεσσήνης δὲ Κρεσφόντης , Λακεδαίμονος δὲ Προκλῆς καὶ Εὐρυσθένης . 
Μέγιλλος πῶς γὰρ οὔ ; 
Ἀθηναῖος καὶ πάντες δὴ τούτοις ὤμοσαν οἱ τότε βοηθήσειν , ἐάν τις τὴν βασιλείαν αὐτῶν διαφθείρῃ . 
Μέγιλλος τί μήν ; 
Ἀθηναῖος βασιλεία δὲ καταλύεται , ὦ πρὸς Διός , ἢ καί τις ἀρχὴ πώποτε κατελύθη , μῶν ὑπό τινων ἄλλων ἢ σφῶν αὐτῶν ; 
ἢ νυνδὴ μέν , ὀλίγον ἔμπροσθεν τούτοις περιτυχόντες τοῖς λόγοις , οὕτω ταῦτ’ ἐτίθεμεν , νῦν δ’ ἐπιλελήσμεθα ; 
Μέγιλλος καὶ πῶς ; 
Ἀθηναῖος οὐκοῦν νῦν δὴ μᾶλλον βεβαιωσόμεθα τὸ τοιοῦτον · περιτυχόντες γὰρ ἔργοις γενομένοις , ὡς ἔοικεν , ἐπὶ τὸν αὐτὸν λόγον ἐληλύθαμεν , ὥστε οὐ περὶ κενόν τι ζητήσομεν τὸν αὐτὸν λόγον , ἀλλὰ περὶ γεγονός τε καὶ ἔχον ἀλήθειαν . 
γέγονεν δὴ τάδε · βασιλεῖαι τρεῖς βασιλευομέναις πόλεσιν τριτταῖς ὤμοσαν ἀλλήλαις ἑκάτεραι , κατὰ νόμους οὓς ἔθεντο τοῦ τε ἄρχειν καὶ ἄρχεσθαι κοινούς , οἱ μὲν μὴ βιαιοτέραν τὴν ἀρχὴν ποιήσεσθαι προϊόντος τοῦ χρόνου καὶ γένους , οἱ δέ , ταῦτα ἐμπεδούντων τῶν ἀρχόντων , μήτε αὐτοὶ τὰς βασιλείας ποτὲ καταλύσειν μήτ’ ἐπιτρέψειν ἐπιχειροῦσιν ἑτέροις , βοηθήσειν δὲ βασιλῆς τε βασιλεῦσιν ἀδικουμένοις καὶ δήμοις , καὶ δῆμοι δήμοις καὶ βασιλεῦσιν ἀδικουμένοις . 
ἆρ’ οὐχ οὕτως ; 
Μέγιλλος οὕτω μὲν οὖν . 
Ἀθηναῖος οὐκοῦν τό γε μέγιστον ταῖς καταστάσεσιν τῶν πολιτειῶν ὑπῆρχεν ταῖς ἐν ταῖς τρισὶ πόλεσι νομοθετουμέναις , εἴτε οἱ βασιλῆς ἐνομοθέτουν εἴτ’ ἄλλοι τινές ; 
Μέγιλλος ποῖον ; 
Ἀθηναῖος τὸ βοηθούς γε εἶναι τὰς δύο ἐπὶ τὴν μίαν ἀεὶ πόλιν , τὴν τοῖς τεθεῖσιν νόμοις ἀπειθοῦσαν . 
Μέγιλλος δῆλον . 
Ἀθηναῖος καὶ μὴν τοῦτό γε οἱ πολλοὶ προστάττουσιν τοῖς νομοθέταις , ὅπως τοιούτους θήσουσιν τοὺς νόμους οὓς ἑκόντες οἱ δῆμοι καὶ τὰ πλήθη δέξονται , καθάπερ ἂν εἴ τις γυμνασταῖς ἢ ἰατροῖς προστάττοι μεθ’ ἡδονῆς θεραπεύειν τε καὶ ἰᾶσθαι τὰ θεραπευόμενα σώματα . 
Μέγιλλος παντάπασι μὲν οὖν . 
Ἀθηναῖος τὸ δέ γ’ ἐστὶν ἀγαπητὸν πολλάκις εἰ καί τις μετὰ λύπης μὴ μεγάλης δύναιτο εὐεκτικά τε καὶ ὑγιῆ σώματα ἀπεργάζεσθαι . 
Μέγιλλος τί μήν ; 
Ἀθηναῖος καὶ τόδε γε ἔτι τοῖς τότε ὑπῆρχεν οὐ σμικρὸν εἰς ῥᾳστώνην τῆς θέσεως τῶν νόμων . 
Μέγιλλος τὸ ποῖον ; 
Ἀθηναῖος οὐκ ἦν τοῖς νομοθέταις ἡ μεγίστη τῶν μέμψεων , ἰσότητα αὐτοῖς τινα κατασκευάζουσιν τῆς οὐσίας , ἥπερ ἐν ἄλλαις νομοθετουμέναις πόλεσι πολλαῖς γίγνεται , ἐάν τις ζητῇ γῆς τε κτῆσιν κινεῖν καὶ χρεῶν διάλυσιν , ὁρῶν ὡς οὐκ ἂν δύναιτο ἄνευ τούτων γενέσθαι ποτὲ τὸ ἴσον ἱκανῶς · ὡς ἐπιχειροῦντι δὴ νομοθέτῃ κινεῖν τῶν τοιούτων τι πᾶς ἀπαντᾷ λέγων μὴ κινεῖν τὰ ἀκίνητα , καὶ ἐπαρᾶται γῆς τε ἀναδασμοὺς εἰσηγούμενον καὶ χρεῶν ἀποκοπάς , ὥστ’ εἰς ἀπορίαν καθίστασθαι πάντ’ ἄνδρα . 
τοῖς δὲ δὴ Δωριεῦσι καὶ τοῦθ’ οὕτως ὑπῆρχεν καλῶς καὶ ἀνεμεσήτως , γῆν τε ἀναμφισβητήτως διανέμεσθαι , καὶ χρέα μεγάλα καὶ παλαιὰ οὐκ ἦν . 
Μέγιλλος ἀληθῆ . 
Ἀθηναῖος πῇ δή ποτε οὖν , ὦ ἄριστοι , κακῶς οὕτως αὐτοῖς ἐχώρησεν ἡ κατοίκισίς τε καὶ νομοθεσία ; 
Μέγιλλος πῶς δὴ καὶ τί μεμφόμενος αὐτῶν λέγεις ; 
Ἀθηναῖος ὅτι τριῶν γενομένων τῶν οἰκήσεων τὰ δύο αὐτῶν μέρη ταχὺ τήν τε πολιτείαν καὶ τοὺς νόμους διέφθειρεν , τὸ δὲ ἓν μόνον ἔμεινεν , τὸ τῆς ὑμετέρας πόλεως . 
Μέγιλλος οὐ πάνυ ῥᾴδιον ἐρωτᾷς . 
Ἀθηναῖος ἀλλὰ μὴν δεῖ γε ἡμᾶς τοῦτο ἐν τῷ νῦν σκοποῦντας καὶ ἐξετάζοντας , περὶ νόμων παίζοντας παιδιὰν πρεσβυτικὴν σώφρονα , διελθεῖν τὴν ὁδὸν ἀλύπως , ὡς ἔφαμεν ἡνίκα ἠρχόμεθα πορεύεσθαι . 
Μέγιλλος τί μήν ; 
καὶ ποιητέον γε ὡς λέγεις . 
Ἀθηναῖος τίν’ οὖν ἂν σκέψιν καλλίω ποιησαίμεθα περὶ νόμων ἢ τούτων οἳ ταύτας διακεκοσμήκασιν ; 
ἢ πόλεων περὶ τίνων εὐδοκιμωτέρων τε καὶ μειζόνων κατοικίσεων σκοποίμεθ’ ἄν ; 
Μέγιλλος οὐ ῥᾴδιον ἀντὶ τούτων ἑτέρας λέγειν . 
Ἀθηναῖος οὐκοῦν ὅτι μὲν διενοοῦντό γε οἱ τότε τὴν κατασκευὴν ταύτην οὐ Πελοποννήσῳ μόνον ἔσεσθαι βοηθὸν ἱκανήν , σχεδὸν δῆλον , ἀλλὰ καὶ τοῖς Ἕλλησιν πᾶσιν , εἴ τις τῶν βαρβάρων αὐτοὺς ἀδικοῖ , καθάπερ οἱ περὶ τὸ Ἴλιον οἰκοῦντες τότε , πιστεύοντες τῇ τῶν Ἀσσυρίων δυνάμει τῇ περὶ Νῖνον γενομένῃ , θρασυνόμενοι τὸν πόλεμον ἤγειραν τὸν ἐπὶ Τροίαν . 
ἦν γὰρ ἔτι τὸ τῆς ἀρχῆς ἐκείνης σχῆμα τὸ σῳζόμενον οὐ σμικρόν · καθάπερ νῦν τὸν μέγαν βασιλέα φοβούμεθα ἡμεῖς , καὶ τότε ἐκείνην τὴν συσταθεῖσαν σύνταξιν ἐδέδισαν οἱ τότε . 
μέγα γὰρ ἔγκλημα πρὸς αὐτοὺς ἡ τῆς Τροίας ἅλωσις τὸ δεύτερον ἐγεγόνει · τῆς ἀρχῆς γὰρ τῆς ἐκείνων ἦν μόριον . 
πρὸς δὴ ταῦτ’ ἦν πάντα ἡ τοῦ στρατοπέδου τοῦ τότε διανεμηθεῖσα εἰς τρεῖς πόλεις κατασκευὴ μία ὑπὸ βασιλέων ἀδελφῶν , παίδων Ἡρακλέους , καλῶς , ὡς ἐδόκει , ἀνηυρημένη καὶ κατακεκοσμημένη καὶ διαφερόντως τῆς ἐπὶ τὴν Τροίαν ἀφικομένης . 
πρῶτον μὲν γὰρ τοὺς Ἡρακλείδας τῶν Πελοπιδῶν ἀμείνους ἡγοῦντο ἀρχόντων ἄρχοντας ἔχειν , ἔπειτ’ αὖ τὸ στρατόπεδον τοῦτο τοῦ ἐπὶ Τροίαν ἀφικομένου διαφέρειν πρὸς ἀρετήν · νενικηκέναι γὰρ τούτους , ἡττᾶσθαι δ’ ὑπὸ τούτων ἐκείνους , Ἀχαιοὺς ὄντας ὑπὸ Δωριῶν . 
ἆρ’ οὐχ οὕτως οἰόμεθα καί τινι διανοίᾳ ταύτῃ κατασκευάζεσθαι τοὺς τότε ; 
Μέγιλλος πάνυ μὲν οὖν . 
Ἀθηναῖος οὐκοῦν καὶ τὸ βεβαίως οἴεσθαι ταῦθ’ ἕξειν εἰκὸς αὐτοὺς καὶ χρόνον τιν’ ἂν πολὺν μένειν , ἅτε κεκοινωνηκότας μὲν πολλῶν πόνων καὶ κινδύνων ἀλλήλοις , ὑπὸ γένους δὲ ἑνὸς τῶν βασιλέων ἀδελφῶν ὄντων διακεκοσμῆσθαι , πρὸς τούτοις δ’ ἔτι καὶ πολλοῖς μάντεσι κεχρημένους εἶναι τοῖς τε ἄλλοις καὶ τῷ Δελφικῷ Ἀπόλλωνι ; 
Μέγιλλος πῶς δ’ οὐκ εἰκός ; 
Ἀθηναῖος ταῦτα δὴ τὰ μεγάλα οὕτως προσδοκώμενα διέπτατο , ὡς ἔοικε , τότε ταχύ , πλὴν ὅπερ εἴπομεν νυνδὴ σμικροῦ μέρους τοῦ περὶ τὸν ὑμέτερον τόπον , καὶ τοῦτο δὴ πρὸς τὰ δύο μέρη πολεμοῦν οὐ πώποτε πέπαυται μέχρι τὰ νῦν · ἐπεὶ γενομένη γε ἡ τότε διάνοια καὶ συμφωνήσασα εἰς ἕν , ἀνυπόστατον ἄν τινα δύναμιν ἔσχε κατὰ πόλεμον . 
Μέγιλλος πῶς γὰρ οὔ ; 
Ἀθηναῖος πῶς οὖν καὶ πῇ διώλετο ; 
ἆρ’ οὐκ ἄξιον ἐπισκοπεῖν τηλικοῦτον καὶ τοιοῦτον σύστημα ἥτις ποτὲ τύχη διέφθειρε ; 
Μέγιλλος σχολῇ γὰρ οὖν δή τις ἂν ἄλλο σκοπῶν , ἢ νόμους ἢ πολιτείας ἄλλας θεάσαιτο σῳζούσας καλὰ καὶ μεγάλα πράγματα ἢ καὶ τοὐναντίον διαφθειρούσας τὸ παράπαν , εἰ ἀμελήσειε τούτων . 
Ἀθηναῖος τοῦτο μὲν ἄρα , ὡς ἔοικεν , εὐτυχῶς πως ἐμβεβήκαμέν γε εἴς τινα σκέψιν ἱκανήν . 
Μέγιλλος πάνυ μὲν οὖν . 
Ἀθηναῖος ἆρ’ οὖν , ὦ θαυμάσιε , λελήθαμεν ἄνθρωποι πάντες , καὶ τὰ νῦν δὴ ἡμεῖς , οἰόμενοι μὲν ἑκάστοτέ τι καλὸν ὁρᾶν πρᾶγμα γενόμενον καὶ θαυμαστὰ ἂν ἐργασάμενον , εἴ τις ἄρα ἠπιστήθη καλῶς αὐτῷ χρῆσθαι κατά τινα τρόπον , τὸ δὲ νῦν γε ἡμεῖς τάχ’ ἂν ἴσως περὶ τοῦτο αὐτὸ οὔτ’ ὀρθῶς διανοοίμεθα οὔτε κατὰ φύσιν , καὶ δὴ καὶ περὶ τὰ ἄλλα πάντες πάντα , περὶ ὧν ἂν οὕτω διανοηθῶσιν ; 
Μέγιλλος λέγεις δὲ δὴ τί , καὶ περὶ τίνος σοι φῶμεν μάλιστ’ εἰρῆσθαι τοῦτον τὸν λόγον ; 
Ἀθηναῖος ὠγαθέ , καὶ αὐτὸς ἐμαυτοῦ νυνδὴ κατεγέλασα . 
ἀποβλέψας γὰρ πρὸς τοῦτον τὸν στόλον οὗ πέρι διαλεγόμεθα , ἔδοξέ μοι πάγκαλός τε εἶναι καὶ θαυμαστὸν κτῆμα παραπεσεῖν τοῖς Ἕλλησιν , ὅπερ εἶπον , εἴ τις ἄρα αὐτῷ τότε καλῶς ἐχρήσατο . 
Μέγιλλος οὐκοῦν εὖ καὶ ἐχόντως νοῦν σύ τε πάντα εἶπες καὶ ἐπῃνέσαμεν ἡμεῖς ; 
Ἀθηναῖος ἴσως · ἐννοῶ γε μὴν ὡς πᾶς , ὃς ἂν ἴδῃ τι μέγα καὶ δύναμιν ἔχον πολλὴν καὶ ῥώμην , εὐθὺς ἔπαθε τοῦτο , ὡς εἴπερ ἐπίσταιτο ὁ κεκτημένος αὐτῷ χρῆσθαι τοιούτῳ τε ὄντι καὶ τηλικούτῳ , θαυμάστ’ ἂν καὶ πολλὰ κατεργασάμενος εὐδαιμονοῖ . 
Μέγιλλος οὐκοῦν ὀρθὸν καὶ τοῦτο ; 
ἢ πῶς λέγεις ; 
Ἀθηναῖος σκόπει δὴ ποῖ βλέπων ὁ τὸν ἔπαινον τοῦτον περὶ ἑκάστου τιθέμενος ὀρθῶς λέγει · πρῶτον δὲ περὶ αὐτοῦ τοῦ νῦν λεγομένου , πῶς , εἰ κατὰ τρόπον ἠπιστήθησαν τάξαι τὸ στρατόπεδον οἱ τότε διακοσμοῦντες , τοῦ καιροῦ πως ἂν ἔτυχον ; 
ἆρ’ οὐκ εἰ συνέστησάν τε ἀσφαλῶς αὐτὸ διέσῳζόν τε εἰς τὸν ἀεὶ χρόνον , ὥστε αὐτούς τε ἐλευθέρους εἶναι καὶ ἄλλων ἄρχοντας ὧν βουληθεῖεν , καὶ ὅλως ἐν ἀνθρώποις πᾶσι καὶ Ἕλλησι καὶ βαρβάροις πράττειν ὅτι ἐπιθυμοῖεν αὐτοί τε καὶ οἱ ἔκγονοι ; 
μῶν οὐ τούτων χάριν ἐπαινοῖεν ἄν ; 
Μέγιλλος πάνυ μὲν οὖν . 
Ἀθηναῖος ἆρ’ οὖν καὶ ὃς ἂν ἰδὼν πλοῦτον μέγαν ἢ τιμὰς διαφερούσας γένους , ἢ καὶ ὁτιοῦν τῶν τοιούτων , εἴπῃ ταὐτὰ ταῦτα , πρὸς τοῦτο βλέπων εἶπεν , ὡς διὰ τοῦτο αὐτῷ γενησόμενα ὧν ἂν ἐπιθυμῇ πάντα ἢ τὰ πλεῖστα καὶ ὅσα ἀξιώτατα λόγου ; 
Μέγιλλος ἔοικε γοῦν . 
Ἀθηναῖος φέρε δή , πάντων ἀνθρώπων ἐστὶ κοινὸν ἐπιθύμημα ἕν τι τὸ νῦν ὑπὸ τοῦ λόγου δηλούμενον , ὡς αὐτός φησιν ὁ λόγος ; 
Μέγιλλος τὸ ποῖον ; 
Ἀθηναῖος τὸ κατὰ τὴν τῆς αὑτοῦ ψυχῆς ἐπίταξιν τὰ γιγνόμενα γίγνεσθαι , μάλιστα μὲν ἅπαντα , εἰ δὲ μή , τά γε ἀνθρώπινα . 
Μέγιλλος τί μήν ; 
Ἀθηναῖος οὐκοῦν ἐπείπερ βουλόμεθα πάντες τὸ τοιοῦτον ἀεί , παῖδές τε ὄντες καὶ ἄνδρες πρεσβῦται , τοῦτ’ αὐτὸ καὶ εὐχοίμεθ’ ἂν ἀναγκαίως διὰ τέλους ; 
Μέγιλλος πῶς δ’ οὔ ; 
Ἀθηναῖος καὶ μὴν τοῖς γε φίλοις που συνευχοίμεθ’ ἂν ταῦτα ἅπερ ἐκεῖνοι ἑαυτοῖσιν . 
Μέγιλλος τί μήν ; 
Ἀθηναῖος φίλος μὲν ὑὸς πατρί , παῖς ὢν ἀνδρί . 
Μέγιλλος πῶς δ’ οὔ ; 
Ἀθηναῖος καὶ μὴν ὧν γ’ ὁ παῖς εὔχεται ἑαυτῷ γίγνεσθαι , πολλὰ ὁ πατὴρ ἀπεύξαιτ’ ἂν τοῖς θεοῖς μηδαμῶς κατὰ τὰς τοῦ ὑέος εὐχὰς γίγνεσθαι . 
Μέγιλλος ὅταν ἀνόητος ὢν καὶ ἔτι νέος εὔχηται , λέγεις ; 
Ἀθηναῖος καὶ ὅταν γε ὁ πατὴρ ὢν γέρων ἢ καὶ σφόδρα νεανίας , μηδὲν τῶν καλῶν καὶ τῶν δικαίων γιγνώσκων , εὔχηται μάλα προθύμως ἐν παθήμασιν ἀδελφοῖς ὢν τοῖς γενομένοις Θησεῖ πρὸς τὸν δυστυχῶς τελευτήσαντα Ἱππόλυτον , ὁ δὲ παῖς γιγνώσκῃ , τότε , δοκεῖς , παῖς πατρὶ συνεύξεται ; 
Μέγιλλος μανθάνω ὃ λέγεις . 
λέγειν γάρ μοι δοκεῖς ὡς οὐ τοῦτο εὐκτέον οὐδὲ ἐπεικτέον , ἕπεσθαι πάντα τῇ ἑαυτοῦ βουλήσει , τὴν βούλησιν δὲ πολὺ μᾶλλον τῇ ἑαυτοῦ φρονήσει · τοῦτο δὲ καὶ πόλιν καὶ ἕνα ἡμῶν ἕκαστον καὶ εὔχεσθαι δεῖν καὶ σπεύδειν , ὅπως νοῦν ἕξει . 
Ἀθηναῖος ναί , καὶ δὴ καὶ πολιτικόν γε ἄνδρα νομοθέτην ὡς ἀεὶ δεῖ πρὸς τοῦτο βλέποντα τιθέναι τὰς τάξεις τῶν νόμων , αὐτός τε ἐμνήσθην καὶ ὑμᾶς ἐπαναμιμνῄσκω , κατ’ ἀρχὰς εἰ μεμνήμεθα τὰ λεχθέντα , ὅτι τὸ μὲν σφῷν ἦν παρακέλευμα ὡς χρεὼν εἴη τὸν ἀγαθὸν νομοθέτην πάντα πολέμου χάριν τὰ νόμιμα τιθέναι , τὸ δὲ ἐμὸν ἔλεγον ὅτι τοῦτο μὲν πρὸς μίαν ἀρετὴν οὐσῶν τεττάρων κελεύοι τίθεσθαι τοὺς νόμους , δέοι δὲ δὴ πρὸς πᾶσαν μὲν βλέπειν , μάλιστα δὲ καὶ πρὸς πρώτην τὴν τῆς συμπάσης ἡγεμόνα ἀρετῆς , φρόνησις δ’ εἴη τοῦτο καὶ νοῦς καὶ δόξα μετ’ ἔρωτός τε καὶ ἐπιθυμίας τούτοις ἑπομένης . 
ἥκει δὴ πάλιν ὁ λόγος εἰς ταὐτόν , καὶ ὁ λέγων ἐγὼ νῦν λέγω πάλιν ἅπερ τότε , εἰ μὲν βούλεσθε , ὡς παίζων , εἰ δ’ , ὡς σπουδάζων , ὅτι δή φημι εὐχῇ χρῆσθαι σφαλερὸν εἶναι νοῦν μὴ κεκτημένον , ἀλλὰ τἀναντία ταῖς βουλήσεσίν οἱ γίγνεσθαι . 
σπουδάζοντα δ’ εἴ με τιθέναι βούλεσθε , τίθετε · πάνυ γὰρ οὖν προσδοκῶ νῦν ὑμᾶς εὑρήσειν , τῷ λόγῳ ἑπομένους ὃν ὀλίγον ἔμπροσθε προυθέμεθα , τῆς τῶν βασιλέων τε φθορᾶς καὶ ὅλου τοῦ διανοήματος οὐ δειλίαν οὖσαν τὴν αἰτίαν , οὐδ’ ὅτι τὰ περὶ τὸν πόλεμον οὐκ ἠπίσταντο ἄρχοντές τε καὶ οὓς προσῆκεν ἄρχεσθαι , τῇ λοιπῇ δὲ πάσῃ κακίᾳ διεφθαρμένα , καὶ μάλιστα τῇ περὶ τὰ μέγιστα τῶν ἀνθρωπίνων πραγμάτων ἀμαθίᾳ . 
ταῦτ’ οὖν ὡς οὕτω γέγονε περὶ τὰ τότε , καὶ νῦν , εἴ που , γίγνεται , καὶ ἐς τὸν ἔπειτα χρόνον οὐκ ἄλλως συμβήσεται , ἐὰν βούλησθε , πειράσομαι ἰὼν κατὰ τὸν ἑξῆς λόγον ἀνευρίσκειν τε καὶ ὑμῖν δηλοῦν κατὰ δύναμιν ὡς οὖσιν φίλοις . 
Κλεινίας λόγῳ μὲν τοίνυν σε , ὦ ξένε , ἐπαινεῖν ἐπαχθέστερον , ἔργῳ δὲ σφόδρα ἐπαινεσόμεθα · προθύμως γὰρ τοῖς λεγομένοις ἐπακολουθήσομεν , ἐν οἷς ὅ γε ἐλεύθερος ἐπαινῶν καὶ μὴ μάλιστ’ ἐστὶν καταφανής . 
Μέγιλλος ἄριστ’ , ὦ Κλεινία , καὶ ποιῶμεν ἃ λέγεις . 
Κλεινίας ἔσται ταῦτα , ἐὰν θεὸς ἐθέλῃ . 
λέγε μόνον . 
Ἀθηναῖος φαμὲν δή νυν , καθ’ ὁδὸν ἰόντες τὴν λοιπὴν τοῦ λόγου , τὴν μεγίστην ἀμαθίαν τότε ἐκείνην τὴν δύναμιν ἀπολέσαι καὶ νῦν ταὐτὸν τοῦτο πεφυκέναι ποιεῖν , ὥστε τόν γε νομοθέτην , εἰ τοῦθ’ οὕτως ἔχει , πειρατέον ταῖς πόλεσιν φρόνησιν μὲν ὅσην δυνατὸν ἐμποιεῖν , τὴν δ’ ἄνοιαν ὅτι μάλιστα ἐξαιρεῖν . 
Κλεινίας δῆλον . 
Ἀθηναῖος τίς οὖν ἡ μεγίστη δικαίως ἂν λέγοιτο ἀμαθία ; 
σκοπεῖτε εἰ συνδόξει καὶ σφῷν λεγόμενον · ἐγὼ μὲν δὴ τὴν τοιάνδε τίθεμαι . 
Κλεινίας ποίαν ; 
Ἀθηναῖος τὴν ὅταν τῴ τι δόξαν καλὸν ἢ ἀγαθὸν εἶναι μὴ φιλῇ τοῦτο ἀλλὰ μισῇ , τὸ δὲ πονηρὸν καὶ ἄδικον δοκοῦν εἶναι φιλῇ τε καὶ ἀσπάζηται . 
ταύτην τὴν διαφωνίαν λύπης τε καὶ ἡδονῆς πρὸς τὴν κατὰ λόγον δόξαν ἀμαθίαν φημὶ εἶναι τὴν ἐσχάτην , μεγίστην δέ , ὅτι τοῦ πλήθους ἐστὶ τῆς ψυχῆς · 
τὸ γὰρ λυπούμενον καὶ ἡδόμενον αὐτῆς ὅπερ δῆμός τε καὶ πλῆθος πόλεώς ἐστιν . 
ὅταν οὖν ἐπιστήμαις ἢ δόξαις ἢ λόγῳ ἐναντιῶται , τοῖς φύσει ἀρχικοῖς , ἡ ψυχή , τοῦτο ἄνοιαν προσαγορεύω , πόλεώς τε , ὅταν ἄρχουσιν καὶ νόμοις μὴ πείθηται τὸ πλῆθος , ταὐτόν , καὶ δὴ καὶ ἑνὸς ἀνδρός , ὁπόταν καλοὶ ἐν ψυχῇ λόγοι ἐνόντες μηδὲν ποιῶσιν πλέον ἀλλὰ δὴ τούτοις πᾶν τοὐναντίον , ταύτας πάσας ἀμαθίας τὰς πλημμελεστάτας ἔγωγ’ ἂν θείην πόλεώς τε καὶ ἑνὸς ἑκάστου τῶν πολιτῶν , ἀλλ’ οὐ τὰς τῶν δημιουργῶν , εἰ ἄρα μου καταμανθάνετε , ὦ ξένοι , ὃ λέγω . 
Κλεινίας μανθάνομέν τε , ὦ φίλε , καὶ συγχωροῦμεν ἃ λέγεις . 
Ἀθηναῖος τοῦτο μὲν τοίνυν οὕτω κείσθω δεδογμένον καὶ λεγόμενον , ὡς τοῖς ταῦτ’ ἀμαθαίνουσι τῶν πολιτῶν οὐδὲν ἐπιτρεπτέον ἀρχῆς ἐχόμενον καὶ ὡς ἀμαθέσιν ὀνειδιστέον , ἂν καὶ πάνυ λογιστικοί τε ὦσι καὶ πάντα τὰ κομψὰ καὶ ὅσα πρὸς τάχος τῆς ψυχῆς πεφυκότα διαπεπονημένοι ἅπαντα , τοὺς δὲ τοὐναντίον ἔχοντας τούτων ὡς σοφούς τε προσρητέον , ἂν καὶ τὸ λεγόμενον μήτε γράμματα μήτε νεῖν ἐπίστωνται , καὶ τὰς ἀρχὰς δοτέον ὡς ἔμφροσιν . 
πῶς γὰρ ἄν , ὦ φίλοι , ἄνευ συμφωνίας γένοιτ’ ἂν φρονήσεως καὶ τὸ σμικρότατον εἶδος ; 
οὐκ ἔστιν , ἀλλ’ ἡ καλλίστη καὶ μεγίστη τῶν συμφωνιῶν μεγίστη δικαιότατ’ ἂν λέγοιτο σοφία , ἧς ὁ μὲν κατὰ λόγον ζῶν μέτοχος , ὁ δὲ ἀπολειπόμενος οἰκοφθόρος καὶ περὶ πόλιν οὐδαμῇ σωτὴρ ἀλλὰ πᾶν τοὐναντίον ἀμαθαίνων εἰς ταῦτα ἑκάστοτε φανεῖται . 
ταῦτα μὲν οὖν , καθάπερ εἴπομεν ἄρτι , λελεγμένα τεθήτω ταύτῃ . 
Κλεινίας κείσθω γὰρ οὖν . 
Ἀθηναῖος ἄρχοντας δὲ δὴ καὶ ἀρχομένους ἀναγκαῖον ἐν ταῖς πόλεσιν εἶναί που . 
Κλεινίας τί μήν ; 
Ἀθηναῖος εἶεν · ἀξιώματα δὲ δὴ τοῦ τε ἄρχειν καὶ ἄρχεσθαι ποῖά ἐστι καὶ πόσα , ἔν τε πόλεσιν μεγάλαις καὶ σμικραῖς ἔν τε οἰκίαις ὡσαύτως ; 
ἆρ’ οὐχὶ ἓν μὲν τό τε πατρὸς καὶ μητρός ; 
καὶ ὅλως γονέας ἐκγόνων ἄρχειν ἀξίωμα ὀρθὸν πανταχοῦ ἂν εἴη ; 
Κλεινίας καὶ μάλα . 
Ἀθηναῖος τούτῳ δέ γε ἑπόμενον γενναίους ἀγεννῶν ἄρχειν · καὶ τρίτον ἔτι τούτοις συνέπεται τὸ πρεσβυτέρους μὲν ἄρχειν δεῖν , νεωτέρους δὲ ἄρχεσθαι . 
Κλεινίας τί μήν ; 
Ἀθηναῖος τέταρτον δ’ αὖ δούλους μὲν ἄρχεσθαι , δεσπότας δὲ ἄρχειν . 
Κλεινίας πῶς γὰρ οὔ ; 
Ἀθηναῖος πέμπτον γε οἶμαι τὸ κρείττονα μὲν ἄρχειν , τὸν ἥττω δὲ ἄρχεσθαι . 
Κλεινίας μάλα γε ἀναγκαῖον ἀρχὴν εἴρηκας . 
Ἀθηναῖος καὶ πλείστην γε ἐν σύμπασιν τοῖς ζῴοις οὖσαν καὶ κατὰ φύσιν , ὡς ὁ Θηβαῖος ἔφη ποτὲ Πίνδαρος . 
τὸ δὲ μέγιστον , ὡς ἔοικεν , ἀξίωμα ἕκτον ἂν γίγνοιτο , ἕπεσθαι μὲν τὸν ἀνεπιστήμονα κελεῦον , τὸν δὲ φρονοῦντα ἡγεῖσθαί τε καὶ ἄρχειν . 
καίτοι τοῦτό γε , ὦ Πίνδαρε σοφώτατε , σχεδὸν οὐκ ἂν παρὰ φύσιν ἔγωγε φαίην γίγνεσθαι , κατὰ φύσιν δέ , τὴν τοῦ νόμου ἑκόντων ἀρχὴν ἀλλ’ οὐ βίαιον πεφυκυῖαν . 
Κλεινίας ὀρθότατα λέγεις . 
Ἀθηναῖος θεοφιλῆ δέ γε καὶ εὐτυχῆ τινα λέγοντες ἑβδόμην ἀρχήν , εἰς κλῆρόν τινα προάγομεν , καὶ λαχόντα μὲν ἄρχειν , δυσκληροῦντα δὲ ἀπιόντα ἄρχεσθαι τὸ δικαιότατον εἶναί φαμεν . 
Κλεινίας ἀληθέστατα λέγεις . 
Ἀθηναῖος 
“ὁρᾷς δή , ” 
φαῖμεν ἄν , “ὦ νομοθέτα , ” 
πρός τινα παίζοντες τῶν ἐπὶ νόμων θέσιν ἰόντων ῥᾳδίως , “ὅσα ἐστὶ πρὸς ἄρχοντας ἀξιώματα , καὶ ὅτι πεφυκότα πρὸς ἄλληλα ἐναντίως ; 
νῦν γὰρ δὴ στάσεων πηγήν τινα ἀνηυρήκαμεν ἡμεῖς , ἣν δεῖ σε θεραπεύειν . 
πρῶτον δὲ μεθ’ ἡμῶν ἀνάσκεψαι πῶς τε καὶ τί παρὰ ταῦτα ἁμαρτόντες οἱ περί τε Ἄργος καὶ Μεσσήνην βασιλῆς αὑτοὺς ἅμα καὶ τὴν τῶν Ἑλλήνων δύναμιν , οὖσαν θαυμαστὴν ἐν τῷ τότε χρόνῳ , διέφθειραν . 
ἆρ’ οὐκ ἀγνοήσαντες τὸν Ἡσίοδον ὀρθότατα λέγοντα ὡς τὸ ἥμισυ τοῦ παντὸς πολλάκις ἐστὶ πλέον ; 
ὁπόταν ᾖ τὸ μὲν ὅλον λαμβάνειν ζημιῶδες , τὸ δ’ ἥμισυ μέτριον , τότε τὸ μέτριον τοῦ ἀμέτρου πλέον ἡγήσατο , ἄμεινον ὂν χείρονος.” 
Κλεινίας ὀρθότατά γε . 
Ἀθηναῖος πότερον οὖν οἰόμεθα περὶ βασιλέας τοῦτ’ ἐγγιγνόμενον ἑκάστοτε διαφθείρειν πρότερον , ἢ ἐν τοῖσιν δήμοις ; 
Κλεινίας τὸ μὲν εἰκὸς καὶ τὸ πολύ , βασιλέων τοῦτ’ εἶναι νόσημα ὑπερηφάνως ζώντων διὰ τρυφάς . 
Ἀθηναῖος οὐκοῦν δῆλον ὡς πρῶτον τοῦτο οἱ τότε βασιλῆς ἔσχον , τὸ πλεονεκτεῖν τῶν τεθέντων νόμων , καὶ ὃ λόγῳ τε καὶ ὅρκῳ ἐπῄνεσαν , οὐ συνεφώνησαν αὑτοῖς , ἀλλὰ ἡ διαφωνία , ὡς ἡμεῖς φαμεν , οὖσα ἀμαθία μεγίστη , δοκοῦσα δὲ σοφία , πάντ’ ἐκεῖνα διὰ πλημμέλειαν καὶ ἀμουσίαν τὴν πικρὰν διέφθειρεν ; 
Κλεινίας ἔοικε γοῦν . 
Ἀθηναῖος εἶεν · τί δὴ τὸν νομοθέτην ἔδει τότε τιθέντα εὐλαβηθῆναι τούτου περὶ τοῦ πάθους τῆς γενέσεως ; 
ἆρ’ ὦ πρὸς θεῶν νῦν μὲν οὐδὲν σοφὸν γνῶναι τοῦτο οὐδ’ εἰπεῖν χαλεπόν , εἰ δὲ προϊδεῖν ἦν τότε , σοφώτερος ἂν ἦν ἡμῶν ὁ προϊδών ; 
Μέγιλλος τὸ ποῖον δὴ λέγεις ; 
Ἀθηναῖος εἰς τὸ γεγονὸς παρ’ ὑμῖν , ὦ Μέγιλλε , ἔστιν νῦν γε κατιδόντα γνῶναι , καὶ γνόντα εἰπεῖν ῥᾴδιον , ὃ τότε ἔδει γίγνεσθαι . 
Μέγιλλος σαφέστερον ἔτι λέγε . 
Ἀθηναῖος τὸ τοίνυν σαφέστατον ἂν εἴη τὸ τοιόνδε . 
Μέγιλλος τὸ ποῖον ; 
Ἀθηναῖος ἐάν τις μείζονα διδῷ τοῖς ἐλάττοσι [δύναμιν] 
παρεὶς τὸ μέτριον , πλοίοις τε ἱστία καὶ σώμασιν τροφὴν καὶ ψυχαῖς ἀρχάς , ἀνατρέπεταί που πάντα , καὶ ἐξυβρίζοντα τὰ μὲν εἰς νόσους θεῖ , τὰ δ’ εἰς ἔκγονον ὕβρεως ἀδικίαν . 
τί οὖν δή ποτε λέγομεν ; 
ἆρά γε τὸ τοιόνδε , ὡς οὐκ ἔστ’ , ὦ φίλοι ἄνδρες , θνητῆς ψυχῆς φύσις ἥτις ποτὲ δυνήσεται τὴν μεγίστην ἐν ἀνθρώποις ἀρχὴν φέρειν νέα καὶ ἀνυπεύθυνος , ὥστε μὴ τῆς μεγίστης νόσου ἀνοίας πληρωθεῖσα αὑτῆς τὴν διάνοιαν , μῖσος ἔχειν πρὸς τῶν ἐγγύτατα φίλων , ὃ γενόμενον ταχὺ διέφθειρεν αὐτὴν καὶ πᾶσαν τὴν δύναμιν ἠφάνισεν αὐτῆς ; 
τοῦτ’ οὖν εὐλαβηθῆναι γνόντας τὸ μέτριον μεγάλων νομοθετῶν . 
ὡς οὖν δὴ τότε γενόμενον , νῦν ἔστιν μετριώτατα τοπάσαι · τὸ δ’ ἔοικεν εἶναι— 
Μέγιλλος τὸ ποῖον ; 
Ἀθηναῖος θεὸς εἶναι κηδόμενος ὑμῶν τις , ὃς τὰ μέλλοντα προορῶν , δίδυμον ὑμῖν φυτεύσας τὴν τῶν βασιλέων γένεσιν ἐκ μονογενοῦς , εἰς τὸ μέτριον μᾶλλον συνέστειλε . 
καὶ μετὰ τοῦτο ἔτι φύσις τις ἀνθρωπίνη μεμειγμένη θείᾳ τινὶ δυνάμει , κατιδοῦσα ὑμῶν τὴν ἀρχὴν φλεγμαίνουσαν ἔτι , μείγνυσιν τὴν κατὰ γῆρας σώφρονα δύναμιν τῇ κατὰ γένος αὐθάδει ῥώμῃ , τὴν τῶν ὀκτὼ καὶ εἴκοσι γερόντων ἰσόψηφον εἰς τὰ μέγιστα τῇ τῶν βασιλέων ποιήσασα δυνάμει . 
ὁ δὲ τρίτος σωτὴρ ὑμῖν ἔτι σπαργῶσαν καὶ θυμουμένην τὴν ἀρχὴν ὁρῶν , οἷον ψάλιον ἐνέβαλεν αὐτῇ τὴν τῶν ἐφόρων δύναμιν , ἐγγὺς τῆς κληρωτῆς ἀγαγὼν δυνάμεως · καὶ κατὰ δὴ τοῦτον τὸν λόγον ἡ βασιλεία παρ’ ὑμῖν , ἐξ ὧν ἔδει σύμμεικτος γενομένη καὶ μέτρον ἔχουσα , σωθεῖσα αὐτὴ σωτηρίας τοῖς ἄλλοις γέγονεν αἰτία . 
ἐπεὶ ἐπί γε Τημένῳ καὶ Κρεσφόντῃ καὶ τοῖς τότε νομοθέταις , οἵτινες ἄρα ἦσαν νομοθετοῦντες , οὐδ’ ἡ Ἀριστοδήμου μερὶς ἐσώθη ποτ’ ἄν—οὐ γὰρ ἱκανῶς ἦσαν νομοθεσίας ἔμπειροι · σχεδὸν γὰρ οὐκ ἄν ποτ’ ᾠήθησαν ὅρκοις μετριάσαι ψυχὴν νέαν , λαβοῦσαν ἀρχὴν ἐξ ἧς δυνατὸν ἦν τυραννίδα γενέσθαι—νῦν δ’ ὁ θεὸς ἔδειξεν οἵαν ἔδει καὶ δεῖ δὴ τὴν μενοῦσαν μάλιστα ἀρχὴν γίγνεσθαι . 
τὸ δὲ παρ’ ἡμῶν γιγνώσκεσθαι ταῦτα , ὅπερ εἶπον ἔμπροσθεν , νῦν μὲν γενόμενον οὐδὲν σοφόν—ἐκ γὰρ παραδείγματος ὁρᾶν γεγονότος οὐδὲν χαλεπόν—εἰ δ’ ἦν τις προορῶν τότε ταῦτα καὶ δυνάμενος μετριάσαι τὰς ἀρχὰς καὶ μίαν ἐκ τριῶν ποιῆσαι , τά τε νοηθέντα ἂν καλὰ τότε πάντα ἀπέσωσε καὶ οὐκ ἄν ποτε ὁ Περσικὸς ἐπὶ τὴν Ἑλλάδα οὐδ’ ἄλλος οὐδεὶς στόλος ἂν ὥρμησε , καταφρονήσας ὡς ὄντων ἡμῶν βραχέος ἀξίων . 
Κλεινίας ἀληθῆ λέγεις . 
Ἀθηναῖος αἰσχρῶς γοῦν ἠμύναντο αὐτούς , ὦ Κλεινία . 
τὸ δ’ αἰσχρὸν λέγω οὐχ ὡς οὐ νικῶντές γε οἱ τότε καὶ κατὰ γῆν καὶ κατὰ θάλατταν καλὰς νενικήκασι μάχας · ἀλλὰ ὅ φημι αἰσχρὸν τότ’ εἶναι , τόδε λέγω , τὸ πρῶτον μὲν ἐκείνων τῶν πόλεων τριῶν οὐσῶν μίαν ὑπὲρ τῆς Ἑλλάδος ἀμῦναι , τὼ δὲ δύο κακῶς οὕτως εἶναι διεφθαρμένα , ὥστε ἡ μὲν καὶ Λακεδαίμονα διεκώλυεν ἐπαμύνειν αὐτῇ , πολεμοῦσα αὐτῇ κατὰ κράτος , ἡ δ’ αὖ πρωτεύουσα ἐν τοῖς τότε χρόνοις τοῖς περὶ τὴν διανομήν , ἡ περὶ τὸ Ἄργος , παρακαλουμένη ἀμύνειν τὸν βάρβαρον οὔθ’ ὑπήκουσεν οὔτ’ ἤμυνεν . 
πολλὰ δὲ λέγων ἄν τις τὰ τότε γενόμενα περὶ ἐκεῖνον τὸν πόλεμον , τῆς Ἑλλάδος οὐδαμῶς εὐσχήμονα ἂν κατηγοροῖ · οὐδ’ αὖ ἀμύνασθαι τήν γε Ἑλλάδα λέγων ὀρθῶς ἂν λέγοι , ἀλλ’ εἰ μὴ τό τε Ἀθηναίων καὶ τὸ Λακεδαιμονίων κοινῇ διανόημα ἤμυνεν τὴν ἐπιοῦσαν δουλείαν , σχεδὸν ἂν ἤδη πάντ’ ἦν μεμειγμένα τὰ τῶν Ἑλλήνων γένη ἐν ἀλλήλοις , καὶ βάρβαρα ἐν Ἕλλησι καὶ Ἑλληνικὰ ἐν βαρβάροις , καθάπερ ὧν Πέρσαι τυραννοῦσι τὰ νῦν διαπεφορημένα καὶ συμπεφορημένα κακῶς ἐσπαρμένα κατοικεῖται . 
ταῦτ’ , ὦ Κλεινία καὶ Μέγιλλε , ἔχομεν ἐπιτιμᾶν τοῖς τε πάλαι πολιτικοῖς λεγομένοις καὶ νομοθέταις καὶ τοῖς νῦν , ἵνα τὰς αἰτίας αὐτῶν ἀναζητοῦντες , ἀνευρίσκωμεν τί παρὰ ταῦτα ἔδει πράττειν ἄλλο · οἷον δὴ καὶ τὸ παρὸν εἴπομεν , ὡς ἄρα οὐ δεῖ μεγάλας ἀρχὰς οὐδ’ αὖ ἀμείκτους νομοθετεῖν , διανοηθέντας τὸ τοιόνδε , ὅτι πόλιν ἐλευθέραν τε εἶναι δεῖ καὶ ἔμφρονα καὶ ἑαυτῇ φίλην , καὶ τὸν νομοθετοῦντα πρὸς ταῦτα βλέποντα δεῖ νομοθετεῖν . 
μὴ θαυμάσωμεν δὲ εἰ πολλάκις ἤδη προθέμενοι ἄττα , εἰρήκαμεν ὅτι πρὸς ταῦτα δεῖ νομοθετεῖν βλέποντα τὸν νομοθέτην , τὰ δὲ προτεθέντα οὐ ταὐτὰ ἡμῖν φαίνεται ἑκάστοτε · ἀλλὰ ἀναλογίζεσθαι χρή , ὅταν πρὸς τὸ σωφρονεῖν φῶμεν δεῖν βλέπειν , ἢ πρὸς φρόνησιν ἢ φιλίαν , ὡς ἔσθ’ οὗτος ὁ σκοπὸς οὐχ ἕτερος ἀλλ’ ὁ αὐτός , καὶ ἄλλα δὴ πολλὰ ἡμᾶς τοιαῦτα ἂν γίγνηται ῥήματα μὴ διαταραττέτω . 
Κλεινίας πειρασόμεθα ποιεῖν οὕτως ἐπανιόντες τοὺς λόγους · καὶ νῦν δὴ τὸ περὶ τῆς φιλίας τε καὶ φρονήσεως καὶ ἐλευθερίας , πρὸς ὅτι βουλόμενος ἔμελλες λέγειν δεῖν στοχάζεσθαι τὸν νομοθέτην , λέγε . 
Ἀθηναῖος ἄκουσον δή νυν . 
εἰσὶν πολιτειῶν οἷον μητέρες δύο τινές , ἐξ ὧν τὰς ἄλλας γεγονέναι λέγων ἄν τις ὀρθῶς λέγοι , καὶ τὴν μὲν προσαγορεύειν μοναρχίαν ὀρθόν , τὴν δ’ αὖ δημοκρατίαν , καὶ τῆς μὲν τὸ Περσῶν γένος ἄκρον ἔχειν , τῆς δὲ ἡμᾶς · αἱ δ’ ἄλλαι σχεδὸν ἅπασαι , καθάπερ εἶπον , ἐκ τούτων εἰσὶ διαπεποικιλμέναι . 
δεῖ δὴ οὖν καὶ ἀναγκαῖον μεταλαβεῖν ἀμφοῖν τούτοιν , εἴπερ ἐλευθερία τ’ ἔσται καὶ φιλία μετὰ φρονήσεως · ὃ δὴ βούλεται ἡμῖν ὁ λόγος προστάττειν , λέγων ὡς οὐκ ἄν ποτε τούτων πόλις ἄμοιρος γενομένη πολιτευθῆναι δύναιτ’ ἂν καλῶς . 
Κλεινίας πῶς γὰρ ἄν ; 
Ἀθηναῖος ἡ μὲν τοίνυν τὸ μοναρχικόν , ἡ δὲ τὸ ἐλεύθερον ἀγαπήσασα μειζόνως ἢ ἔδει μόνον , οὐδετέρα τὰ μέτρια κέκτηται τούτων , αἱ δὲ ὑμέτεραι , ἥ τε Λακωνικὴ καὶ Κρητική , μᾶλλον · Ἀθηναῖοι δὲ καὶ Πέρσαι τὸ μὲν πάλαι οὕτω πως , τὸ νῦν δὲ ἧττον . 
τὰ δ’ αἴτια διέλθωμεν · ἦ γάρ ; 
Κλεινίας πάντως , εἴ γέ που μέλλομεν ὃ προυθέμεθα περαίνειν . 
Ἀθηναῖος ἀκούωμεν δή . 
Πέρσαι γάρ , ὅτε μὲν τὸ μέτριον μᾶλλον δουλείας τε καὶ ἐλευθερίας ἦγον ἐπὶ Κύρου , πρῶτον μὲν ἐλεύθεροι ἐγένοντο , ἔπειτα δὲ ἄλλων πολλῶν δεσπόται . 
ἐλευθερίας γὰρ ἄρχοντες μεταδιδόντες ἀρχομένοις καὶ ἐπὶ τὸ ἴσον ἄγοντες , μᾶλλον φίλοι τε ἦσαν στρατιῶται στρατηγοῖς καὶ προθύμους αὑτοὺς ἐν τοῖς κινδύνοις παρείχοντο · καὶ εἴ τις αὖ φρόνιμος ἦν ἐν αὐτοῖς καὶ βουλεύειν δυνατός , οὐ φθονεροῦ τοῦ βασιλέως ὄντος , διδόντος δὲ παρρησίαν καὶ τιμῶντος τοὺς εἴς τι δυναμένους συμβουλεύειν , κοινὴν τὴν τοῦ φρονεῖν εἰς τὸ μέσον παρείχετο δύναμιν , καὶ πάντα δὴ τότε ἐπέδωκεν αὐτοῖς δῑ ἐλευθερίαν τε καὶ φιλίαν καὶ νοῦ κοινωνίαν . 
Κλεινίας ἔοικέν γέ πως τὰ λεγόμενα οὕτω γεγονέναι . 
Ἀθηναῖος πῇ δὴ οὖν ποτε ἀπώλετο ἐπὶ Καμβύσου καὶ πάλιν ἐπὶ Δαρείου σχεδὸν ἐσώθη ; 
βούλεσθε οἷον μαντείᾳ διανοηθέντες χρώμεθα ; 
Κλεινίας φέρει γοῦν ἡμῖν σκέψιν τοῦτο ἐφ’ ὅπερ ὡρμήκαμεν . 
Ἀθηναῖος μαντεύομαι δὴ νῦν περί γε Κύρου , τὰ μὲν ἄλλ’ αὐτὸν στρατηγόν τε ἀγαθὸν εἶναι καὶ φιλόπολιν , παιδείας δὲ ὀρθῆς οὐχ ἧφθαι τὸ παράπαν , οἰκονομίᾳ τε οὐδὲν τὸν νοῦν προσεσχηκέναι . 
Κλεινίας πῶς δὴ τὸ τοιοῦτον φῶμεν ; 
Ἀθηναῖος ἔοικεν ἐκ νέου στρατεύεσθαι διὰ βίου , ταῖς γυναιξὶν παραδοὺς τοὺς παῖδας τρέφειν . 
αἱ δὲ ὡς εὐδαίμονας αὐτοὺς ἐκ τῶν παίδων εὐθὺς καὶ μακαρίους ἤδη γεγονότας καὶ ἐπιδεεῖς ὄντας τούτων οὐδενὸς ἔτρεφον · κωλύουσαι δὲ ὡς οὖσιν ἱκανῶς εὐδαίμοσιν μήτε αὐτοῖς ἐναντιοῦσθαι μηδένα εἰς μηδέν , ἐπαινεῖν τε ἀναγκάζουσαι πάντας τὸ λεγόμενον ἢ πραττόμενον ὑπ’ αὐτῶν , ἔθρεψαν τοιούτους τινάς . 
Κλεινίας καλήν , ὡς ἔοικας , τροφὴν εἴρηκας . 
Ἀθηναῖος γυναικείαν μὲν οὖν βασιλίδων γυναικῶν νεωστὶ γεγονυιῶν πλουσίων , καὶ ἐν ἀνδρῶν ἐρημίᾳ , διὰ τὸ μὴ σχολάζειν ὑπὸ πολέμων καὶ πολλῶν κινδύνων , τοὺς παῖδας τρεφουσῶν . 
Κλεινίας ἔχει γὰρ λόγον . 
Ἀθηναῖος ὁ δὲ πατήρ γε αὐτοῖς αὖ ποίμνια μὲν καὶ πρόβατα καὶ ἀγέλας ἀνδρῶν τε καὶ ἄλλων πολλῶν πολλὰς ἐκτᾶτο , αὐτοὺς δὲ οἷς ταῦτα παραδώσειν ἔμελλεν ἠγνόει τὴν πατρῴαν οὐ παιδευομένους τέχνην , οὖσαν Περσικήν—ποιμένων ὄντων Περσῶν , τραχείας χώρας ἐκγόνων—σκληρὰν καὶ ἱκανὴν ποιμένας ἀπεργάζεσθαι μάλα ἰσχυροὺς καὶ δυναμένους θυραυλεῖν καὶ ἀγρυπνεῖν καὶ εἰ στρατεύεσθαι δέοι στρατεύεσθαι · διεφθαρμένην δὲ παιδείαν ὑπὸ τῆς λεγομένης εὐδαιμονίας τὴν Μηδικὴν περιεῖδεν ὑπὸ γυναικῶν τε καὶ εὐνούχων παιδευθέντας αὑτοῦ τοὺς ὑεῖς , ὅθεν ἐγένοντο οἵους ἦν αὐτοὺς εἰκὸς γενέσθαι , τροφῇ ἀνεπιπλήκτῳ τραφέντας . 
παραλαβόντες δ’ οὖν οἱ παῖδες τελευτήσαντος Κύρου τρυφῆς μεστοὶ καὶ ἀνεπιπληξίας , πρῶτον μὲν τὸν ἕτερον ἅτερος ἀπέκτεινε τῷ ἴσῳ ἀγανακτῶν , μετὰ δὲ τοῦτο αὐτὸς μαινόμενος ὑπὸ μέθης τε καὶ ἀπαιδευσίας τὴν ἀρχὴν ἀπώλεσεν ὑπὸ Μήδων τε καὶ τοῦ λεγομένου τότε εὐνούχου , καταφρονήσαντος τῆς Καμβύσου μωρίας . 
Κλεινίας λέγεται δὴ ταῦτά γε , καὶ ἔοικεν σχεδὸν οὕτω πως γεγονέναι . 
Ἀθηναῖος καὶ μὴν καὶ πάλιν εἰς Πέρσας ἐλθεῖν τὴν ἀρχὴν διὰ Δαρείου καὶ τῶν ἑπτὰ λέγεταί που . 
Κλεινίας τί μήν ; 
Ἀθηναῖος θεωρῶμεν δὴ συνεπόμενοι τῷ λόγῳ . 
Δαρεῖος γὰρ βασιλέως οὐκ ἦν ὑός , παιδείᾳ τε οὐ διατρυφώσῃ τεθραμμένος , ἐλθὼν δ’ εἰς τὴν ἀρχὴν καὶ λαβὼν αὐτὴν ἕβδομος , διείλετο ἑπτὰ μέρη τεμόμενος , ὧν καὶ νῦν ἔτι σμικρὰ ὀνείρατα λέλειπται , καὶ νόμους ἠξίου θέμενος οἰκεῖν ἰσότητα κοινήν τινα εἰσφέρων , καὶ τὸν τοῦ Κύρου δασμόν , ὃν ὑπέσχετο Πέρσαις , εἰς τὸν νόμον ἐνέδει , φιλίαν πορίζων καὶ κοινωνίαν πᾶσιν Πέρσαις , χρήμασι καὶ δωρεαῖς τὸν Περσῶν δῆμον προσαγόμενος · τοιγαροῦν αὐτῷ τὰ στρατεύματα μετ’ εὐνοίας προσεκτήσατο χώρας οὐκ ἐλάττους ὧν κατέλιπε Κῦρος . 
μετὰ δὲ Δαρεῖον ὁ τῇ βασιλικῇ καὶ τρυφώσῃ πάλιν παιδευθεὶς παιδείᾳ Ξέρξης— 
“ὦ Δαρεῖε , ” 
εἰπεῖν ἐστιν δικαιότατον ἴσως , “ὃς τὸ Κύρου κακὸν οὐκ ἔμαθες , ἐθρέψω δὲ Ξέρξην ἐν τοῖς αὐτοῖς ἤθεσιν ἐν οἷσπερ Κῦρος Καμβύσην” 
—ὁ δέ , ἅτε τῶν αὐτῶν παιδειῶν γενόμενος ἔκγονος , παραπλήσια ἀπετέλεσεν τοῖς Καμβύσου παθήμασιν · καὶ σχεδὸν ἔκ γε τοσούτου βασιλεὺς ἐν Πέρσαις οὐδείς πω μέγας ἐγγέγονεν ἀληθῶς , πλήν γε ὀνόματι . 
τὸ δ’ αἴτιον οὐ τύχης , ὡς ὁ ἐμὸς λόγος , ἀλλ’ ὁ κακὸς βίος ὃν οἱ τῶν διαφερόντως πλουσίων καὶ τυράννων παῖδες τὰ πολλὰ ζῶσιν · οὐ γὰρ μή ποτε γένηται παῖς καὶ ἀνὴρ καὶ γέρων ἐκ ταύτης τῆς τροφῆς διαφέρων πρὸς ἀρετήν . 
ἃ δή , φαμέν , τῷ νομοθέτῃ σκεπτέον , καὶ ἡμῖν δὲ ἐν τῷ νῦν παρόντι . 
δίκαιον μήν , ὦ Λακεδαιμόνιοι , τοῦτό γε τῇ πόλει ὑμῶν ἀποδιδόναι , ὅτι πενίᾳ καὶ πλούτῳ καὶ ἰδιωτείᾳ καὶ βασιλείᾳ διαφέρουσαν οὐδ’ ἡντινοῦν τιμὴν καὶ τροφὴν νέμετε , ἃς μὴ τὸ κατ’ ἀρχὰς ὑμῖν θεῖον παρὰ θεοῦ διεμαντεύσατό τινος . 
οὐ γὰρ δὴ δεῖ κατὰ πόλιν γε εἶναι τὰς τιμὰς ὑπερεχούσας , ὅτι τίς ἐστιν πλούτῳ διαφέρων , ἐπεὶ οὐδ’ ὅτι ταχὺς ἢ καλὸς ἢ ἰσχυρὸς ἄνευ τινὸς ἀρετῆς , οὐδ’ ἀρετῆς ἧς ἂν σωφροσύνη ἀπῇ . 
Μέγιλλος πῶς τοῦτο , ὦ ξένε , λέγεις ; 
Ἀθηναῖος ἀνδρεία που μόριον ἀρετῆς ἕν ; 
Μέγιλλος πῶς γὰρ οὔ ; 
Ἀθηναῖος δίκασον τοίνυν αὐτὸς τὸν λόγον ἀκούσας εἴ σοι δέξαῑ ἂν σύνοικον ἢ γείτονα εἶναί τινα σφόδρα μὲν ἀνδρεῖον , μὴ σώφρονα δὲ ἀλλ’ ἀκόλαστον . 
Μέγιλλος εὐφήμει . 
Ἀθηναῖος τί δέ ; 
τεχνικὸν μὲν καὶ περὶ ταῦτα σοφόν , ἄδικον δέ ; 
Μέγιλλος οὐδαμῶς . 
Ἀθηναῖος ἀλλὰ μὴν τό γε δίκαιον οὐ φύεται χωρὶς τοῦ σωφρονεῖν . 
Μέγιλλος πῶς γὰρ ἄν ; 
Ἀθηναῖος οὐδὲ μὴν ὅν γε σοφὸν ἡμεῖς νυνδὴ προυθέμεθα , τὸν τὰς ἡδονὰς καὶ λύπας κεκτημένον συμφώνους τοῖς ὀρθοῖς λόγοις καὶ ἑπομένας . 
Μέγιλλος οὐ γὰρ οὖν . 
Ἀθηναῖος ἔτι δὴ καὶ τόδε ἐπισκεψώμεθα τῶν ἐν ταῖς πόλεσιν τιμήσεων ἕνεκα , ποῖαί τε ὀρθαὶ καὶ μὴ γίγνονται ἑκάστοτε . 
Μέγιλλος τὸ ποῖον ; 
Ἀθηναῖος σωφροσύνη ἄνευ πάσης τῆς ἄλλης ἀρετῆς ἐν ψυχῇ τινι μεμονωμένη τίμιον ἢ ἄτιμον γίγνοιτ’ ἂν κατὰ δίκην ; 
Μέγιλλος οὐκ ἔχω ὅπως εἴπω . 
Ἀθηναῖος καὶ μὴν εἴρηκάς γε μετρίως · εἰπὼν γὰρ δὴ ὧν ἠρόμην ὁποτερονοῦν , παρὰ μέλος ἔμοιγ’ ἂν δοκεῖς φθέγξασθαι . 
Μέγιλλος καλῶς τοίνυν γεγονὸς ἂν εἴη . 
Ἀθηναῖος εἶεν · τὸ μὲν δὴ πρόσθημα ὧν τιμαί τε καὶ ἀτιμίαι οὐ λόγου , ἀλλά τινος μᾶλλον ἀλόγου σιγῆς , ἄξιον ἂν εἴη . 
Μέγιλλος σωφροσύνην μοι φαίνῃ λέγειν . 
Ἀθηναῖος ναί . 
τὸ δέ γε τῶν ἄλλων πλεῖστα ἡμᾶς ὠφελοῦν μετὰ τῆς προσθήκης μάλιστ’ ἂν τιμώμενον ὀρθότατα τιμῷτο , καὶ τὸ δεύτερον δευτέρως · καὶ οὕτω δὴ κατὰ τὸν ἑξῆς λόγον τὰς ἐφεξῆς τιμὰς λαγχάνον ἕκαστον ὀρθῶς ἂν λαγχάνοι . 
Μέγιλλος ἔχει ταύτῃ . 
Ἀθηναῖος τί οὖν ; 
οὐ νομοθέτου καὶ ταῦτα αὖ φήσομεν εἶναι διανέμειν ; 
Μέγιλλος καὶ μάλα . 
Ἀθηναῖος βούλει δὴ τὰ μὲν ἅπαντα καὶ ἐφ’ ἕκαστον ἔργον καὶ κατὰ σμικρὰ ἐκείνῳ δῶμεν νεῖμαι , τὸ δὲ τριχῇ διελεῖν , ἐπειδὴ νόμων ἐσμὲν καὶ αὐτοί πως ἐπιθυμηταί , πειραθῶμεν , διατεμεῖν χωρὶς τά τε μέγιστα καὶ δεύτερα καὶ τρίτα ; 
Μέγιλλος πάνυ μὲν οὖν . 
Ἀθηναῖος λέγομεν τοίνυν ὅτι πόλιν , ὡς ἔοικεν , τὴν μέλλουσαν σῴζεσθαί τε καὶ εὐδαιμονήσειν εἰς δύναμιν ἀνθρωπίνην δεῖ καὶ ἀναγκαῖον τιμάς τε καὶ ἀτιμίας διανέμειν ὀρθῶς . 
ἔστιν δὲ ὀρθῶς ἄρα τιμιώτατα μὲν καὶ πρῶτα τὰ περὶ τὴν ψυχὴν ἀγαθὰ κεῖσθαι , σωφροσύνης ὑπαρχούσης αὐτῇ , δεύτερα δὲ τὰ περὶ τὸ σῶμα καλὰ καὶ ἀγαθά , καὶ τρίτα τὰ περὶ τὴν οὐσίαν καὶ χρήματα λεγόμενα · τούτων δὲ ἂν ἐκτός τις βαίνῃ νομοθέτης ἢ πόλις , εἰς τιμὰς ἢ χρήματα προάγουσα ἤ τι τῶν ὑστέρων εἰς τὸ πρόσθεν τιμαῖς τάττουσα , οὔθ’ ὅσιον οὔτε πολιτικὸν ἂν δρῴη πρᾶγμα . 
εἰρήσθω ταῦτα ἢ πῶς ἡμῖν ; 
Μέγιλλος πάνυ μὲν οὖν εἰρήσθω σαφῶς . 
Ἀθηναῖος ταῦτα μὲν τοίνυν ἡμᾶς ἐπὶ πλέον ἐποίησεν εἰπεῖν ἡ Περσῶν πέρι διάσκεψις τῆς πολιτείας · ἀνευρίσκομεν δὲ ἐπὶ ἔτι χείρους αὐτοὺς γεγονότας , τὴν δὲ αἰτίαν φαμέν , ὅτι τὸ ἐλεύθερον λίαν ἀφελόμενοι τοῦ δήμου , τὸ δεσποτικὸν δ’ ἐπαγαγόντες μᾶλλον τοῦ προσήκοντος , τὸ φίλον ἀπώλεσαν καὶ τὸ κοινὸν ἐν τῇ πόλει . 
τούτου δὲ φθαρέντος , οὔθ’ ἡ τῶν ἀρχόντων βουλὴ ὑπὲρ ἀρχομένων καὶ τοῦ δήμου βουλεύεται , ἀλλ’ ἕνεκα τῆς αὑτῶν ἀρχῆς , ἄν τι καὶ σμικρὸν πλέον ἑκάστοτε ἡγῶνται ἔσεσθαί σφισιν , ἀναστάτους μὲν πόλεις , ἀνάστατα δὲ ἔθνη φίλια πυρὶ καταφθείραντες , ἐχθρῶς τε καὶ ἀνηλεήτως μισοῦντες μισοῦνται · ὅταν τε εἰς χρείαν τοῦ μάχεσθαι περὶ ἑαυτῶν τοὺς δήμους ἀφικνῶνται , οὐδὲν κοινὸν ἐν αὐτοῖς αὖ μετὰ προθυμίας τοῦ ἐθέλειν κινδυνεύειν καὶ μάχεσθαι ἀνευρίσκουσιν , ἀλλὰ κεκτημένοι μυριάδας ἀπεράντους λογισμῷ , ἀχρήστους εἰς πόλεμον πάσας κέκτηνται , καὶ καθάπερ ἐνδεεῖς ἀνθρώπων μισθούμενοι , ὑπὸ μισθωτῶν καὶ ὀθνείων ἀνθρώπων ἡγοῦνταί ποτε σωθήσεσθαι . 
πρὸς δὲ τούτοις ἀμαθαίνειν ἀναγκάζονται , λέγοντες ἔργοις ὅτι λῆρος πρὸς χρυσόν τε καὶ ἄργυρόν ἐστιν ἑκάστοτε τὰ λεγόμενα τίμια καὶ καλὰ κατὰ πόλιν . 
Μέγιλλος πάνυ μὲν οὖν . 
Ἀθηναῖος τὰ μὲν δὴ περί γε Περσῶν , ὡς οὐκ ὀρθῶς τὰ νῦν διοικεῖται διὰ τὴν σφόδρα δουλείαν τε καὶ δεσποτείαν , τέλος ἐχέτω . 
Μέγιλλος πάνυ μὲν οὖν . 
Ἀθηναῖος τὰ δὲ περὶ τὴν τῆς Ἀττικῆς αὖ πολιτείας τὸ μετὰ τοῦτο ὡσαύτως ἡμᾶς διεξελθεῖν χρεών , ὡς ἡ παντελὴς καὶ ἀπὸ πασῶν ἀρχῶν ἐλευθερία τῆς μέτρον ἐχούσης ἀρχῆς ὑφ’ ἑτέρων οὐ σμικρῷ χείρων · ἡμῖν γὰρ κατ’ ἐκεῖνον τὸν χρόνον , ὅτε ἡ Περσῶν ἐπίθεσις τοῖς Ἕλλησιν , ἴσως δὲ σχεδὸν ἅπασιν τοῖς τὴν Εὐρώπην οἰκοῦσιν , ἐγίγνετο , πολιτεία τε ἦν παλαιὰ καὶ ἐκ τιμημάτων ἀρχαί τινες τεττάρων , καὶ δεσπότις ἐνῆν τις αἰδώς , δῑ ἣν δουλεύοντες τοῖς τότε νόμοις ζῆν ἠθέλομεν . 
καὶ πρὸς τούτοις δὴ τὸ μέγεθος τοῦ στόλου κατά τε γῆν καὶ κατὰ θάλατταν γενόμενον , φόβον ἄπορον ἐμβαλόν , δουλείαν ἔτι μείζονα ἐποίησεν ἡμᾶς τοῖς τε ἄρχουσιν καὶ τοῖς νόμοις δουλεῦσαι , καὶ διὰ πάντα ταῦθ’ ἡμῖν συνέπεσε πρὸς ἡμᾶς αὐτοὺς σφόδρα φιλία . 
σχεδὸν γὰρ δέκα ἔτεσιν πρὸ τῆς ἐν Σαλαμῖνι ναυμαχίας ἀφίκετο Δᾶτις Περσικὸν στόλον ἄγων , πέμψαντος Δαρείου διαρρήδην ἐπί τε Ἀθηναίους καὶ Ἐρετριᾶς , ἐξανδραποδισάμενον ἀγαγεῖν , θάνατον αὐτῷ προειπὼν μὴ πράξαντι ταῦτα . 
καὶ ὁ Δᾶτις τοὺς μὲν Ἐρετριᾶς ἔν τινι βραχεῖ χρόνῳ παντάπασιν κατὰ κράτος τε εἷλεν μυριάσι συχναῖς , καί τινα λόγον εἰς τὴν ἡμετέραν πόλιν ἀφῆκεν φοβερόν , ὡς οὐδεὶς Ἐρετριῶν αὐτὸν ἀποπεφευγὼς εἴη · συνάψαντες γὰρ ἄρα τὰς χεῖρας σαγηνεύσαιεν πᾶσαν τὴν Ἐρετρικὴν οἱ στρατιῶται τοῦ Δάτιδος . 
ὁ δὴ λόγος , εἴτ’ ἀληθὴς εἴτε καὶ ὅπῃ ἀφίκετο , τούς τε ἄλλους Ἕλληνας καὶ δὴ καὶ Ἀθηναίους ἐξέπληττεν , καὶ πρεσβευομένοις αὐτοῖς πανταχόσε βοηθεῖν οὐδεὶς ἤθελεν πλήν γε Λακεδαιμονίων · οὗτοι δὲ ὑπό τε τοῦ πρὸς Μεσσήνην ὄντος τότε πολέμου καὶ εἰ δή τι διεκώλυεν ἄλλο αὐτούς—οὐ γὰρ ἴσμεν λεγόμενον— 
ὕστεροι δ’ οὖν ἀφίκοντο τῆς ἐν Μαραθῶνι μάχης γενομένης μιᾷ ἡμέρᾳ . 
μετὰ δὲ τοῦτο παρασκευαί τε μεγάλαι λεγόμεναι καὶ ἀπειλαὶ ἐφοίτων μυρίαι παρὰ βασιλέως . 
προϊόντος δὲ τοῦ χρόνου , Δαρεῖος μὲν τεθνάναι ἐλέχθη , νέος δὲ καὶ σφοδρὸς ὁ ὑὸς αὐτοῦ παρειληφέναι τὴν ἀρχὴν καὶ οὐδαμῶς ἀφίστασθαι τῆς ὁρμῆς . 
οἱ δὲ Ἀθηναῖοι πᾶν τοῦτο ᾤοντο ἐπὶ σφᾶς αὐτοὺς παρασκευάζεσθαι διὰ τὸ Μαραθῶνι γενόμενον , καὶ ἀκούοντες Ἄθων τε διορυττόμενον καὶ Ἑλλήσποντον ζευγνύμενον καὶ τὸ τῶν νεῶν πλῆθος , ἡγήσαντο οὔτε κατὰ γῆν σφίσιν εἶναι σωτηρίαν οὔτε κατὰ θάλατταν · οὔτε γὰρ βοηθήσειν αὑτοῖς οὐδένα—μεμνημένοι ὡς οὐδ’ ὅτε τὸ πρότερον ἦλθον καὶ τὰ περὶ Ἐρέτριαν διεπράξαντο , σφίσι γε οὐδεὶς τότε ἐβοήθησεν οὐδ’ ἐκινδύνευσεν συμμαχόμενος · ταὐτὸν δὴ προσεδόκων καὶ τότε γενήσεσθαι τό γε κατὰ γῆν—καὶ κατὰ θάλατταν δ’ αὖ πᾶσαν ἀπορίαν ἑώρων σωτηρίας , νεῶν χιλίων καὶ ἔτι πλεόνων ἐπιφερομένων . 
μίαν δὴ σωτηρίαν συνενόουν , λεπτὴν μὲν καὶ ἄπορον , μόνην δ’ οὖν , βλέψαντες πρὸς τὸ πρότερον γενόμενον , ὡς ἐξ ἀπόρων καὶ τότε ἐφαίνετο γενέσθαι τὸ νικῆσαι μαχομένους · ἐπὶ δὲ τῆς ἐλπίδος ὀχούμενοι ταύτης ηὕρισκον καταφυγὴν αὑτοῖς εἰς αὑτοὺς μόνους εἶναι καὶ τοὺς θεούς . 
ταῦτ’ οὖν αὐτοῖς πάντα φιλίαν ἀλλήλων ἐνεποίει , ὁ φόβος ὁ τότε παρὼν ὅ τε ἐκ τῶν νόμων τῶν ἔμπροσθεν γεγονώς , ὃν δουλεύοντες τοῖς πρόσθεν νόμοις ἐκέκτηντο , ἣν αἰδῶ πολλάκις ἐν τοῖς ἄνω λόγοις εἴπομεν , ᾗ καὶ δουλεύειν ἔφαμεν δεῖν τοὺς μέλλοντας ἀγαθοὺς ἔσεσθαι , ἧς ὁ δειλὸς ἐλεύθερος καὶ ἄφοβος · ὃν εἰ τότε μὴ δέος ἔλαβεν , οὐκ ἄν ποτε συνελθὼν ἠμύνατο , οὐδ’ ἤμυνεν ἱεροῖς τε καὶ τάφοις καὶ πατρίδι καὶ τοῖς ἄλλοις οἰκείοις τε ἅμα καὶ φίλοις , ὥσπερ τότ’ ἐβοήθησεν , ἀλλὰ κατὰ σμικρὰ ἂν ἐν τῷ τότε ἡμῶν ἕκαστος σκεδασθεὶς ἄλλος ἄλλοσε διεσπάρη . 
Μέγιλλος καὶ μάλα , ὦ ξένε , ὀρθῶς τε εἴρηκας καὶ σαυτῷ τε καὶ τῇ πατρίδι πρεπόντως . 
Ἀθηναῖος ἔστι ταῦτα , ὦ Μέγιλλε · πρὸς γὰρ σὲ τὰ ἐν τῷ τότε χρόνῳ γενόμενα , κοινωνὸν τῇ τῶν πατέρων γεγονότα φύσει , δίκαιον λέγειν . 
ἐπισκόπει μὴν καὶ σὺ καὶ Κλεινίας εἴ τι πρὸς τὴν νομοθεσίαν προσήκοντα λέγομεν · οὐ γὰρ μύθων ἕνεκα διεξέρχομαι , οὗ λέγω δ’ ἕνεκα . 
ὁρᾶτε γάρ · ἐπειδή τινα τρόπον ταὐτὸν ἡμῖν συμβεβήκει πάθος ὅπερ Πέρσαις , ἐκείνοις μὲν ἐπὶ πᾶσαν δουλείαν ἄγουσιν τὸν δῆμον , ἡμῖν δ’ αὖ τοὐναντίον ἐπὶ πᾶσαν ἐλευθερίαν προτρέπουσι τὰ πλήθη , πῶς δὴ καὶ τί λέγωμεν τοὐντεῦθεν , οἱ προγεγονότες ἡμῖν ἔμπροσθεν λόγοι τρόπον τινὰ καλῶς εἰσιν εἰρημένοι . 
Μέγιλλος λέγεις εὖ · πειρῶ δ’ ἔτι σαφέστερον ἡμῖν σημῆναι τὸ νῦν λεγόμενον . 
Ἀθηναῖος ἔσται ταῦτα . 
οὐκ ἦν , ὦ φίλοι , ἡμῖν ἐπὶ τῶν παλαιῶν νόμων ὁ δῆμός τινων κύριος , ἀλλὰ τρόπον τινὰ ἑκὼν ἐδούλευε τοῖς νόμοις . 
Μέγιλλος ποίοις δὴ λέγεις ; 
Ἀθηναῖος τοῖς περὶ τὴν μουσικὴν πρῶτον τὴν τότε , ἵνα ἐξ ἀρχῆς διέλθωμεν τὴν τοῦ ἐλευθέρου λίαν ἐπίδοσιν βίου . 
διῃρημένη γὰρ δὴ τότε ἦν ἡμῖν ἡ μουσικὴ κατὰ εἴδη τε ἑαυτῆς ἄττα καὶ σχήματα , καί τι ἦν εἶδος ᾠδῆς εὐχαὶ πρὸς θεούς , ὄνομα δὲ ὕμνοι ἐπεκαλοῦντο · καὶ τούτῳ δὴ τὸ ἐναντίον ἦν ᾠδῆς ἕτερον εἶδος—θρήνους δέ τις ἂν αὐτοὺς μάλιστα ἐκάλεσεν—καὶ παίωνες ἕτερον , καὶ ἄλλο , Διονύσου γένεσις οἶμαι , διθύραμβος λεγόμενος . 
νόμους τε αὐτὸ τοῦτο τοὔνομα ἐκάλουν , ᾠδὴν ὥς τινα ἑτέραν · ἐπέλεγον δὲ κιθαρῳδικούς . 
τούτων δὴ διατεταγμένων καὶ ἄλλων τινῶν , οὐκ ἐξῆν ἄλλο εἰς ἄλλο καταχρῆσθαι μέλους εἶδος · τὸ δὲ κῦρος τούτων γνῶναί τε καὶ ἅμα γνόντα δικάσαι , ζημιοῦν τε αὖ τὸν μὴ πειθόμενον , οὐ σῦριγξ ἦν οὐδέ τινες ἄμουσοι βοαὶ πλήθους , καθάπερ τὰ νῦν , οὐδ’ αὖ κρότοι ἐπαίνους ἀποδιδόντες , ἀλλὰ τοῖς μὲν γεγονόσι περὶ παίδευσιν δεδογμένον ἀκούειν ἦν αὐτοῖς μετὰ σιγῆς διὰ τέλους , παισὶ δὲ καὶ παιδαγωγοῖς καὶ τῷ πλείστῳ ὄχλῳ ῥάβδου κοσμούσης ἡ νουθέτησις ἐγίγνετο . 
ταῦτ’ οὖν οὕτω τεταγμένως ἤθελεν ἄρχεσθαι τῶν πολιτῶν τὸ πλῆθος , καὶ μὴ τολμᾶν κρίνειν διὰ θορύβου · μετὰ δὲ ταῦτα , προϊόντος τοῦ χρόνου , ἄρχοντες μὲν τῆς ἀμούσου παρανομίας ποιηταὶ ἐγίγνοντο φύσει μὲν ποιητικοί , ἀγνώμονες δὲ περὶ τὸ δίκαιον τῆς Μούσης καὶ τὸ νόμιμον , βακχεύοντες καὶ μᾶλλον τοῦ δέοντος κατεχόμενοι ὑφ’ ἡδονῆς , κεραννύντες δὲ θρήνους τε ὕμνοις καὶ παίωνας διθυράμβοις , καὶ αὐλῳδίας δὴ ταῖς κιθαρῳδίαις μιμούμενοι , καὶ πάντα εἰς πάντα συνάγοντες , μουσικῆς ἄκοντες ὑπ’ ἀνοίας καταψευδόμενοι ὡς ὀρθότητα μὲν οὐκ ἔχοι οὐδ’ ἡντινοῦν μουσική , ἡδονῇ δὲ τῇ τοῦ χαίροντος , εἴτε βελτίων εἴτε χείρων ἂν εἴη τις , κρίνοιτο ὀρθότατα . 
τοιαῦτα δὴ ποιοῦντες ποιήματα , λόγους τε ἐπιλέγοντες τοιούτους , τοῖς πολλοῖς ἐνέθεσαν παρανομίαν εἰς τὴν μουσικὴν καὶ τόλμαν ὡς ἱκανοῖς οὖσιν κρίνειν · ὅθεν δὴ τὰ θέατρα ἐξ ἀφώνων φωνήεντ’ ἐγένοντο , ὡς ἐπαΐοντα ἐν μούσαις τό τε καλὸν καὶ μή , καὶ ἀντὶ ἀριστοκρατίας ἐν αὐτῇ θεατροκρατία τις πονηρὰ γέγονεν . 
εἰ γὰρ δὴ καὶ δημοκρατία ἐν αὐτῇ τις μόνον ἐγένετο ἐλευθέρων ἀνδρῶν , οὐδὲν ἂν πάνυ γε δεινὸν ἦν τὸ γεγονός · νῦν δὲ ἦρξε μὲν ἡμῖν ἐκ μουσικῆς ἡ πάντων εἰς πάντα σοφίας δόξα καὶ παρανομία , συνεφέσπετο δὲ ἐλευθερία . 
ἄφοβοι γὰρ ἐγίγνοντο ὡς εἰδότες , ἡ δὲ ἄδεια ἀναισχυντίαν ἐνέτεκεν · τὸ γὰρ τὴν τοῦ βελτίονος δόξαν μὴ φοβεῖσθαι διὰ θράσος , τοῦτ’ αὐτό ἐστιν σχεδὸν ἡ πονηρὰ ἀναισχυντία , διὰ δή τινος ἐλευθερίας λίαν ἀποτετολμημένης . 
Μέγιλλος ἀληθέστατα λέγεις . 
Ἀθηναῖος ἐφεξῆς δὴ ταύτῃ τῇ ἐλευθερίᾳ ἡ τοῦ μὴ ἐθέλειν τοῖς ἄρχουσι δουλεύειν γίγνοιτ’ ἄν , καὶ ἑπομένη ταύτῃ φεύγειν πατρὸς καὶ μητρὸς καὶ πρεσβυτέρων δουλείαν καὶ νουθέτησιν , καὶ ἐγγὺς τοῦ τέλους οὖσιν νόμων ζητεῖν μὴ ὑπηκόοις εἶναι , πρὸς αὐτῷ δὲ ἤδη τῷ τέλει ὅρκων καὶ πίστεων καὶ τὸ παράπαν θεῶν μὴ φροντίζειν , τὴν λεγομένην παλαιὰν Τιτανικὴν φύσιν ἐπιδεικνῦσι καὶ μιμουμένοις , ἐπὶ τὰ αὐτὰ πάλιν ἐκεῖνα ἀφικομένους , χαλεπὸν αἰῶνα διάγοντας μὴ λῆξαί ποτε κακῶν . 
τίνος δὴ καὶ ταῦθ’ ἡμῖν αὖ χάριν ἐλέχθη ; 
δεῖν φαίνεται ἔμοιγε οἷόνπερ ἵππον τὸν λόγον ἑκάστοτε ἀναλαμβάνειν , καὶ μὴ καθάπερ ἀχάλινον κεκτημένον τὸ στόμα , βίᾳ ὑπὸ τοῦ λόγου φερόμενον , κατὰ τὴν παροιμίαν ἀπό τινος ὄνου πεσεῖν , ἀλλ’ ἐπανερωτᾶν τὸ νυνδὴ λεχθέν , τὸ τίνος δὴ χάριν ἕνεκα ταῦτα ἐλέχθη ; 
Μέγιλλος καλῶς . 
Ἀθηναῖος ταῦτα τοίνυν εἴρηται ἐκείνων ἕνεκα . 
Μέγιλλος τίνων ; 
Ἀθηναῖος ἐλέξαμεν ὡς τὸν νομοθέτην δεῖ τριῶν στοχαζόμενον νομοθετεῖν , ὅπως ἡ νομοθετουμένη πόλις ἐλευθέρα τε ἔσται καὶ φίλη ἑαυτῇ καὶ νοῦν ἕξει . 
ταῦτ’ ἦν · ἦ γάρ ; 
Μέγιλλος πάνυ μὲν οὖν . 
Ἀθηναῖος τούτων ἕνεκα δὴ πολιτείας τήν τε δεσποτικωτάτην προελόμενοι καὶ τὴν ἐλευθερικωτάτην , ἐπισκοποῦμεν νυνὶ ποτέρα τούτων ὀρθῶς πολιτεύεται · λαβόντες δὲ αὐτῶν ἑκατέρας μετριότητά τινα , τῶν μὲν τοῦ δεσπόζειν , τῶν δὲ τοῦ ἐλευθεριάσαι , κατείδομεν ὅτι τότε διαφερόντως ἐν αὐταῖς ἐγένετο εὐπραγία , ἐπὶ δὲ τὸ ἄκρον ἀγαγόντων ἑκατέρων , τῶν μὲν δουλείας , τῶν δὲ τοὐναντίου , οὐ συνήνεγκεν οὔτε τοῖς οὔτε τοῖς . 
Μέγιλλος ἀληθέστατα λέγεις . 
Ἀθηναῖος καὶ μὴν αὐτῶν γ’ ἕνεκα καὶ τὸ Δωρικὸν ἐθεασάμεθα κατοικιζόμενον στρατόπεδον καὶ τὰς τοῦ Δαρδάνου ὑπωρείας τε καὶ τὴν ἐπὶ θαλάττῃ κατοίκισιν , καὶ τοὺς πρώτους δὴ τοὺς περιλιπεῖς γενομένους τῆς φθορᾶς , ἔτι δὲ τοὺς ἔμπροσθεν τούτων γενομένους ἡμῖν λόγους περί τε μουσικῆς καὶ μέθης καὶ τὰ τούτων ἔτι πρότερα . 
ταῦτα γὰρ πάντα εἴρηται τοῦ κατιδεῖν ἕνεκα πῶς ποτ’ ἂν πόλις ἄριστα οἰκοίη , καὶ ἰδίᾳ πῶς ἄν τις βέλτιστα τὸν αὑτοῦ βίον διαγάγοι · εἰ δὲ δή τι πεποιήκαμεν προὔργου , τίς ποτ’ ἂν ἔλεγχος γίγνοιτο ἡμῖν πρὸς ἡμᾶς αὐτοὺς λεχθείς , ὦ Μέγιλλέ τε καὶ Κλεινία ; 
Κλεινίας ἐγώ τινα , ὦ ξένε , μοι δοκῶ κατανοεῖν . 
ἔοικεν κατὰ τύχην τινὰ ἡμῖν τὰ τῶν λόγων τούτων πάντων ὧν διεξήλθομεν γεγονέναι · σχεδὸν γὰρ εἰς χρείαν αὐτῶν ἔγωγ’ ἐλήλυθα τὰ νῦν , καὶ κατά τινα αὖ καιρὸν σύ τε παραγέγονας ἅμα καὶ 
Μέγιλλος ὅδε . 
οὐ γὰρ ἀποκρύψομαι σφὼ τὸ νῦν ἐμοὶ συμβαῖνον , ἀλλὰ καὶ πρὸς οἰωνόν τινα ποιοῦμαι . 
ἡ γὰρ πλείστη τῆς Κρήτης ἐπιχειρεῖ τινα ἀποικίαν ποιήσασθαι , καὶ προστάττει τοῖς Κνωσίοις ἐπιμεληθῆναι τοῦ πράγματος , ἡ δὲ τῶν Κνωσίων πόλις ἐμοί τε καὶ ἄλλοις ἐννέα · ἅμα δὲ καὶ νόμους τῶν τε αὐτόθι , εἴ τινες ἡμᾶς ἀρέσκουσιν , τίθεσθαι κελεύει , καὶ εἴ τινες ἑτέρωθεν , μηδὲν ὑπολογιζομένους τὸ ξενικὸν αὐτῶν , ἂν βελτίους φαίνωνται . 
νῦν οὖν ἐμοί τε καὶ ὑμῖν ταύτην δῶμεν χάριν · ἐκ τῶν εἰρημένων ἐκλέξαντες , τῷ λόγῳ συστησώμεθα πόλιν , οἷον ἐξ ἀρχῆς κατοικίζοντες , καὶ ἅμα μὲν ἡμῖν οὗ ζητοῦμεν ἐπίσκεψις γενήσεται , ἅμα δὲ ἐγὼ τάχ’ ἂν χρησαίμην εἰς τὴν μέλλουσαν πόλιν ταύτῃ τῇ συστάσει . 
Ἀθηναῖος οὐ πόλεμόν γε ἐπαγγέλλεις , ὦ Κλεινία · ἀλλ’ εἰ μή τι Μεγίλλῳ πρόσαντες , τὰ παρ’ ἐμοῦ γε ἡγοῦ σοι πάντα κατὰ νοῦν ὑπάρχειν εἰς δύναμιν . 
Κλεινίας εὖ λέγεις . 
Μέγιλλος καὶ μὴν καὶ τὰ παρ’ ἐμοῦ . 
Κλεινίας κάλλιστ’ εἰρήκατον . 
ἀτὰρ πειρώμεθα λόγῳ πρῶτον κατοικίζειν τὴν πόλιν . 
Ἀθηναῖος φέρε δή , τίνα δεῖ διανοηθῆναί ποτε τὴν πόλιν ἔσεσθαι ; 
λέγω δὲ οὔτι τοὔνομα αὐτῆς ἐρωτῶν ὅτι ποτ’ ἔστι τὰ νῦν , οὐδὲ εἰς τὸν ἔπειτα χρόνον ὅτι δεήσει καλεῖν αὐτήν— 
τοῦτο μὲν γὰρ τάχ’ ἂν ἴσως καὶ ὁ κατοικισμὸς αὐτῆς ἤ τις τόπος , ἢ ποταμοῦ τινος ἢ κρήνης ἢ θεῶν ἐπωνυμία τῶν ἐν τῷ τόπῳ , προσθείη τὴν αὑτῶν φήμην καινῇ γενομένῃ τῇ πόλει— 
τόδε δὲ περὶ αὐτῆς ἐστιν ὃ βουλόμενος μᾶλλον ἐπερωτῶ , πότερον ἐπιθαλαττίδιος ἔσται τις ἢ χερσαία . 
Κλεινίας σχεδόν , ὦ ξένε , ἀπέχει θαλάττης γε ἡ πόλις , ἧς πέρι τὰ νυνδὴ λεχθέντα ἡμῖν , εἴς τινας ὀγδοήκοντα σταδίους . 
Ἀθηναῖος τί δέ ; 
λιμένες ἆρ’ εἰσὶν κατὰ ταῦτα αὐτῆς , ἢ τὸ παράπαν ἀλίμενος ; 
Κλεινίας εὐλίμενος μὲν οὖν ταύτῃ γε ὡς δυνατόν ἐστιν μάλιστα , ὦ ξένε . 
Ἀθηναῖος παπαί , οἷον λέγεις . 
τί δὲ περὶ αὐτὴν ἡ χώρα ; 
πότερα πάμφορος ἢ καί τινων ἐπιδεής ; 
Κλεινίας σχεδὸν οὐδενὸς ἐπιδεής . 
Ἀθηναῖος γείτων δὲ αὐτῆς πόλις ἆρ’ ἔσται τις πλησίον ; 
Κλεινίας οὐ πάνυ , διὸ καὶ κατοικίζεται · παλαιὰ γάρ τις ἐξοίκησις ἐν τῷ τόπῳ γενομένη τὴν χώραν ταύτην ἔρημον ἀπείργασται χρόνον ἀμήχανον ὅσον . 
Ἀθηναῖος τί δὲ πεδίων τε καὶ ὀρῶν καὶ ὕλης ; 
πῶς μέρος ἑκάστων ἡμῖν εἴληχεν ; 
Κλεινίας προσέοικε τῇ τῆς ἄλλης Κρήτης φύσει ὅλῃ . 
Ἀθηναῖος τραχυτέραν αὐτὴν ἢ πεδιεινοτέραν ἂν λέγοις . 
Κλεινίας πάνυ μὲν οὖν . 
Ἀθηναῖος οὐ τοίνυν ἀνίατός γε ἂν εἴη πρὸς ἀρετῆς κτῆσιν . 
εἰ μὲν γὰρ ἐπιθαλαττία τε ἔμελλεν εἶναι καὶ εὐλίμενος καὶ μὴ πάμφορος ἀλλ’ ἐπιδεὴς πολλῶν , μεγάλου τινὸς ἔδει σωτῆρός τε αὐτῇ καὶ νομοθετῶν θείων τινῶν , εἰ μὴ πολλά τε ἔμελλεν ἤθη καὶ ποικίλα καὶ φαῦλα ἕξειν τοιαύτη φύσει γενομένη · νῦν δὲ παραμύθιον ἔχει τὸ τῶν ὀγδοήκοντα σταδίων . 
ἐγγύτερον μέντοι τοῦ δέοντος κεῖται τῆς θαλάττης , σχεδὸν ὅσον εὐλιμενωτέραν αὐτὴν φὴ|ς εἶναι , ὅμως δὲ ἀγαπητὸν καὶ τοῦτο . 
πρόσοικος γὰρ θάλαττα χώρᾳ τὸ μὲν παρ’ ἑκάστην ἡμέραν ἡδύ , μάλα γε μὴν ὄντως ἁλμυρὸν καὶ πικρὸν γειτόνημα · ἐμπορίας γὰρ καὶ χρηματισμοῦ διὰ καπηλείας ἐμπιμπλᾶσα αὐτήν , ἤθη παλίμβολα καὶ ἄπιστα ταῖς ψυχαῖς ἐντίκτουσα , αὐτήν τε πρὸς αὑτὴν τὴν πόλιν ἄπιστον καὶ ἄφιλον ποιεῖ καὶ πρὸς τοὺς ἄλλους ἀνθρώπους ὡσαύτως . 
παραμύθιον δὲ δὴ πρὸς ταῦτα καὶ τὸ πάμφορος εἶναι κέκτηται , τραχεῖα δὲ οὖσα δῆλον ὡς οὐκ ἂν πολύφορός τε εἴη καὶ πάμφορος ἅμα · τοῦτο γὰρ ἔχουσα , πολλὴν ἐξαγωγὴν ἂν παρεχομένη , νομίσματος ἀργυροῦ καὶ χρυσοῦ πάλιν ἀντεμπίμπλαιτ’ ἄν , οὗ μεῖζον κακὸν ὡς ἔπος εἰπεῖν πόλει ἀνθ’ ἑνὸς ἓν οὐδὲν ἂν γίγνοιτο εἰς γενναίων καὶ δικαίων ἠθῶν κτῆσιν , ὡς ἔφαμεν , εἰ μεμνήμεθα , ἐν τοῖς πρόσθεν λόγοις . 
Κλεινίας ἀλλὰ μεμνήμεθα , καὶ συγχωροῦμεν τότε λέγειν ἡμᾶς ὀρθῶς καὶ τὰ νῦν . 
Ἀθηναῖος τί δὲ δή ; 
ναυπηγησίμης ὕλης ὁ τόπος ἡμῖν τῆς χώρας πῶς ἔχει ; 
Κλεινίας οὐκ ἔστιν οὔτε τις ἐλάτη λόγου ἀξία οὔτ’ αὖ πεύκη , κυπάριττός τε οὐ πολλή · πίτυν τ’ αὖ καὶ πλάτανον ὀλίγην ἂν εὕροι τις , οἷς δὴ πρὸς τὰ τῶν ἐντὸς τῶν πλοίων μέρη ἀναγκαῖον τοῖς ναυπηγοῖς χρῆσθαι ἑκάστοτε . 
Ἀθηναῖος καὶ ταῦτα οὐκ ἂν κακῶς ἔχοι τῇ χώρᾳ τῆς φύσεως . 
Κλεινίας τί δή ; 
Ἀθηναῖος μιμήσεις πονηρὰς μιμεῖσθαι τοὺς πολεμίους μὴ ῥᾳδίως δύνασθαί τινα πόλιν ἀγαθόν . 
Κλεινίας εἰς δὴ τί τῶν εἰρημένων βλέψας εἶπες ὃ λέγεις ; 
Ἀθηναῖος ὦ δαιμόνιε , φύλαττέ με εἰς τὸ κατ’ ἀρχὰς εἰρημένον ἀποβλέπων , τὸ περὶ τῶν Κρητικῶν νόμων ὡς πρὸς ἕν τι βλέποιεν , καὶ δὴ καὶ τοῦτ’ ἐλεγέτην αὐτὸ εἶναι σφὼ τὸ πρὸς τὸν πόλεμον , ἐγὼ δὲ ὑπολαβὼν εἶπον ὡς ὅτι μὲν εἰς ἀρετήν ποι βλέποι τὰ τοιαῦτα νόμιμα κείμενα , καλῶς ἔχοι , τὸ δὲ ὅτι πρὸς μέρος ἀλλ’ οὐ πρὸς πᾶσαν σχεδόν , οὐ πάνυ συνεχώρουν · νῦν οὖν ὑμεῖς μοι τῆς παρούσης νομοθεσίας ἀντιφυλάξατε ἑπόμενοι , ἐὰν ἄρα τι μὴ πρὸς ἀρετὴν τεῖνον ἢ πρὸς ἀρετῆς μόριον νομοθετῶ . 
τοῦτον γὰρ δὴ τίθεσθαι τὸν νόμον ὀρθῶς ὑποτίθεμαι μόνον , ὃς ἂν δίκην τοξότου ἑκάστοτε στοχάζηται τούτου ὅτῳ ἂν συνεχῶς τούτων ἀεὶ καλόν τι συνέπηται μόνῳ , τὰ δὲ ἄλλα σύμπαντα παραλείπῃ , ἐάντε τις πλοῦτος ἐάντε ἄρα τι τῶν ἄλλων τῶν τοιούτων ὂν τυγχάνῃ ἄνευ τῶν προειρημένων . 
τὴν δὲ δὴ μίμησιν ἔλεγον τὴν τῶν πολεμίων τὴν κακὴν τοιάνδε γίγνεσθαι , ὅταν οἰκῇ μέν τις πρὸς θαλάττῃ , λυπῆται δ’ ὑπὸ πολεμίων , οἷον—φράσω γὰρ οὔτι μνησικακεῖν βουλόμενος ὑμῖν—Μίνως γὰρ δή ποτε τοὺς οἰκοῦντας τὴν Ἀττικὴν παρεστήσατο εἰς χαλεπήν τινα φορὰν δασμοῦ , δύναμιν πολλὴν κατὰ θάλατταν κεκτημένος , οἱ δ’ οὔτε πω πλοῖα ἐκέκτηντο , καθάπερ νῦν , πολεμικά , οὔτ’ αὖ τὴν χώραν πλήρη ναυπηγησίμων ξύλων ὥστ’ εὐμαρῶς ναυτικὴν παρασχέσθαι δύναμιν · οὔκουν οἷοί τ’ ἐγένοντο διὰ μιμήσεως ναυτικῆς αὐτοὶ ναῦται γενόμενοι εὐθὺς τότε τοὺς πολεμίους ἀμύνασθαι . 
ἔτι γὰρ ἂν πλεονάκις ἑπτὰ ἀπολέσαι παῖδας αὐτοῖς συνήνεγκεν , πρὶν ἀντὶ πεζῶν ὁπλιτῶν μονίμων ναυτικοὺς γενομένους ἐθισθῆναι , πυκνὰ ἀποπηδῶντας , δρομικῶς εἰς τὰς ναῦς ταχὺ πάλιν ἀποχωρεῖν , καὶ δοκεῖν μηδὲν αἰσχρὸν ποιεῖν μὴ τολμῶντας ἀποθνῄσκειν μένοντας ἐπιφερομένων πολεμίων , ἀλλ’ εἰκυίας αὐτοῖς γίγνεσθαι προφάσεις καὶ σφόδρα ἑτοίμας ὅπλα τε ἀπολλῦσιν καὶ φεύγουσι δή τινας οὐκ αἰσχράς , ὥς φασιν , φυγάς . 
ταῦτα γὰρ ἐκ ναυτικῆς ὁπλιτείας ῥήματα φιλεῖ συμβαίνειν , οὐκ ἄξια ἐπαίνων πολλάκις μυρίων , ἀλλὰ τοὐναντίον · ἔθη γὰρ πονηρὰ οὐδέποτε ἐθίζειν δεῖ , καὶ ταῦτα τὸ τῶν πολιτῶν βέλτιστον μέρος . 
ἦν δέ που τοῦτό γε καὶ παρ’ Ὁμήρου λαβεῖν , ὅτι τὸ ἐπιτήδευμα ἦν τὸ τοιοῦτον οὐ καλόν . 
Ὀδυσσεὺς γὰρ αὐτῷ λοιδορεῖ τὸν Ἀγαμέμνονα , τῶν Ἀχαιῶν τότε ὑπὸ τῶν Τρώων κατεχομένων τῇ μάχῃ , κελεύοντα τὰς ναῦς εἰς τὴν θάλατταν καθέλκειν , ὁ δὲ χαλεπαίνει τε αὐτῷ καὶ λέγει— ὃς κέλεαι πολέμοιο συνεσταότος καὶ ἀυτῆσνῆας ἐυσέλμους ἅλαδ’ ἕλκειν , ὄφρ’ ἔτι μᾶλλονΤρωσὶ μὲν εὐκτὰ γένηται ἐελδομένοισί περ ἔμπης , ἡμῖν δ’ αἰπὺς ὄλεθρος ἐπιρρέπῃ · οὐ γὰρ Ἀχαιοίσχήσουσιν πολέμου νηῶν ἅλαδ’ ἑλκομενάων , ἀλλ’ ἀποπαπτανέουσιν , ἐρωήσουσι δὲ χάρμης · 
ἔνθα κε σὴ βουλὴ δηλήσεται , οἷ’ ἀγορεύεις.ηομ . 
ιλ . 
14.96ταῦτ’ οὖν ἐγίγνωσκε καὶ ἐκεῖνος , ὅτι κακὸν ἐν θαλάττῃ τριήρεις ὁπλίταις παρεστῶσαι μαχομένοις · καὶ λέοντες ἂν ἐλάφους ἐθισθεῖεν φεύγειν τοιούτοις ἔθεσι χρώμενοι . 
πρὸς δὲ τούτοις αἱ διὰ τὰ ναυτικὰ πόλεων δυνάμεις ἅμα σωτηρίᾳ τιμὰς οὐ τῷ καλλίστῳ τῶν πολεμικῶν ἀποδιδόασιν · διὰ κυβερνητικῆς γὰρ καὶ πεντηκονταρχίας καὶ ἐρετικῆς , καὶ παντοδαπῶν καὶ οὐ πάνυ σπουδαίων ἀνθρώπων γιγνομένης , τὰς τιμὰς ἑκάστοις οὐκ ἂν δύναιτο ὀρθῶς ἀποδιδόναι τις . 
καίτοι πῶς ἂν ἔτι πολιτεία γίγνοιτο ὀρθὴ τούτου στερομένη ; 
Κλεινίας σχεδὸν ἀδύνατον . 
ἀλλὰ μήν , ὦ ξένε , τήν γε περὶ Σαλαμῖνα ναυμαχίαν τῶν Ἑλλήνων πρὸς τοὺς βαρβάρους γενομένην ἡμεῖς γε οἱ Κρῆτες τὴν Ἑλλάδα φαμὲν σῶσαι . 
Ἀθηναῖος καὶ γὰρ οἱ πολλοὶ τῶν Ἑλλήνων τε καὶ βαρβάρων λέγουσι ταῦτα . 
ἡμεῖς δέ , ὦ φίλε , ἐγώ τε καὶ ὅδε , Μέγιλλος , φαμὲν τὴν πεζὴν μάχην τὴν ἐν Μαραθῶνι γενομένην καὶ ἐν Πλαταιαῖς , τὴν μὲν ἄρξαι τῆς σωτηρίας τοῖς Ἕλλησι , τὴν δὲ τέλος ἐπιθεῖναι , καὶ τὰς μὲν βελτίους τοὺς Ἕλληνας ποιῆσαι , τὰς δὲ οὐ βελτίους , ἵν’ οὕτως λέγωμεν περὶ τῶν τότε συσσωσασῶν ἡμᾶς μαχῶν · πρὸς γὰρ τῇ περὶ Σαλαμῖνα τὴν περὶ τὸ Ἀρτεμίσιόν σοι προσθήσω κατὰ θάλατταν μάχην . 
ἀλλὰ γὰρ ἀποβλέποντες νῦν πρὸς πολιτείας ἀρετήν , καὶ χώρας φύσιν σκοπούμεθα καὶ νόμων τάξιν , οὐ τὸ σῴζεσθαί τε καὶ εἶναι μόνον ἀνθρώποις τιμιώτατον ἡγούμενοι , καθάπερ οἱ πολλοί , τὸ δ’ ὡς βελτίστους γίγνεσθαί τε καὶ εἶναι τοσοῦτον χρόνον ὅσον ἂν ὦσιν · εἴρηται δ’ ἡμῖν οἶμαι καὶ τοῦτο ἐν τοῖς πρόσθεν . 
Κλεινίας τί μήν ; 
Ἀθηναῖος τοῦτο τοίνυν σκοπώμεθα μόνον , εἰ κατὰ τὴν αὐτὴν ὁδὸν ἐρχόμεθα βελτίστην οὖσαν πόλεσι κατοικίσεων πέρι καὶ νομοθεσιῶν . 
Κλεινίας καὶ πολύ γε . 
Ἀθηναῖος λέγε δὴ τοίνυν τὸ τούτοις ἑξῆς · τίς ὁ κατοικιζόμενος ὑμῖν λεὼς ἔσται ; 
πότερον ἐξ ἁπάσης Κρήτης ὁ ἐθέλων , ὡς ὄχλου τινὸς ἐν ταῖς πόλεσιν ἑκάσταις γεγενημένου πλείονος ἢ κατὰ τὴν ἐκ τῆς γῆς τροφήν ; 
οὐ γάρ που τὸν βουλόμενόν γε Ἑλλήνων συνάγετε . 
καίτοι τινὰς ὑμῖν ἔκ τε Ἄργους ὁρῶ καὶ Αἰγίνης καὶ ἄλλοθεν τῶν Ἑλλήνων εἰς τὴν χώραν κατῳκισμένους . 
τὸ δὲ δὴ παρὸν ἡμῖν λέγε πόθεν ἔσεσθαι φὴ|ς στρατόπεδον τῶν πολιτῶν τὰ νῦν ; 
Κλεινίας ἔκ τε Κρήτης συμπάσης ἔοικεν γενήσεσθαι , καὶ τῶν ἄλλων δὲ Ἑλλήνων μάλιστά μοι φαίνονται τοὺς ἀπὸ Πελοποννήσου προσδέξασθαι συνοίκους . 
καὶ γὰρ ὃ νῦν δὴ λέγεις , ἀληθὲς φράζεις , ὡς ἐξ Ἄργους εἰσίν , καὶ τό γε μάλιστ’ εὐδοκιμοῦν τὰ νῦν ἐνθάδε γένος , τὸ Γορτυνικόν · ἐκ Γόρτυνος γὰρ τυγχάνει ἀπῳκηκὸς ταύτης τῆς Πελοποννησιακῆς . 
Ἀθηναῖος οὐ τοίνυν εὔκολος ὁμοίως γίγνοιτ’ ἂν ὁ κατοικισμὸς ταῖς πόλεσιν , ὅταν μὴ τὸν τῶν ἐσμῶν γίγνηται τρόπον , ἓν γένος ἀπὸ μιᾶς ἰὸν χώρας οἰκίζηται , φίλον παρὰ φίλων , στενοχωρίᾳ τινὶ πολιορκηθὲν γῆς ἤ τισιν ἄλλοις τοιούτοις παθήμασιν ἀναγκασθέν . 
ἔστιν δ’ ὅτε καὶ στάσεσιν βιαζόμενον ἀναγκάζοιτ’ ἂν ἑτέρωσε ἀποξενοῦσθαι πόλεώς τι μόριον · ἤδη δέ ποτε καὶ συνάπασα πόλις τινῶν ἔφυγεν , ἄρδην κρείττονι κρατηθεῖσα πολέμῳ . 
ταῦτ’ οὖν πάντ’ ἐστὶ τῇ μὲν ῥᾴω κατοικίζεσθαί τε καὶ νομοθετεῖσθαι , τῇ δὲ χαλεπώτερα . 
τὸ μὲν γὰρ ἕν τι εἶναι γένος ὁμόφωνον καὶ ὁμόνομον ἔχει τινὰ φιλίαν , κοινωνὸν ἱερῶν ὂν καὶ τῶν τοιούτων πάντων , νόμους δ’ ἑτέρους καὶ πολιτείας ἄλλας τῶν οἴκοθεν οὐκ εὐπετῶς ἀνέχεται , τὸ δ’ ἐνίοτε πονηρίᾳ νόμων ἐστασιακὸς καὶ διὰ συνήθειαν ζητοῦν ἔτι χρῆσθαι τοῖς αὐτοῖς ἤθεσιν δῑ ἃ καὶ πρότερον ἐφθάρη , χαλεπὸν τῷ κατοικίζοντι καὶ νομοθετοῦντι καὶ δυσπειθὲς γίγνεται · τὸ δ’ αὖ παντοδαπὸν ἐς ταὐτὸν συνερρυηκὸς γένος ὑπακοῦσαι μέν τινων νόμων καινῶν τάχα ἂν ἐθελήσειε μᾶλλον , τὸ δὲ συμπνεῦσαι , καὶ καθάπερ ἵππων ζεῦγος καθ’ ἕνα εἰς ταὐτόν , τὸ λεγόμενον , συμφυσῆσαι , χρόνου πολλοῦ καὶ παγχάλεπον . 
ἀλλ’ ὄντως ἐστὶν νομοθεσία καὶ πόλεων οἰκισμοὶ πάντων τελεώτατον πρὸς ἀρετὴν ἀνδρῶν . 
Κλεινίας εἰκός · ὅπῃ δ’ αὖ βλέπων τοῦτ’ εἴρηκας , φράζ’ ἔτι σαφέστερον . 
Ἀθηναῖος ὠγαθέ , ἔοικα περὶ νομοθετῶν ἐπανιὼν καὶ σκοπῶν ἅμα ἐρεῖν τι καὶ φαῦλον · ἀλλ’ ἐὰν πρὸς καιρόν τινα λέγωμεν , πρᾶγμ’ οὐδὲν γίγνοιτ’ ἂν ἔτι . 
καίτοι τί ποτε δυσχεραίνω ; 
σχεδὸν γάρ τοι πάντα οὕτως ἔοικ’ ἔχειν τὰ ἀνθρώπινα . 
Κλεινίας τοῦ δὴ πέρι λέγεις ; 
Ἀθηναῖος ἔμελλον λέγειν ὡς οὐδείς ποτε ἀνθρώπων οὐδὲν νομοθετεῖ , τύχαι δὲ καὶ συμφοραὶ παντοῖαι πίπτουσαι παντοίως νομοθετοῦσι τὰ πάντα ἡμῖν . 
ἢ γὰρ πόλεμός τις βιασάμενος ἀνέτρεψε πολιτείας καὶ μετέβαλε νόμους , ἢ πενίας χαλεπῆς ἀπορία · πολλὰ δὲ καὶ νόσοι ἀναγκάζουσι καινοτομεῖν , λοιμῶν τε ἐμπιπτόντων , καὶ χρόνον ἐπὶ πολὺν ἐνιαυτῶν πολλῶν πολλάκις ἀκαιρίαι . 
ταῦτα δὴ πάντα προϊδών τις ᾄξειεν ἂν εἰπεῖν ὅπερ ἐγὼ νυνδή , τὸ θνητὸν μὲν μηδένα νομοθετεῖν μηδέν , τύχας δ’ εἶναι σχεδὸν ἅπαντα τὰ ἀνθρώπινα πράγματα · τὸ δ’ ἔστιν περί τε ναυτιλίαν καὶ κυβερνητικὴν καὶ ἰατρικὴν καὶ στρατηγικὴν πάντα ταῦτ’ εἰπόντα δοκεῖν εὖ λέγειν , ἀλλὰ γὰρ ὁμοίως αὖ καὶ τόδε ἔστιν λέγοντα εὖ λέγειν ἐν τοῖς αὐτοῖς τούτοις . 
Κλεινίας τὸ ποῖον ; 
Ἀθηναῖος ὡς θεὸς μὲν πάντα , καὶ μετὰ θεοῦ τύχη καὶ καιρός , τἀνθρώπινα διακυβερνῶσι σύμπαντα . 
ἡμερώτερον μὴν τρίτον συγχωρῆσαι τούτοις δεῖν ἕπεσθαι τέχνην · καιρῷ γὰρ χειμῶνος συλλαβέσθαι κυβερνητικὴν ἢ μή , μέγα πλεονέκτημα ἔγωγ’ ἂν θείην . 
ἢ πῶς ; 
Κλεινίας οὕτως . 
Ἀθηναῖος οὐκοῦν καὶ τοῖς ἄλλοις ὡσαύτως κατὰ τὸν αὐτὸν ἂν ἔχοι λόγον , καὶ δὴ καὶ νομοθεσίᾳ ταὐτὸν τοῦτο δοτέον · τῶν ἄλλων συμπιπτόντων , ὅσα δεῖ χώρᾳ συντυχεῖν , εἰ μέλλοι ποτὲ εὐδαιμόνως οἰκήσειν , τὸν νομοθέτην ἀληθείας ἐχόμενον τῇ τοιαύτῃ παραπεσεῖν ἑκάστοτε πόλει δεῖν . 
Κλεινίας ἀληθέστατα λέγεις . 
Ἀθηναῖος οὐκοῦν ὅ γε πρὸς ἕκαστόν τι τῶν εἰρημένων ἔχων τὴν τέχνην κἂν εὔξασθαί που δύναιτο ὀρθῶς , τί παρὸν αὐτῷ διὰ τύχης , τῆς τέχνης ἂν μόνον ἐπιδέοι ; 
Κλεινίας πάνυ μὲν οὖν . 
Ἀθηναῖος οἵ τε ἄλλοι γε δὴ πάντες οἱ νυνδὴ ῥηθέντες , κελευόμενοι τὴν αὑτῶν εὐχὴν εἰπεῖν , εἴποιεν ἄν . 
ἦ γάρ ; 
Κλεινίας τί μήν ; 
Ἀθηναῖος ταὐτὸν δὴ καὶ νομοθέτης οἶμαι δράσειεν . 
Κλεινίας ἔγωγ’ οἶμαι . 
Ἀθηναῖος 
“φέρε δή , νομοθέτα , ” 
πρὸς αὐτὸν φῶμεν , “τί σοι καὶ πῶς πόλιν ἔχουσαν δῶμεν , ὃ λαβὼν ἕξεις ὥστ’ ἐκ τῶν λοιπῶν αὐτὸς τὴν πόλιν ἱκανῶς διοικῆσαι ; ” 
Κλεινίας τί μετὰ τοῦτ’ εἰπεῖν ὀρθῶς ἔστιν ἄρα ; 
Ἀθηναῖος τοῦ νομοθέτου φράζομεν τοῦτο , ἦ γάρ ; 
Κλεινίας ναί . 
Ἀθηναῖος τόδε · “τυραννουμένην μοι δότε τὴν πόλιν , ” 
φήσει · “τύραννος δ’ ἔστω νέος καὶ μνήμων καὶ εὐμαθὴς καὶ ἀνδρεῖος καὶ μεγαλοπρεπὴς φύσει · ὃ δὲ καὶ ἐν τοῖς πρόσθεν ἐλέγομεν δεῖν ἕπεσθαι σύμπασιν τοῖς τῆς ἀρετῆς μέρεσι , καὶ νῦν τῇ τυραννουμένῃ ψυχῇ τοῦτο συνεπέσθω , ἐὰν μέλλῃ τῶν ἄλλων ὑπαρχόντων ὄφελος εἶναί τι.” 
Κλεινίας σωφροσύνην μοι δοκεῖ φράζειν , ὦ Μέγιλλε , δεῖν εἶναι τὴν συνεπομένην ὁ ξένος . 
ἦ γάρ ; 
Ἀθηναῖος τὴν δημώδη γε , ὦ Κλεινία , καὶ οὐχ ἥν τις σεμνύνων ἂν λέγοι , φρόνησιν προσαναγκάζων εἶναι τὸ σωφρονεῖν , ἀλλ’ ὅπερ εὐθὺς παισὶν καὶ θηρίοις , τοῖς μὲν ἀκρατῶς ἔχειν πρὸς τὰς ἡδονάς , σύμφυτον ἐπανθεῖ , τοῖς δὲ ἐγκρατῶς · ὃ καὶ μονούμενον ἔφαμεν τῶν πολλῶν ἀγαθῶν λεγομένων οὐκ ἄξιον εἶναι λόγου . 
ἔχετε γὰρ ὃ λέγω που . 
Κλεινίας πάνυ μὲν οὖν . 
Ἀθηναῖος ταύτην τοίνυν ἡμῖν ὁ τύραννος τὴν φύσιν ἐχέτω πρὸς ἐκείναις ταῖς φύσεσιν , εἰ μέλλει πόλις ὡς δυνατόν ἐστι τάχιστα καὶ ἄριστα σχήσειν πολιτείαν ἣν λαβοῦσα εὐδαιμονέστατα διάξει . 
θάττων γὰρ ταύτης καὶ ἀμείνων πολιτείας διάθεσις οὔτ’ ἔστιν οὔτ’ ἄν ποτε γένοιτο . 
Κλεινίας πῶς δὴ καὶ τίνι λόγῳ τοῦτο , ὦ ξένε , λέγων ἄν τις ὀρθῶς λέγειν αὑτὸν πείθοι ; 
Ἀθηναῖος ῥᾴδιόν που τοῦτό γε νοεῖν ἐστ’ , ὦ Κλεινία , κατὰ φύσιν ὡς ἔστι τοῦθ’ οὕτω . 
Κλεινίας πῶς λέγεις ; 
εἰ τύραννος γένοιτο , φῄς , νέος , σώφρων , εὐμαθής , μνήμων , ἀνδρεῖος , μεγαλοπρεπής ; 
Ἀθηναῖος εὐτυχής , πρόσθες , μὴ κατ’ ἄλλο , ἀλλὰ τὸ γενέσθαι τε ἐπ’ αὐτοῦ νομοθέτην ἄξιον ἐπαίνου , καί τινα τύχην εἰς ταὐτὸν ἀγαγεῖν αὐτῷ · γενομένου γὰρ τούτου , πάντα σχεδὸν ἀπείργασται τῷ θεῷ , ἅπερ ὅταν βουληθῇ διαφερόντως εὖ πρᾶξαί τινα πόλιν . 
δεύτερον δέ , ἐάν ποτέ τινες δύο ἄρχοντες γίγνωνται τοιοῦτοι , τρίτον δ’ αὖ καὶ κατὰ λόγον ὡσαύτως χαλεπώτερον ὅσῳ πλείους , ὅσῳ δ’ ἐναντίον , ἐναντίως . 
Κλεινίας ἐκ τυραννίδος ἀρίστην φὴ|ς γενέσθαι πόλιν ἄν , ὡς φαίνῃ , μετὰ νομοθέτου γε ἄκρου καὶ τυράννου κοσμίου , καὶ ῥᾷστά τε καὶ τάχιστ’ ἂν μεταβαλεῖν εἰς τοῦτο ἐκ τοῦ τοιούτου , δεύτερον δὲ ἐξ ὀλιγαρχίας—ἢ πῶς λέγεις ; —καὶ τὸ τρίτον ἐκ δημοκρατίας . 
Ἀθηναῖος οὐδαμῶς , ἀλλ’ ἐκ τυραννίδος μὲν πρῶτον , δεύτερον δὲ ἐκ βασιλικῆς πολιτείας , τρίτον δὲ ἔκ τινος δημοκρατίας . 
τὸ δὲ τέταρτον , ὀλιγαρχία , τὴν τοῦ τοιούτου γένεσιν χαλεπώτατα δύναιτ’ ἂν προσδέξασθαι · πλεῖστοι γὰρ ἐν αὐτῇ δυνάσται γίγνονται . 
λέγομεν δὴ ταῦτα γίγνεσθαι τότε , ὅταν ἀληθὴς μὲν νομοθέτης γένηται φύσει , κοινὴ δὲ αὐτῷ τις συμβῇ ῥώμη πρὸς τοὺς ἐν τῇ πόλει μέγιστον δυναμένους · 
οὗ δ’ ἂν τοῦτο ἀριθμῷ μὲν βραχύτατον , ἰσχυρότατον δέ , καθάπερ ἐν τυραννίδι , γένηται , ταύτῃ καὶ τότε τάχος καὶ ῥᾳστώνη τῆς μεταβολῆς γίγνεσθαι φιλεῖ . 
Κλεινίας πῶς ; 
οὐ γὰρ μανθάνομεν . 
Ἀθηναῖος καὶ μὴν εἴρηταί γ’ ἡμῖν οὐχ ἅπαξ ἀλλ’ οἶμαι πολλάκις · ὑμεῖς δὲ τάχα οὐδὲ τεθέασθε τυραννουμένην πόλιν . 
Κλεινίας οὐδέ γε ἐπιθυμητὴς ἔγωγ’ εἰμὶ τοῦ θεάματος . 
Ἀθηναῖος καὶ μὴν τοῦτό γ’ ἂν ἴδοις ἐν αὐτῇ τὸ νυνδὴ λεγόμενον . 
Κλεινίας τὸ ποῖον ; 
Ἀθηναῖος οὐδὲν δεῖ πόνων οὐδέ τινος παμπόλλου χρόνου τῷ τυράννῳ μεταβαλεῖν βουληθέντι πόλεως ἤθη , πορεύεσθαι δὲ αὐτὸν δεῖ πρῶτον ταύτῃ , ὅπῃπερ ἂν ἐθελήσῃ , ἐάντε πρὸς ἀρετῆς ἐπιτηδεύματα , προτρέπεσθαι τοὺς πολίτας , ἐάντε ἐπὶ τοὐναντίον , αὐτὸν πρῶτον πάντα ὑπογράφοντα τῷ πράττειν , τὰ μὲν ἐπαινοῦντα καὶ τιμῶντα , τὰ δ’ αὖ πρὸς ψόγον ἄγοντα , καὶ τὸν μὴ πειθόμενον ἀτιμάζοντα καθ’ ἑκάστας τῶν πράξεων . 
Κλεινίας καὶ πῶς οἰόμεθα ταχὺ συνακολουθήσειν τοὺς ἄλλους πολίτας τῷ τὴν τοιαύτην πειθὼ καὶ ἅμα βίαν εἰληφότι ; 
Ἀθηναῖος μηδεὶς ἡμᾶς πειθέτω , ὦ φίλοι , ἄλλῃ θᾶττον καὶ ῥᾷον μεταβάλλειν ἄν ποτε πόλιν τοὺς νόμους ἢ τῇ τῶν δυναστευόντων ἡγεμονίᾳ , μηδὲ νῦν γε ἄλλῃ γίγνεσθαι μηδ’ αὖθίς ποτε γενήσεσθαι . 
καὶ γὰρ οὖν ἡμῖν οὐ τοῦτ’ ἐστὶν ἀδύνατον οὐδὲ χαλεπῶς ἂν γενόμενον · ἀλλὰ τόδ’ ἐστὶ τὸ χαλεπὸν γενέσθαι , καὶ ὀλίγον δὴ τὸ γεγονὸς ἐν τῷ πολλῷ χρόνῳ , ὅταν δὲ συμβῇ , μυρία καὶ πάντ’ ἐν πόλει ἀγαθὰ ἀπεργάζεται , ἐν ᾗ ποτ’ ἂν ἐγγένηται . 
Κλεινίας τὸ ποῖον δὴ λέγεις ; 
Ἀθηναῖος ὅταν ἔρως θεῖος τῶν σωφρόνων τε καὶ δικαίων ἐπιτηδευμάτων ἐγγένηται μεγάλαις τισὶν δυναστείαις , ἢ κατὰ μοναρχίαν δυναστευούσαις ἢ κατὰ πλούτων ὑπεροχὰς διαφερούσαις ἢ γενῶν , ἢ τὴν Νέστορος ἐάν ποτέ τις ἐπανενέγκῃ φύσιν , ὃν τῇ τοῦ λέγειν ῥώμῃ φασὶ πάντων διενεγκόντα ἀνθρώπων πλέον ἔτι τῷ σωφρονεῖν διαφέρειν . 
τοῦτ’ οὖν ἐπὶ μὲν Τροίας , ὥς φασι , γέγονεν , ἐφ’ ἡμῶν δὲ οὐδαμῶς , εἰ δ’ οὖν γέγονεν ἢ καὶ γενήσεται τοιοῦτος ἢ νῦν ἡμῶν ἔστιν τις , μακαρίως μὲν αὐτὸς ζῇ , μακάριοι δὲ οἱ συνήκοοι τῶν ἐκ τοῦ σωφρονοῦντος στόματος ἰόντων λόγων . 
ὡσαύτως δὲ καὶ συμπάσης δυνάμεως ὁ αὐτὸς πέρι λόγος , ὡς ὅταν εἰς ταὐτὸν τῷ φρονεῖν τε καὶ σωφρονεῖν ἡ μεγίστη δύναμις ἐν ἀνθρώπῳ συμπέσῃ , τότε πολιτείας τῆς ἀρίστης καὶ νόμων τῶν τοιούτων φύεται γένεσις , ἄλλως δὲ οὐ μή ποτε γένηται . 
ταῦτα μὲν οὖν καθαπερεὶ μῦθός τις λεχθεὶς κεχρησμῳδήσθω , καὶ ἐπιδεδείχθω τῇ μὲν χαλεπὸν ὂν τὸ πόλιν εὔνομον γίγνεσθαι , τῇ δ’ , εἴπερ γένοιτο ὃ λέγομεν , πάντων τάχιστόν τε καὶ ῥᾷστον μακρῷ . 
Κλεινίας πῶς ; 
Ἀθηναῖος πειρώμεθα προσαρμόττοντες τῇ πόλει σοι , καθάπερ παῖδες πρεσβῦται , πλάττειν τῷ λόγῳ τοὺς νόμους . 
Κλεινίας ἴωμεν δὴ καὶ μὴ μέλλωμεν ἔτι . 
Ἀθηναῖος θεὸν δὴ πρὸς τὴν τῆς πόλεως κατασκευὴν ἐπικαλώμεθα · ὁ δὲ ἀκούσειέν τε , καὶ ἀκούσας ἵλεως εὐμενής τε ἡμῖν ἔλθοι συνδιακοσμήσων τήν τε πόλιν καὶ τοὺς νόμους . 
Κλεινίας ἔλθοι γὰρ οὖν . 
Ἀθηναῖος ἀλλὰ τίνα δή ποτε πολιτείαν ἔχομεν ἐν νῷ τῇ πόλει προστάττειν ; 
Κλεινίας οἷον δὴ τί λέγεις βουληθείς ; 
φράζ’ ἔτι σαφέστερον . 
οἷον δημοκρατίαν τινὰ ἢ ὀλιγαρχίαν ἢ ἀριστοκρατίαν ἢ βασιλικήν ; 
οὐ γὰρ δὴ τυραννίδα γέ που λέγοις ἄν , ὥς γ’ ἡμεῖς ἂν οἰηθεῖμεν . 
Ἀθηναῖος φέρε δὴ τοίνυν , πότερος ὑμῶν ἀποκρίνασθαι πρότερος ἂν ἐθέλοι , τὴν οἴκοι πολιτείαν εἰπὼν τίς τούτων ἐστίν ; 
Μέγιλλος μῶν οὖν τὸν πρεσβύτερον ἐμὲ δικαιότερον εἰπεῖν πρότερον ; 
Κλεινίας ἴσως . 
Μέγιλλος καὶ μὴν συννοῶν γε , ὦ ξένε , τὴν ἐν Λακεδαίμονι πολιτείαν οὐκ ἔχω σοι φράζειν οὕτως ἥντινα προσαγορεύειν αὐτὴν δεῖ . 
καὶ γὰρ τυραννίδι δοκεῖ μοι προσεοικέναι—τὸ γὰρ τῶν ἐφόρων θαυμαστὸν ὡς τυραννικὸν ἐν αὐτῇ γέγονε —καί τις ἐνίοτέ μοι φαίνεται πασῶν τῶν πόλεων δημοκρατουμένη μάλιστ’ ἐοικέναι . 
τὸ δ’ αὖ μὴ φάναι ἀριστοκρατίαν αὐτὴν εἶναι παντάπασιν ἄτοπον · καὶ μὲν δὴ βασιλεία γε διὰ βίου τ’ ἐστὶν ἐν αὐτῇ καὶ ἀρχαιοτάτη πασῶν καὶ πρὸς πάντων ἀνθρώπων καὶ ἡμῶν αὐτῶν λεγομένη . 
ἐγὼ δὲ οὕτω νῦν ἐξαίφνης ἂν ἐρωτηθείς , ὄντως , ὅπερ εἶπον , οὐκ ἔχω διορισάμενος εἰπεῖν τίς τούτων ἐστὶν τῶν πολιτειῶν . 
Κλεινίας ταὐτόν σοι πάθος , ὦ Μέγιλλε , καταφαίνομαι πεπονθέναι · πάνυ γὰρ ἀπορῶ τὴν ἐν Κνωσῷ πολιτείαν τούτων τινὰ διισχυριζόμενος εἰπεῖν . 
Ἀθηναῖος ὄντως γάρ , ὦ ἄριστοι , πολιτειῶν μετέχετε · ἃς δὲ ὠνομάκαμεν νῦν , οὐκ εἰσὶν πολιτεῖαι , πόλεων δὲ οἰκήσεις δεσποζομένων τε καὶ δουλευουσῶν μέρεσιν ἑαυτῶν τισι , τὸ τοῦ δεσπότου δὲ ἑκάστη προσαγορεύεται κράτος . 
χρῆν δ’ εἴπερ του τοιούτου τὴν πόλιν ἔδει ἐπονομάζεσθαι , τὸ τοῦ ἀληθῶς τῶν τὸν νοῦν ἐχόντων δεσπόζοντος θεοῦ ὄνομα λέγεσθαι . 
Κλεινίας τίς δ’ ὁ θεός ; 
Ἀθηναῖος ἆρ’ οὖν μύθῳ σμικρά γ’ ἔτι προσχρηστέον , εἰ μέλλομεν ἐμμελῶς πως δηλῶσαι τὸ νῦν ἐρωτώμενον ; 
Κλεινίας οὐκοῦν χρὴ ταύτῃ δρᾶν ; 
Ἀθηναῖος πάνυ μὲν οὖν . 
τῶν γὰρ δὴ πόλεων ὧν ἔμπροσθε τὰς συνοικήσεις διήλθομεν , ἔτι προτέρα τούτων πάμπολυ λέγεταί τις ἀρχή τε καὶ οἴκησις γεγονέναι ἐπὶ Κρόνου μάλ’ εὐδαίμων , ἧς μίμημα ἔχουσά ἐστιν ἥτις τῶν νῦν ἄριστα οἰκεῖται . 
Κλεινίας σφόδρ’ ἄν , ὡς ἔοικ’ , εἴη περὶ αὐτῆς δέον ἀκούειν . 
Ἀθηναῖος ἐμοὶ γοῦν φαίνεται · διὸ καὶ παρήγαγον αὐτὴν εἰς τὸ μέσον τοῖς λόγοις . 
Κλεινίας ὀρθότατά γε δρῶν · καὶ τόν γε ἑξῆς περαίνων ἂν μῦθον , εἴπερ προσήκων ἐστίν , μάλ’ ὀρθῶς ἂν ποιοίης . 
Ἀθηναῖος δραστέον ὡς λέγετε . 
φήμην τοίνυν παραδεδέγμεθα τῆς τῶν τότε μακαρίας ζωῆς ὡς ἄφθονά τε καὶ αὐτόματα πάντ’ εἶχεν . 
ἡ δὲ τούτων αἰτία λέγεται τοιάδε τις . 
γιγνώσκων ὁ Κρόνος ἄρα , καθάπερ ἡμεῖς διεληλύθαμεν , ὡς ἀνθρωπεία φύσις οὐδεμία ἱκανὴ τὰ ἀνθρώπινα διοικοῦσα αὐτοκράτωρ πάντα , μὴ οὐχ ὕβρεώς τε καὶ ἀδικίας μεστοῦσθαι , ταῦτ’ οὖν διανοούμενος ἐφίστη τότε βασιλέας τε καὶ ἄρχοντας ταῖς πόλεσιν ἡμῶν , οὐκ ἀνθρώπους ἀλλὰ γένους θειοτέρου τε καὶ ἀμείνονος , δαίμονας , οἷον νῦν ἡμεῖς δρῶμεν τοῖς ποιμνίοις καὶ ὅσων ἥμεροί εἰσιν ἀγέλαι · οὐ βοῦς βοῶν οὐδὲ αἶγας αἰγῶν ἄρχοντας ποιοῦμεν αὐτοῖσί τινας , ἀλλ’ ἡμεῖς αὐτῶν δεσπόζομεν , ἄμεινον ἐκείνων γένος . 
ταὐτὸν δὴ καὶ ὁ θεὸς ἄρα καὶ φιλάνθρωπος ὤν , τὸ γένος ἄμεινον ἡμῶν ἐφίστη τὸ τῶν δαιμόνων , ὃ διὰ πολλῆς μὲν αὐτοῖς ῥᾳστώνης , πολλῆς δ’ ἡμῖν , ἐπιμελούμενον ἡμῶν , εἰρήνην τε καὶ αἰδῶ καὶ εὐνομίαν καὶ ἀφθονίαν δίκης παρεχόμενον , ἀστασίαστα καὶ εὐδαίμονα τὰ τῶν ἀνθρώπων ἀπηργάζετο γένη . 
λέγει δὴ καὶ νῦν οὗτος ὁ λόγος , ἀληθείᾳ χρώμενος , ὡς ὅσων ἂν πόλεων μὴ θεὸς ἀλλά τις ἄρχῃ θνητός , οὐκ ἔστιν κακῶν αὐτοῖς οὐδὲ πόνων ἀνάφυξις · ἀλλὰ μιμεῖσθαι δεῖν ἡμᾶς οἴεται πάσῃ μηχανῇ τὸν ἐπὶ τοῦ Κρόνου λεγόμενον βίον , καὶ ὅσον ἐν ἡμῖν ἀθανασίας ἔνεστι , τούτῳ πειθομένους δημοσίᾳ καὶ ἰδίᾳ τάς τ’ οἰκήσεις καὶ τὰς πόλεις διοικεῖν , τὴν τοῦ νοῦ διανομὴν ἐπονομάζοντας νόμον . 
εἰ δ’ ἄνθρωπος εἷς ἢ ὀλιγαρχία τις , ἢ καὶ δημοκρατία ψυχὴν ἔχουσα ἡδονῶν καὶ ἐπιθυμιῶν ὀρεγομένην καὶ πληροῦσθαι τούτων δεομένην , στέγουσαν δὲ οὐδὲν ἀλλ’ ἀνηνύτῳ καὶ ἀπλήστῳ κακῷ νοσήματι συνεχομένην , ἄρξει δὴ πόλεως ἤ τινος ἰδιώτου καταπατήσας ὁ τοιοῦτος τοὺς νόμους , ὃ νυνδὴ ἐλέγομεν , οὐκ ἔστι σωτηρίας μηχανή . 
σκοπεῖν δὴ δεῖ τοῦτον τὸν λόγον ἡμᾶς , ὦ Κλεινία , πότερον αὐτῷ πεισόμεθα ἢ πῶς δράσομεν . 
Κλεινίας ἀνάγκη δήπου πείθεσθαι . 
Ἀθηναῖος ἐννοεῖς οὖν ὅτι νόμων εἴδη τινές φασιν εἶναι τοσαῦτα ὅσαπερ πολιτειῶν , πολιτειῶν δὲ ἄρτι διεληλύθαμεν ὅσα λέγουσιν οἱ πολλοί ; 
μὴ δὴ φαύλου πέρι νομίσῃς εἶναι τὴν νῦν ἀμφισβήτησιν , περὶ δὲ τοῦ μεγίστου · τὸ γὰρ δίκαιον καὶ ἄδικον οἷ χρὴ βλέπειν , πάλιν ἡμῖν ἀμφισβητούμενον ἐλήλυθεν . 
οὔτε γὰρ πρὸς τὸν πόλεμον οὔτε πρὸς ἀρετὴν ὅλην βλέπειν δεῖν φασι τοὺς νόμους , ἀλλ’ ἥτις ἂν καθεστηκυῖα ᾖ πολιτεία , ταύτῃ ἰδεῖν τὸ συμφέρον , ὅπως ἄρξει τε ἀεὶ καὶ μὴ καταλυθήσεται , καὶ τὸν φύσει ὅρον τοῦ δικαίου λέγεσθαι κάλλισθ’ οὕτω . 
Κλεινίας πῶς ; 
Ἀθηναῖος ὅτι τὸ τοῦ κρείττονος συμφέρον ἐστίν . 
Κλεινίας λέγ’ ἔτι σαφέστερον . 
Ἀθηναῖος ὧδε . 
τίθεται δήπου , φασίν , τοὺς νόμους ἐν τῇ πόλει ἑκάστοτε τὸ κρατοῦν . 
ἦ γάρ ; 
Κλεινίας ἀληθῆ λέγεις . 
Ἀθηναῖος ἆρ’ οὖν οἴει , φασίν , ποτὲ δῆμον νικήσαντα , ἤ τινα πολιτείαν ἄλλην , ἢ καὶ τύραννον , θήσεσθαι ἑκόντα πρὸς ἄλλο τι πρῶτον νόμους ἢ τὸ συμφέρον ἑαυτῷ τῆς ἀρχῆς τοῦ μένειν ; 
Κλεινίας πῶς γὰρ ἄν ; 
Ἀθηναῖος οὐκοῦν καὶ ὃς ἂν ταῦτα τὰ τεθέντα παραβαίνῃ , κολάσει ὁ θέμενος ὡς ἀδικοῦντα , δίκαια εἶναι ταῦτ’ ἐπονομάζων ; 
Κλεινίας ἔοικε γοῦν . 
Ἀθηναῖος ταῦτ’ ἄρ’ ἀεὶ καὶ οὕτω καὶ ταύτῃ τὸ δίκαιον ἂν ἔχοι . 
Κλεινίας φησὶ γοῦν οὗτος ὁ λόγος . 
Ἀθηναῖος ἔστι γὰρ τοῦτο ἓν ἐκείνων τῶν ἀξιωμάτων ἀρχῆς πέρι . 
Κλεινίας ποίων δή ; 
Ἀθηναῖος τῶν ἃ τότε ἐπεσκοποῦμεν , τίνας τίνων ἄρχειν δεῖ . 
καὶ ἐφάνη δὴ γονέας μὲν ἐκγόνων , νεωτέρων δὲ πρεσβυτέρους , γενναίους δὲ ἀγεννῶν , καὶ σύχν’ ἄττα ἦν ἄλλ’ , εἰ μεμνήμεθα , καὶ ἐμπόδια ἕτερα ἑτέροισι · καὶ δὴ καὶ ἓν ἦν αὐτῶν τοῦτο , καὶ ἔφαμέν που κατὰ φύσιν τὸν Πίνδαρον ἄγειν δικαιοῦντα τὸ βιαιότατον , ὡς φάναι . 
Κλεινίας ναί , ταῦτ’ ἦν ἃ τότε ἐλέχθη . 
Ἀθηναῖος σκόπει δὴ ποτέροις τισὶν ἡ πόλις ἡμῖν ἐστιν παραδοτέα . 
γέγονεν γὰρ δὴ μυριάκις ἤδη τὸ τοιοῦτον ἔν τισι πόλεσιν . 
Κλεινίας τὸ ποῖον ; 
Ἀθηναῖος ἀρχῶν περιμαχήτων γενομένων , οἱ νικήσαντες τά τε πράγματα κατὰ τὴν πόλιν οὕτως ἐσφετέρισαν σφόδρα , ὥστε ἀρχῆς μηδ’ ὁτιοῦν μεταδιδόναι τοῖς ἡττηθεῖσιν , μήτε αὐτοῖς μήτε ἐκγόνοις , παραφυλάττοντες δὲ ἀλλήλους ζῶσιν , ὅπως μή ποτέ τις εἰς ἀρχὴν ἀφικόμενος ἐπαναστῇ μεμνημένος τῶν ἔμπροσθεν γεγονότων κακῶν . 
ταύτας δήπου φαμὲν ἡμεῖς νῦν οὔτ’ εἶναι πολιτείας , οὔτ’ ὀρθοὺς νόμους ὅσοι μὴ συμπάσης τῆς πόλεως ἕνεκα τοῦ κοινοῦ ἐτέθησαν · οἳ δ’ ἕνεκά τινων , στασιώτας ἀλλ’ οὐ πολίτας τούτους φαμέν , καὶ τὰ τούτων δίκαια ἅ φασιν εἶναι , μάτην εἰρῆσθαι . 
λέγεται δὲ τοῦδ’ ἕνεκα ταῦθ’ ἡμῖν , ὡς ἡμεῖς τῇ σῇ πόλει ἀρχὰς οὔθ’ ὅτι πλούσιός ἐστίν τις δώσομεν , οὔθ’ ὅτι τῶν τοιούτων ἄλλο οὐδὲν κεκτημένος , ἰσχὺν ἢ μέγεθος ἤ τι γένος · ὃς δ’ ἂν τοῖς τεθεῖσι νόμοις εὐπειθέστατός τε ᾖ καὶ νικᾷ ταύτην τὴν νίκην ἐν τῇ πόλει , τούτῳ φαμὲν καὶ τὴν τῶν θεῶν ὑπηρεσίαν δοτέον εἶναι τὴν μεγίστην τῷ πρώτῳ , καὶ δευτέραν τῷ τὰ δεύτερα κρατοῦντι , καὶ κατὰ λόγον οὕτω τοῖς ἐφεξῆς τὰ μετὰ ταῦθ’ ἕκαστα ἀποδοτέον εἶναι . 
τοὺς δ’ ἄρχοντας λεγομένους νῦν ὑπηρέτας τοῖς νόμοις ἐκάλεσα οὔτι καινοτομίας ὀνομάτων ἕνεκα , ἀλλ’ ἡγοῦμαι παντὸς μᾶλλον εἶναι παρὰ τοῦτο σωτηρίαν τε πόλει καὶ τοὐναντίον . 
ἐν ᾗ μὲν γὰρ ἂν ἀρχόμενος ᾖ καὶ ἄκυρος νόμος , φθορὰν ὁρῶ τῇ τοιαύτῃ ἑτοίμην οὖσαν · ἐν ᾗ δὲ ἂν δεσπότης τῶν ἀρχόντων , οἱ δὲ ἄρχοντες δοῦλοι τοῦ νόμου , σωτηρίαν καὶ πάντα ὅσα θεοὶ πόλεσιν ἔδοσαν ἀγαθὰ γιγνόμενα καθορῶ . 
Κλεινίας ναὶ μὰ Δία , ὦ ξένε · καθ’ ἡλικίαν γὰρ ὀξὺ βλέπεις . 
Ἀθηναῖος νέος μὲν γὰρ ὢν πᾶς ἄνθρωπος τὰ τοιαῦτα ἀμβλύτατα αὐτὸς αὑτοῦ ὁρᾷ , γέρων δὲ ὀξύτατα . 
Κλεινίας ἀληθέστατα . 
Ἀθηναῖος τί δὴ τὸ μετὰ ταῦτα ; 
ἆρ’ οὐχ ἥκοντας μὲν καὶ παρόντας θῶμεν τοὺς ἐποίκους , τὸν δ’ ἑξῆς αὐτοῖς διαπεραντέον ἂν εἴη λόγον ; 
Κλεινίας πῶς γὰρ οὔ ; 
Ἀθηναῖος 
“ἄνδρες” 
τοίνυν φῶμεν πρὸς αὐτούς , “ὁ μὲν δὴ θεός , ὥσπερ καὶ ὁ παλαιὸς λόγος , ἀρχήν τε καὶ τελευτὴν καὶ μέσα τῶν ὄντων ἁπάντων ἔχων , εὐθείᾳ περαίνει κατὰ φύσιν περιπορευόμενος · τῷ δὲ ἀεὶ συνέπεται δίκη τῶν ἀπολειπομένων τοῦ θείου νόμου τιμωρός , ἧς ὁ μὲν εὐδαιμονήσειν μέλλων ἐχόμενος συνέπεται ταπεινὸς καὶ κεκοσμημένος , ὁ δέ τις ἐξαρθεὶς ὑπὸ μεγαλαυχίας , ἢ χρήμασιν ἐπαιρόμενος ἢ τιμαῖς , ἢ καὶ σώματος εὐμορφίᾳ ἅμα νεότητι καὶ ἀνοίᾳ φλέγεται τὴν ψυχὴν μεθ’ ὕβρεως , ὡς οὔτε ἄρχοντος οὔτε τινὸς ἡγεμόνος δεόμενος , ἀλλὰ καὶ ἄλλοις ἱκανὸς ὢν ἡγεῖσθαι , καταλείπεται ἔρημος θεοῦ , καταλειφθεὶς δὲ καὶ ἔτι ἄλλους τοιούτους προσλαβὼν σκιρτᾷ ταράττων πάντα ἅμα , καὶ πολλοῖς τισιν ἔδοξεν εἶναί τις , μετὰ δὲ χρόνον οὐ πολὺν ὑποσχὼν τιμωρίαν οὐ μεμπτὴν τῇ δίκῃ ἑαυτόν τε καὶ οἶκον καὶ πόλιν ἄρδην ἀνάστατον ἐποίησεν . 
πρὸς ταῦτ’ οὖν οὕτω διατεταγμένα τί χρὴ δρᾶν ἢ διανοεῖσθαι καὶ τί μὴ τὸν ἔμφρονα ; ” 
Κλεινίας δῆλον δὴ τοῦτό γε · ὡς τῶν συνακολουθησόντων ἐσόμενον τῷ θεῷ δεῖ διανοηθῆναι πάντα ἄνδρα . 
Ἀθηναῖος 
“τίς οὖν δὴ πρᾶξις φίλη καὶ ἀκόλουθος θεῷ ; 
μία , καὶ ἕνα λόγον ἔχουσα ἀρχαῖον , ὅτι τῷ μὲν ὁμοίῳ τὸ ὅμοιον ὄντι μετρίῳ φίλον ἂν εἴη , τὰ δ’ ἄμετρα οὔτε ἀλλήλοις οὔτε τοῖς ἐμμέτροις . 
ὁ δὴ θεὸς ἡμῖν πάντων χρημάτων μέτρον ἂν εἴη μάλιστα , καὶ πολὺ μᾶλλον ἤ πού τις , ὥς φασιν , ἄνθρωπος · τὸν οὖν τῷ τοιούτῳ προσφιλῆ γενησόμενον , εἰς δύναμιν ὅτι μάλιστα καὶ αὐτὸν τοιοῦτον ἀναγκαῖον γίγνεσθαι , καὶ κατὰ τοῦτον δὴ τὸν λόγον ὁ μὲν σώφρων ἡμῶν θεῷ φίλος , ὅμοιος γάρ , ὁ δὲ μὴ σώφρων ἀνόμοιός τε καὶ διάφορος καὶ <ὁ> 
ἄδικος , καὶ τὰ ἄλλ’ οὕτως κατὰ τὸν αὐτὸν λόγον ἔχει . 
νοήσωμεν δὴ τούτοις ἑπόμενον εἶναι τὸν τοιόνδε λόγον , ἁπάντων κάλλιστον καὶ ἀληθέστατον οἶμαι λόγων , ὡς τῷ μὲν ἀγαθῷ θύειν καὶ προσομιλεῖν ἀεὶ τοῖς θεοῖς εὐχαῖς καὶ ἀναθήμασιν καὶ συμπάσῃ θεραπείᾳ θεῶν κάλλιστον καὶ ἄριστον καὶ ἀνυσιμώτατον πρὸς τὸν εὐδαίμονα βίον καὶ δὴ καὶ διαφερόντως πρέπον , τῷ δὲ κακῷ τούτων τἀναντία πέφυκεν . 
ἀκάθαρτος γὰρ τὴν ψυχὴν ὅ γε κακός , καθαρὸς δὲ ὁ ἐναντίος , παρὰ δὲ μιαροῦ δῶρα οὔτε ἄνδρ’ ἀγαθὸν οὔτε θεὸν ἔστιν ποτὲ τό γε ὀρθὸν δέχεσθαι · μάτην οὖν περὶ θεοὺς ὁ πολύς ἐστι πόνος τοῖς ἀνοσίοις , τοῖσιν δὲ ὁσίοις ἐγκαιρότατος ἅπασιν . 
σκοπὸς μὲν οὖν ἡμῖν οὗτος οὗ δεῖ στοχάζεσθαι · βέλη δὲ αὐτοῦ καὶ οἷον ἡ τοῖς βέλεσιν ἔφεσις τὰ ποῖ’ ἂν λεγόμενα ὀρθότατα φέροιτ’ ἄν ; 
πρῶτον μέν , φαμέν , τιμὰς τὰς μετ’ Ὀλυμπίους τε καὶ τοὺς τὴν πόλιν ἔχοντας θεοὺς τοῖς χθονίοις ἄν τις θεοῖς ἄρτια καὶ δεύτερα καὶ ἀριστερὰ νέμων ὀρθότατα τοῦ τῆς εὐσεβείας σκοποῦ τυγχάνοι , τὰ δὲ τούτων ἄνωθεν [τὰ περιττὰ] 
καὶ ἀντίφωνα , τοῖς ἔμπροσθεν ῥηθεῖσιν νυνδή . 
μετὰ θεοὺς δὲ τούσδε καὶ τοῖς δαίμοσιν ὅ γε ἔμφρων ὀργιάζοιτ’ ἄν , ἥρωσιν δὲ μετὰ τούτους . 
ἐπακολουθοῖ δ’ αὐτοῖς ἱδρύματα ἴδια πατρῴων θεῶν κατὰ νόμον ὀργιαζόμενα , γονέων δὲ μετὰ ταῦτα τιμαὶ ζώντων · ὡς θέμις ὀφείλοντα ἀποτίνειν τὰ πρῶτά τε καὶ μέγιστα ὀφειλήματα , χρεῶν πάντων πρεσβύτατα , νομίζειν δέ , ἃ κέκτηται καὶ ἔχει , πάντα εἶναι τῶν γεννησάντων καὶ θρεψαμένων πρὸς τὸ παρέχειν αὐτὰ εἰς ὑπηρεσίαν ἐκείνοις κατὰ δύναμιν πᾶσαν , ἀρχόμενον ἀπὸ τῆς οὐσίας , δεύτερα τὰ τοῦ σώματος , τρίτα τὰ τῆς ψυχῆς , ἀποτίνοντα δανείσματα ἐπιμελείας τε καὶ ὑπερπονούντων ὠδῖνας παλαιὰς ἐπὶ νέοις δανεισθείσας , ἀποδιδόντα δὲ παλαιοῖς ἐν τῷ γήρᾳ σφόδρα κεχρημένοις . 
παρὰ δὲ πάντα τὸν βίον ἔχειν τε καὶ ἐσχηκέναι χρὴ πρὸς αὑτοῦ γονέας εὐφημίαν διαφερόντως , διότι κούφων καὶ πτηνῶν λόγων βαρυτάτη ζημία—πᾶσι γὰρ ἐπίσκοπος τοῖς περὶ τὰ τοιαῦτα ἐτάχθη Δίκης Νέμεσις ἄγγελος—θυμουμένοις τε οὖν ὑπείκειν δεῖ καὶ ἀποπιμπλᾶσι τὸν θυμόν , ἐάντ’ ἐν λόγοις ἐάντ’ ἐν ἔργοις δρῶσιν τὸ τοιοῦτον , συγγιγνώσκοντα , ὡς εἰκότως μάλιστα πατὴρ ὑεῖ δοξάζων ἀδικεῖσθαι θυμοῖτ’ ἂν διαφερόντως . 
τελευτησάντων δὲ γονέων ταφὴ μὲν ἡ σωφρονεστάτη καλλίστη , μήτε ὑπεραίροντα τῶν εἰθισμένων ὄγκων μήτ’ ἐλλείποντα ὧν οἱ προπάτορες τοὺς ἑαυτῶν γεννητὰς ἐτίθεσαν , τάς τε αὖ κατ’ ἐνιαυτὸν τῶν ἤδη τέλος ἐχόντων ὡσαύτως ἐπιμελείας τὰς κόσμον φερούσας ἀποδιδόναι · τῷ δὲ μὴ παραλείπειν μνήμην ἐνδελεχῆ παρεχόμενον , τούτῳ μάλιστ’ ἀεὶ πρεσβεύειν , δαπάνης τε τῆς διδομένης ὑπὸ τύχης τὸ μέτριον τοῖς κεκμηκόσιν νέμοντα . 
ταῦτ’ ἂν ποιοῦντες καὶ κατὰ ταῦτα ζῶντες ἑκάστοτε ἕκαστοι τὴν ἀξίαν ἂν παρὰ θεῶν καὶ ὅσοι κρείττονες ἡμῶν κομιζοίμεθα , ἐν ἐλπίσιν ἀγαθαῖς διάγοντες τὸ πλεῖστον τοῦ βίου.” 
ἃ δὲ πρὸς ἐκγόνους καὶ συγγενεῖς καὶ φίλους καὶ πολίτας , ὅσα τε ξενικὰ πρὸς θεῶν θεραπεύματα καὶ ὁμιλίας συμπάντων τούτων ἀποτελοῦντα τὸν αὑτοῦ βίον φαιδρυνάμενον κατὰ νόμον κοσμεῖν δεῖ , τῶν νόμων αὐτῶν ἡ διέξοδος , τὰ μὲν πείθουσα , τὰ δὲ μὴ ὑπείκοντα πειθοῖ τῶν ἠθῶν βίᾳ καὶ δίκῃ κολάζουσα , τὴν πόλιν ἡμῖν συμβουληθέντων θεῶν μακαρίαν τε καὶ εὐδαίμονα ἀποτελεῖ · ἃ δὲ χρὴ μὲν αὖ καὶ ἀναγκαῖον εἰπεῖν νομοθέτην ὅστις ἅπερ ἐγὼ διανοεῖται , ἐν δὲ σχήματι νόμου ἀναρμοστεῖ λεγόμενα , τούτων πέρι δοκεῖ μοι δεῖγμα προενεγκόντα αὑτῷ τε καὶ ἐκείνοις οἷς νομοθετήσει , τὰ λοιπὰ πάντα εἰς δύναμιν διεξελθόντα , τὸ μετὰ τοῦτο ἄρχεσθαι τῆς θέσεως τῶν νόμων . 
ἔστιν δὲ δὴ τὰ τοιαῦτα ἐν τίνι μάλιστα σχήματι κείμενα ; 
οὐ πάνυ ῥᾴδιον ἐν ἑνὶ περιλαβόντα εἰπεῖν αὐτὰ οἷόν τινι τύπῳ , ἀλλ’ οὑτωσί τινα τρόπον λάβωμεν , ἄν τι δυνώμεθα περὶ αὐτῶν βεβαιώσασθαι . 
Κλεινίας λέγε τὸ ποῖον . 
Ἀθηναῖος βουλοίμην ἂν αὐτοὺς ὡς εὐπειθεστάτους πρὸς ἀρετὴν εἶναι , καὶ δῆλον ὅτι πειράσεται τοῦτο ὁ νομοθέτης ἐν ἁπάσῃ ποιεῖν τῇ νομοθεσίᾳ . 
Κλεινίας πῶς γὰρ οὔ ; 
Ἀθηναῖος τὰ τοίνυν δὴ λεχθέντα ἔδοξέν τί μοι προὔργου δρᾶν εἰς τὸ περὶ ὧν ἂν παραινῇ , μὴ παντάπασιν ὠμῆς ψυχῆς λαβόμενα , ἡμερώτερόν τε ἂν ἀκούειν καὶ εὐμενέστερον · ὥστε εἰ καὶ μὴ μέγα τι , σμικρὸν δέ , τὸν ἀκούοντα ὅπερ φησὶν εὐμενέστερον γιγνόμενον εὐμαθέστερον ἀπεργάσεται , πᾶν ἀγαπητόν . 
οὐ γὰρ πολλή τις εὐπέτεια οὐδὲ ἀφθονία τῶν προθυμουμένων ὡς ἀρίστων ὅτι μάλιστα καὶ ὡς τάχιστα 
γίγνεσθαι , τὸν δὲ Ἡσίοδον οἱ πολλοὶ σοφὸν ἀποφαίνουσι λέγοντα ὡς ἡ μὲν ἐπὶ τὴν κακότητα ὁδὸς λεία καὶ ἀνιδιτὶ παρέχει πορεύεσθαι , μάλα βραχεῖα οὖσα , τῆς δὲ ἀρετῆς , ηες . 
ωδ 287φφ. φησίν , . 
. . ἱδρῶτα θεοὶ προπάροιθεν ἔθηκανἀθάνατοι , μακρὸς δὲ καὶ ὄρθιος οἶμος ἐς αὐτήν , καὶ τρηχὺς τὸ πρῶτον · ἐπὴν δ’ εἰς ἄκρον ἵκηαι , ῥηιδίη δὴ ’πειτα φέρειν , χαλεπή περ ἐοῦσα.ηες . 
ωδ 287 
Κλεινίας καὶ καλῶς γ’ ἔοικεν λέγοντι . 
Ἀθηναῖος πάνυ μὲν οὖν . 
ὁ δὲ προάγων λόγος ὅ γέ μοι ἀπείργασται , βούλομαι ὑμῖν εἰς τὸ μέσον αὐτὸ θεῖναι . 
Κλεινίας τίθει δή . 
Ἀθηναῖος λέγωμεν δὴ τῷ νομοθέτῃ διαλεγόμενοι τόδε · “εἰπὲ ἡμῖν , ὦ νομοθέτα · εἴπερ ὅτι χρὴ πράττειν ἡμᾶς καὶ λέγειν εἰδείης , ἆρα οὐ δῆλον ὅτι καὶ ἂν εἴποις ; ” 
Κλεινίας ἀναγκαῖον . 
Ἀθηναῖος 
“σμικρῷ μὲν δὴ πρόσθεν ἆρα οὐκ ἠκούσαμέν σου λέγοντος ὡς τὸν νομοθέτην οὐ δεῖ τοῖς ποιηταῖς ἐπιτρέπειν ποιεῖν ὃ ἂν αὐτοῖς ᾖ φίλον ; 
οὐ γὰρ ἂν εἰδεῖεν τί ποτ’ ἐναντίον τοῖς νόμοις ἂν λέγοντες βλάπτοιεν τὴν πόλιν.” 
Κλεινίας ἀληθῆ μέντοι λέγεις . 
Ἀθηναῖος ὑπὲρ δὴ τῶν ποιητῶν εἰ τάδε λέγοιμεν πρὸς αὐτόν , ἆρ’ ἂν τὰ λεχθέντα εἴη μέτρια ; 
Κλεινίας ποῖα ; 
Ἀθηναῖος τάδε · “παλαιὸς μῦθος , ὦ νομοθέτα , ὑπό τε αὐτῶν ἡμῶν ἀεὶ λεγόμενός ἐστιν καὶ τοῖς ἄλλοις πᾶσιν συνδεδογμένος , ὅτι ποιητής , ὁπόταν ἐν τῷ τρίποδι τῆς Μούσης καθίζηται , τότε οὐκ ἔμφρων ἐστίν , οἷον δὲ κρήνη τις τὸ ἐπιὸν ῥεῖν ἑτοίμως ἐᾷ , καὶ τῆς τέχνης οὔσης μιμήσεως ἀναγκάζεται , ἐναντίως ἀλλήλοις ἀνθρώπους ποιῶν διατιθεμένους , ἐναντία λέγειν αὑτῷ πολλάκις , οἶδεν δὲ οὔτ’ εἰ ταῦτα οὔτ’ εἰ θάτερα ἀληθῆ τῶν λεγομένων . 
τῷ δὲ νομοθέτῃ τοῦτο οὐκ ἔστι ποιεῖν ἐν τῷ νόμῳ , δύο περὶ ἑνός , ἀλλὰ ἕνα περὶ ἑνὸς ἀεὶ δεῖ λόγον ἀποφαίνεσθαι . 
σκέψαι δ’ ἐξ αὐτῶν τῶν ὑπὸ σοῦ νυνδὴ λεχθέντων . 
οὔσης γὰρ ταφῆς τῆς μὲν ὑπερβεβλημένης , τῆς δὲ ἐλλειπούσης , τῆς δὲ μετρίας , τὴν μίαν ἑλόμενος σύ , τὴν μέσην , ταύτην προστάττεις καὶ ἐπῄνεσας ἁπλῶς · ἐγὼ δέ , εἰ μὲν γυνή μοι διαφέρουσα εἴη πλούτῳ καὶ θάπτειν αὑτὴν διακελεύοιτο ἐν τῷ ποιήματι , τὸν ὑπερβάλλοντα ἂν τάφον ἐπαινοίην , φειδωλὸς δ’ αὖ τις καὶ πένης ἀνὴρ τὸν καταδεᾶ , μέτρον δὲ οὐσίας κεκτημένος καὶ μέτριος αὐτὸς ὢν τὸν αὐτὸν ἂν ἐπαινέσαι . 
σοὶ δὲ οὐχ οὕτω ῥητέον ὡς νῦν εἶπες μέτριον εἰπών , ἀλλὰ τί τὸ μέτριον καὶ ὁπόσον ῥητέον , ἢ τὸν τοιοῦτον λόγον μήπω σοι διανοοῦ γίγνεσθαι νόμον” . 
Κλεινίας ἀληθέστατα λέγεις . 
Ἀθηναῖος πότερον οὖν ἡμῖν ὁ τεταγμένος ἐπὶ τοῖς νόμοις μηδὲν τοιοῦτον προαγορεύῃ ἐν ἀρχῇ τῶν νόμων , ἀλλ’ εὐθὺς ὃ δεῖ ποιεῖν καὶ μὴ φράζῃ τε , καὶ ἐπαπειλήσας τὴν ζημίαν , ἐπ’ ἄλλον τρέπηται νόμον , παραμυθίας δὲ καὶ πειθοῦς τοῖς νομοθετουμένοις μηδὲ ἓν προσδιδῷ ; 
καθάπερ ἰατρὸς δέ τις , ὁ μὲν οὕτως , ὁ δ’ ἐκείνως ἡμᾶς εἴωθεν ἑκάστοτε θεραπεύειν— 
ἀναμιμνῃσκώμεθα δὲ τὸν τρόπον ἑκάτερον , ἵνα τοῦ νομοθέτου δεώμεθα , καθάπερ ἰατροῦ δέοιντο ἂν παῖδες τὸν πρᾳότατον αὐτὸν θεραπεύειν τρόπον ἑαυτούς . 
οἷον δὴ τί λέγομεν ; 
εἰσὶν πού τινες ἰατροί , φαμέν , καί τινες ὑπηρέται τῶν ἰατρῶν , ἰατροὺς δὲ καλοῦμεν δήπου καὶ τούτους . 
Κλεινίας πάνυ μὲν οὖν . 
Ἀθηναῖος ἐάντε γε ἐλεύθεροι ὦσιν ἐάντε δοῦλοι , κατ’ ἐπίταξιν δὲ τῶν δεσποτῶν καὶ θεωρίαν καὶ κατ’ ἐμπειρίαν τὴν τέχνην κτῶνται , κατὰ φύσιν δὲ μή , καθάπερ οἱ ἐλεύθεροι αὐτοί τε μεμαθήκασιν οὕτω τούς τε αὑτῶν διδάσκουσι παῖδας . 
θείης ἂν ταῦτα δύο γένη τῶν καλουμένων ἰατρῶν ; 
Κλεινίας πῶς γὰρ οὔ ; 
Ἀθηναῖος ἆρ’ οὖν καὶ συννοεῖς ὅτι , δούλων καὶ ἐλευθέρων ὄντων τῶν καμνόντων ἐν ταῖς πόλεσι , τοὺς μὲν δούλους σχεδόν τι οἱ δοῦλοι τὰ πολλὰ ἰατρεύουσιν περιτρέχοντες καὶ ἐν τοῖς ἰατρείοις περιμένοντες , καὶ οὔτε τινὰ λόγον ἑκάστου πέρι νοσήματος ἑκάστου τῶν οἰκετῶν οὐδεὶς τῶν τοιούτων ἰατρῶν δίδωσιν οὐδ’ ἀποδέχεται , προστάξας δ’ αὐτῷ τὰ δόξαντα ἐξ ἐμπειρίας , ὡς ἀκριβῶς εἰδώς , καθάπερ τύραννος αὐθαδῶς , οἴχεται ἀποπηδήσας πρὸς ἄλλον κάμνοντα οἰκέτην , καὶ ῥᾳστώνην οὕτω τῷ δεσπότῃ παρασκευάζει τῶν καμνόντων τῆς ἐπιμελείας · ὁ δὲ ἐλεύθερος ὡς ἐπὶ τὸ πλεῖστον τὰ τῶν ἐλευθέρων νοσήματα θεραπεύει τε καὶ ἐπισκοπεῖ , καὶ ταῦτα ἐξετάζων ἀπ’ ἀρχῆς καὶ κατὰ φύσιν , τῷ κάμνοντι κοινούμενος αὐτῷ τε καὶ τοῖς φίλοις , ἅμα μὲν αὐτὸς μανθάνει τι παρὰ τῶν νοσούντων , ἅμα δὲ καὶ καθ’ ὅσον οἷός τέ ἐστιν , διδάσκει τὸν ἀσθενοῦντα αὐτόν , καὶ οὐ πρότερον ἐπέταξεν πρὶν ἄν πῃ συμπείσῃ , τότε δὲ μετὰ πειθοῦς ἡμερούμενον ἀεὶ παρασκευάζων τὸν κάμνοντα , εἰς τὴν ὑγίειαν ἄγων , ἀποτελεῖν πειρᾶται ; 
πότερον οὕτως ἢ ἐκείνως ἰατρός τε ἰώμενος ἀμείνων καὶ γυμναστὴς γυμνάζων · διχῇ τὴν μίαν ἀποτελῶν δύναμιν , ἢ μοναχῇ καὶ κατὰ τὸ χεῖρον τοῖν δυοῖν καὶ ἀγριώτερον ἀπεργαζόμενος ; 
Κλεινίας πολύ που διαφέρον , ὦ ξένε , τὸ διπλῇ . 
Ἀθηναῖος βούλει δὴ καὶ θεασώμεθα τὸ διπλοῦν τοῦτο καὶ ἁπλοῦν ἐν ταῖς νομοθεσίαις αὐταῖς γιγνόμενον ; 
Κλεινίας πῶς γὰρ οὐ βούλομαι ; 
Ἀθηναῖος φέρε δὴ πρὸς θεῶν , τίν’ ἄρα πρῶτον νόμον θεῖτ’ ἂν ὁ νομοθέτης ; 
ἆρ’ οὐ κατὰ φύσιν τὴν περὶ γενέσεως ἀρχὴν πρώτην πόλεων πέρι κατακοσμήσει ταῖς τάξεσιν ; 
Κλεινίας τί μήν ; 
Ἀθηναῖος ἀρχὴ δ’ ἐστὶ τῶν γενέσεων πάσαις πόλεσιν ἆρ’ οὐχ ἡ τῶν γάμων σύμμειξις καὶ κοινωνία ; 
Κλεινίας πῶς γὰρ οὔ ; 
Ἀθηναῖος γαμικοὶ δὴ νόμοι πρῶτοι κινδυνεύουσιν τιθέμενοι καλῶς ἂν τίθεσθαι πρὸς ὀρθότητα πάσῃ πόλει . 
Κλεινίας παντάπασι μὲν οὖν . 
Ἀθηναῖος λέγωμεν δὴ πρῶτον τὸν ἁπλοῦν , ἔχοι δ’ ἄν πως ἴσως ὧδε— γαμεῖν δέ , ἐπειδὰν ἐτῶν ᾖ τις τριάκοντα , μέχρι ἐτῶν πέντε καὶ τριάκοντα , εἰ δὲ μή , ζημιοῦσθαι χρήμασίν τε καὶ ἀτιμίᾳ , χρήμασι μὲν τόσοις καὶ τόσοις , τῇ καὶ τῇ δὲ ἀτιμίᾳ.ὁ μὲν ἁπλοῦς ἔστω τις τοιοῦτος περὶ γάμων , ὁ δὲ διπλοῦς ὅδε—γαμεῖν δέ , ἐπειδὰν ἐτῶν ᾖ τις τριάκοντα , μέχρι τῶν πέντε καὶ τριάκοντα , διανοηθέντα ὡς ἔστιν ᾗ τὸ ἀνθρώπινον γένος φύσει τινὶ μετείληφεν ἀθανασίας , οὗ καὶ πέφυκεν ἐπιθυμίαν ἴσχειν πᾶς πᾶσαν · τὸ γὰρ γενέσθαι κλεινὸν καὶ μὴ ἀνώνυμον κεῖσθαι τετελευτηκότα τοῦ τοιούτου ἐστὶν ἐπιθυμία . 
γένος οὖν ἀνθρώπων ἐστίν τι συμφυὲς τοῦ παντὸς χρόνου , ὃ διὰ τέλους αὐτῷ συνέπεται καὶ συνέψεται , τούτῳ τῷ τρόπῳ ἀθάνατον ὄν , τῷ παῖδας παίδων καταλειπόμενον , ταὐτὸν καὶ ἓν ὂν ἀεί , γενέσει τῆς ἀθανασίας μετειληφέναι · τούτου δὴ ἀποστερεῖν ἑκόντα ἑαυτὸν οὐδέποτε ὅσιον , ἐκ προνοίας δὲ ἀποστερεῖ ὃς ἂν παίδων καὶ γυναικὸς ἀμελῇ . 
πειθόμενος μὲν οὖν τῷ νόμῳ ἀζήμιος ἀπαλλάττοιτο ἄν , μὴ πειθόμενος δὲ αὖ , μηδὲ γαμῶν ἔτη τριάκοντα γεγονὼς καὶ πέντε , ζημιούσθω μὲν κατ’ ἐνιαυτὸν τόσῳ καὶ τόσῳ , ἵνα μὴ δοκῇ τὴν μοναυλίαν οἱ κέρδος καὶ ῥᾳστώνην φέρειν , καὶ μὴ μετεχέτω δὲ τιμῶν ὧν ἂν οἱ νεώτεροι ἐν τῇ πόλει τοὺς πρεσβυτέρους αὑτῶν τιμῶσιν ἑκάστοτε.τοῦτον δὴ παρ’ ἐκεῖνον τὸν νόμον ἀκούσαντα ἔξεστιν περὶ ἑνὸς ἑκάστου διανοηθῆναι , πότερον αὐτοὺς διπλοῦς οὕτω δεῖ γίγνεσθαι τῷ μήκει τὸ σμικρότατον , διὰ τὸ πείθειν τε ἅμα καὶ ἀπειλεῖν , ἢ τῷ ἀπειλεῖν μόνον χρωμένους ἁπλοῦς γίγνεσθαι τοῖς μήκεσιν . 
Μέγιλλος πρὸς μὲν τοῦ Λακωνικοῦ τρόπου , ὦ ξένε , τὸ τὰ βραχύτερα ἀεὶ προτιμᾶν · τούτων μὴν τῶν γραμμάτων εἴ τις κριτὴν ἐμὲ κελεύοι γίγνεσθαι πότερα βουλοίμην ἂν ἐν τῇ πόλει μοι γεγραμμένα τεθῆναι , τὰ μακρότερ’ ἂν ἑλοίμην , καὶ δὴ καὶ περὶ παντὸς νόμου κατὰ τοῦτο τὸ παράδειγμα , εἰ γίγνοιτο ἑκάτερα , ταὐτὸν τοῦτ’ ἂν αἱροίμην . 
οὐ μὴν ἀλλά που καὶ Κλεινίᾳ τῷδ’ ἀρέσκειν δεῖ τὰ νῦν νομοθετούμενα · τούτου γὰρ ἡ πόλις ἡ νῦν τοῖς τοιούτοις νόμοις χρῆσθαι διανοουμένη . 
Κλεινίας καλῶς γ’ , ὦ Μέγιλλε , εἶπες . 
Ἀθηναῖος τὸ μὲν οὖν περὶ πολλῶν ἢ ὀλίγων γραμμάτων ποιήσασθαι τὸν λόγον λίαν εὔηθες—τὰ γὰρ οἶμαι βέλτιστα , ἀλλ’ οὐ τὰ βραχύτατα οὐδὲ τὰ μήκη τιμητέον—τὰ δ’ ἐν τοῖς νυνδὴ νόμοις ῥηθεῖσιν οὐ διπλῷ θάτερα τῶν ἑτέρων διάφορα μόνον εἰς ἀρετὴν τῆς χρείας , ἀλλ’ ὅπερ ἐρρήθη νυνδή , τὸ τῶν διττῶν ἰατρῶν γένος ὀρθότατα παρετέθη . 
πρὸς τοῦτο δὲ οὐδεὶς ἔοικε διανοηθῆναι πώποτε τῶν νομοθετῶν , ὡς ἐξὸν δυοῖν χρῆσθαι πρὸς τὰς νομοθεσίας , πειθοῖ καὶ βίᾳ , καθ’ ὅσον οἷόν τε ἐπὶ τὸν ἄπειρον παιδείας ὄχλον , τῷ ἑτέρῳ χρῶνται μόνον · οὐ γὰρ πειθοῖ κεραννύντες τὴν †μάχην νομοθετοῦσιν , ἀλλ’ ἀκράτῳ μόνον τῇ βίᾳ . 
ἐγὼ δ’ , ὦ μακάριοι , καὶ τρίτον ἔτι περὶ τοὺς νόμους ὁρῶ γίγνεσθαι δέον , οὐδαμῇ τὰ νῦν γιγνόμενον . 
Κλεινίας τὸ ποῖον δὴ λέγεις ; 
Ἀθηναῖος ἐξ αὐτῶν ὧν νυν<δὴ> 
διειλέγμεθα ἡμεῖς κατὰ θεόν τινα γεγονός . 
σχεδὸν γὰρ ἐξ ὅσου περὶ τῶν νόμων ἤργμεθα λέγειν , ἐξ ἑωθινοῦ μεσημβρία τε γέγονε καὶ ἐν ταύτῃ παγκάλῃ ἀναπαύλῃ τινὶ γεγόναμεν , οὐδὲν ἀλλ’ ἢ περὶ νόμων διαλεγόμενοι , νόμους δὲ ἄρτι μοι δοκοῦμεν λέγειν ἄρχεσθαι , τὰ δ’ ἔμπροσθεν ἦν πάντα ἡμῖν προοίμια νόμων . 
τί δὲ ταῦτ’ εἴρηκα ; 
τόδε εἰπεῖν βουληθείς , ὅτι λόγων πάντων καὶ ὅσων φωνὴ κεκοινώνηκεν προοίμιά τέ ἐστιν καὶ σχεδὸν οἷόν τινες ἀνακινήσεις , ἔχουσαί τινα ἔντεχνον ἐπιχείρησιν χρήσιμον πρὸς τὸ μέλλον περαίνεσθαι . 
καὶ δή που κιθαρῳδικῆς ᾠδῆς λεγομένων νόμων καὶ πάσης μούσης προοίμια θαυμαστῶς ἐσπουδασμένα πρόκειται · τῶν δὲ ὄντως νόμων ὄντων , οὓς δὴ πολιτικοὺς εἶναί φαμεν , οὐδεὶς πώποτε οὔτ’ εἶπέ τι προοίμιον οὔτε συνθέτης γενόμενος ἐξήνεγκεν εἰς τὸ φῶς , ὡς οὐκ ὄντος φύσει . 
ἡμῖν δὲ ἡ νῦν διατριβὴ γεγονυῖα , ὡς ἐμοὶ δοκεῖ , σημαίνει ὡς ὄντος , οἵ τέ γε δὴ διπλοῖ ἔδοξαν νυνδή μοι λεχθέντες νόμοι οὐκ εἶναι ἁπλῶς οὕτω πως διπλοῖ , ἀλλὰ δύο μέν τινε , νόμος τε καὶ προοίμιον τοῦ νόμου · ὃ δὴ τυραννικὸν ἐπίταγμα ἀπεικασθὲν ἐρρήθη τοῖς ἐπιτάγμασιν τοῖς τῶν ἰατρῶν οὓς εἴπομεν ἀνελευθέρους , τοῦτ’ εἶναι νόμος ἄκρατος , τὸ δὲ πρὸ τούτου ῥηθέν , πειστικὸν λεχθὲν ὑπὸ τοῦδε , ὄντως μὲν εἶναι πειστικόν , προοιμίου μὴν τοῦ περὶ λόγους δύναμιν ἔχειν . 
ἵνα γὰρ εὐμενῶς , καὶ διὰ τὴν εὐμένειαν εὐμαθέστερον , τὴν ἐπίταξιν , ὃ δή ἐστιν ὁ νόμος , δέξηται ᾧ τὸν νόμον ὁ νομοθέτης λέγει , τούτου χάριν εἰρῆσθαί μοι κατεφάνη πᾶς ὁ λόγος οὗτος , ὃν πείθων εἶπεν ὁ λέγων · διὸ δὴ κατά γε τὸν ἐμὸν λόγον τοῦτ’ αὐτό , προοίμιον , ἀλλ’ οὐ λόγος ἂν ὀρθῶς προσαγορεύοιτο εἶναι τοῦ νόμου . 
ταῦτ’ οὖν εἰπών , τί τὸ μετὰ τοῦτο ἄν μοι βουληθείην εἰρῆσθαι ; 
τόδε , ὡς τὸν νομοθέτην πρὸ πάντων τε ἀεὶ τῶν νόμων χρεών ἐστιν μὴ ἀμοίρους αὐτοὺς προοιμίων ποιεῖν καὶ καθ’ ἕκαστον , ᾗ διοίσουσιν ἑαυτῶν ὅσον νυνδὴ τὼ λεχθέντε διηνεγκάτην . 
Κλεινίας τό γ’ ἐμὸν οὐκ ἂν ἄλλως νομοθετεῖν διακελεύοιτο ἡμῖν τὸν τούτων ἐπιστήμονα . 
Ἀθηναῖος καλῶς μὲν τοίνυν , ὦ Κλεινία , δοκεῖς μοι τό γε τοσοῦτον λέγειν , ὅτι πᾶσίν γε νόμοις ἔστιν προοίμια καὶ ὅτι πάσης ἀρχόμενον νομοθεσίας χρὴ προτιθέναι παντὸς τοῦ λόγου τὸ πεφυκὸς προοίμιον ἑκάστοις—οὐ γὰρ σμικρὸν τὸ μετὰ τοῦτό ἐστιν ῥηθησόμενον , οὐδ’ ὀλίγον διαφέρον ἢ σαφῶς ἢ μὴ σαφῶς αὐτὰ μνημονεύεσθαι—τὸ μέντοι μεγάλων πέρι λεγομένων νόμων καὶ σμικρῶν εἰ ὁμοίως προοιμιάζεσθαι προστάττοιμεν , οὐκ ἂν ὀρθῶς λέγοιμεν . 
οὐδὲ γὰρ ᾄσματος οὐδὲ λόγου παντὸς δεῖ τὸ τοιοῦτον δρᾶν—καίτοι πέφυκέν γε εἶναι πᾶσιν , ἀλλ’ οὐ χρηστέον ἅπασιν—αὐτῷ δὲ τῷ τε ῥήτορι καὶ τῷ μελῳδῷ καὶ νομοθέτῃ τὸ τοιοῦτον ἑκάστοτε ἐπιτρεπτέον . 
Κλεινίας ἀληθέστατα δοκεῖς μοι λέγειν . 
ἀλλὰ δὴ μηκέτ’ , ὦ ξένε , διατριβὴν πλείω τῆς μελλήσεως ποιώμεθα , ἐπὶ δὲ τὸν λόγον ἐπανέλθωμεν καὶ ἀπ’ ἐκείνων ἀρχώμεθα , εἴ σοι φίλον , ὧν οὐχ ὡς προοιμιαζόμενος εἶπες τότε . 
πάλιν οὖν , οἷόν φασιν οἱ παίζοντες , ἀμεινόνων ἐξ ἀρχῆς δευτέρων ἐπαναπολήσωμεν , ὡς προοίμιον ἀλλ’ οὐ τὸν τυχόντα λόγον περαίνοντες , καθάπερ ἄρτι · λάβωμεν δ’ αὐτῶν ἀρχὴν ὁμολογοῦντες προοιμιάζεσθαι . 
καὶ τὰ μὲν περὶ θεῶν τιμῆς προγόνων τε θεραπείας , καὶ τὰ νυνδὴ λεχθέντα ἱκανά · τὰ δ’ ἑξῆς πειρώμεθα λέγειν , μέχριπερ ἄν σοι πᾶν τὸ προοίμιον ἱκανῶς εἰρῆσθαι δοκῇ . 
μετὰ δὲ τοῦτο ἤδη τοὺς νόμους αὐτοὺς διέξει λέγων . 
Ἀθηναῖος οὐκοῦν περὶ θεῶν μὲν καὶ τῶν μετὰ θεοὺς καὶ γονέων ζώντων τε πέρι καὶ τελευτησάντων τότε ἱκανῶς προοιμιασάμεθα , ὡς νῦν λέγομεν · τὸ δὲ ἀπολειπόμενον ἔτι τοῦ τοιούτου φαίνῃ μοι σὺ διακελεύεσθαι τὰ νῦν οἷον πρὸς τὸ φῶς ἐπανάγειν . 
Κλεινίας παντάπασι μὲν οὖν . 
Ἀθηναῖος ἀλλὰ μὴν μετά γε τὰ τοιαῦτα , ὡς χρὴ τὰ περὶ τὰς αὑτῶν ψυχὰς καὶ τὰ σώματα καὶ τὰς οὐσίας σπουδῆς τε πέρι καὶ ἀνέσεως ἴσχειν , προσῆκόν τ’ ἐστὶ καὶ κοινότατον ἀναπεμπαζομένους τόν τε λέγοντα καὶ τοὺς ἀκούοντας παιδείας γίγνεσθαι κατὰ δύναμιν ἐπηβόλους · ταῦτ’ οὖν ἡμῖν αὐτὰ μετ’ ἐκεῖνα ὄντως ἐστὶν ῥητέα τε καὶ ἀκουστέα . 
Κλεινίας ὀρθότατα λέγεις . 
Ἀθηναῖος ἀκούοι δὴ πᾶς ὅσπερ νυνδὴ τὰ περὶ θεῶν τε ἤκουε καὶ τῶν φίλων προπατόρων · πάντων γὰρ τῶν αὑτοῦ κτημάτων μετὰ θεοὺς ψυχὴ θειότατον , οἰκειότατον ὄν . 
τὰ δ’ αὑτοῦ διττὰ πάντ’ ἐστὶ πᾶσιν . 
τὰ μὲν οὖν κρείττω καὶ ἀμείνω δεσπόζοντα , τὰ δὲ ἥττω καὶ χείρω δοῦλα · τῶν οὖν αὑτοῦ τὰ δεσπόζοντα ἀεὶ προτιμητέον τῶν δουλευόντων . 
οὕτω δὴ τὴν αὑτοῦ ψυχὴν μετὰ θεοὺς ὄντας δεσπότας καὶ τοὺς τούτοις ἑπομένους τιμᾶν δεῖν λέγων δευτέραν , ὀρθῶς παρακελεύομαι . 
τιμᾷ δ’ ὡς ἔπος εἰπεῖν ἡμῶν οὐδεὶς ὀρθῶς , δοκεῖ δέ · θεῖον γὰρ ἀγαθόν που τιμή , τῶν δὲ κακῶν οὐδὲν τίμιον , ὁ δ’ ἡγούμενος ἤ τισι λόγοις ἢ δώροις αὐτὴν αὔξειν ἤ τισιν ὑπείξεσιν , μηδὲν βελτίω δὲ ἐκ χείρονος αὐτὴν ἀπεργαζόμενος , τιμᾶν μὲν δοκεῖ , δρᾷ δὲ τοῦτο οὐδαμῶς . 
αὐτίκα παῖς εὐθὺς γενόμενος ἄνθρωπος πᾶς ἡγεῖται πάντα ἱκανὸς εἶναι γιγνώσκειν , καὶ τιμᾶν οἴεται ἐπαινῶν τὴν αὑτοῦ ψυχήν , καὶ προθυμούμενος ἐπιτρέπει πράττειν ὅτι ἂν ἐθέλῃ , τὸ δὲ νῦν λεγόμενόν ἐστιν ὡς δρῶν ταῦτα βλάπτει καὶ οὐ τιμᾷ · δεῖ δέ , ὥς φαμεν , μετά γε θεοὺς δευτέραν . 
οὐδέ γε ὅταν ἄνθρωπος τῶν αὑτοῦ ἑκάστοτε ἁμαρτημάτων μὴ ἑαυτὸν αἴτιον ἡγῆται καὶ τῶν πλείστων κακῶν καὶ μεγίστων , ἀλλὰ ἄλλους , ἑαυτὸν δὲ ἀεὶ ἀναίτιον ἐξαιρῇ , τιμῶν τὴν αὑτοῦ ψυχήν , ὡς δὴ δοκεῖ , ὁ δὲ πολλοῦ δεῖ δρᾶν τοῦτο · βλάπτει γάρ . 
οὐδ’ ὁπόταν ἡδοναῖς παρὰ λόγον τὸν τοῦ νομοθέτου καὶ ἔπαινον χαρίζηται , τότε οὐδαμῶς τιμᾷ , ἀτιμάζει δὲ κακῶν καὶ μεταμελείας ἐμπιμπλὰς αὐτήν . 
οὐδέ γε ὁπόταν αὖ τἀναντία τοὺς ἐπαινουμένους πόνους καὶ φόβους καὶ ἀλγηδόνας καὶ λύπας μὴ διαπονῇ καρτερῶν ἀλλὰ ὑπείκῃ , τότε οὐ τιμᾷ ὑπείκων · ἄτιμον γὰρ αὐτὴν ἀπεργάζεται δρῶν τὰ τοιαῦτα σύμπαντα . 
οὐδ’ ὁπόταν ἡγῆται τὸ ζῆν πάντως ἀγαθὸν εἶναι , τιμᾷ , ἀτιμάζει δ’ αὐτὴν καὶ τότε · τὰ γὰρ ἐν Ἅιδου πράγματα πάντα κακὰ ἡγουμένης τῆς ψυχῆς εἶναι , ὑπείκει καὶ οὐκ ἀντιτείνει διδάσκων τε καὶ ἐλέγχων ὡς οὐκ οἶδεν οὐδ’ εἰ τἀναντία πέφυκεν μέγιστα εἶναι πάντων ἀγαθῶν ἡμῖν τὰ περὶ τοὺς θεοὺς τοὺς ἐκεῖ . 
οὐδὲ μὴν πρὸ ἀρετῆς ὁπόταν αὖ προτιμᾷ τις κάλλος , τοῦτ’ ἔστιν οὐχ ἕτερον ἢ ἡ τῆς ψυχῆς ὄντως καὶ πάντως ἀτιμία . 
ψυχῆς γὰρ σῶμα ἐντιμότερον οὗτος ὁ λόγος φησὶν εἶναι , ψευδόμενος · οὐδὲν γὰρ γηγενὲς Ὀλυμπίων ἐντιμότερον , ἀλλ’ ὁ περὶ ψυχῆς ἄλλως δοξάζων ἀγνοεῖ ὡς θαυμαστοῦ τούτου κτήματος ἀμελεῖ . 
οὐδέ γε ὁπόταν χρήματά τις ἐρᾷ κτᾶσθαι μὴ καλῶς , ἢ μὴ δυσχερῶς φέρῃ κτώμενος , δώροις ἄρα τιμᾷ τότε τὴν αὑτοῦ ψυχήν—παντὸς μὲν οὖν λείπει—τὸ γὰρ αὐτῆς τίμιον ἅμα καὶ καλὸν ἀποδίδοται σμικροῦ χρυσίου · πᾶς γὰρ ὅ τ’ ἐπὶ γῆς καὶ ὑπὸ γῆς χρυσὸς ἀρετῆς οὐκ ἀντάξιος . 
ὡς δὲ εἰπεῖν συλλήβδην , ὃς ἅπερ ἂν νομοθέτης αἰσχρὰ εἶναι καὶ κακὰ διαριθμούμενος τάττῃ καὶ τοὐναντίον ἀγαθὰ καὶ καλά , τῶν μὲν ἀπέχεσθαι μὴ ἐθέλῃ πάσῃ μηχανῇ , τὰ δὲ ἐπιτηδεύειν σύμπασαν κατὰ δύναμιν , οὐκ οἶδεν ἐν τούτοις πᾶσιν πᾶς ἄνθρωπος ψυχὴν θειότατον ὂν ἀτιμότατα καὶ κακοσχημονέστατα διατιθείς . 
τὴν γὰρ λεγομένην δίκην τῆς κακουργίας τὴν μεγίστην οὐδεὶς ὡς ἔπος εἰπεῖν λογίζεται , ἔστιν δ’ ἡ μεγίστη τὸ ὁμοιοῦσθαι τοῖς οὖσιν κακοῖς ἀνδράσιν , ὁμοιούμενον δὲ τοὺς μὲν ἀγαθοὺς φεύγειν ἄνδρας καὶ λόγους καὶ ἀποσχίζεσθαι , τοῖς δὲ προσκολλᾶσθαι διώκοντα κατὰ τὰς συνουσίας · προσπεφυκότα δὲ τοῖς τοιούτοις ἀνάγκη ποιεῖν καὶ πάσχειν ἃ πεφύκασιν ἀλλήλους οἱ τοιοῦτοι ποιεῖν καὶ λέγειν . 
τοῦτο οὖν δὴ τὸ πάθος δίκη μὲν οὐκ ἔστιν—καλὸν γὰρ τό γε δίκαιον καὶ ἡ δίκη—τιμωρία δέ , ἀδικίας ἀκόλουθος πάθη , ἧς ὅ τε τυχὼν καὶ μὴ τυγχάνων ἄθλιος , ὁ μὲν οὐκ ἰατρευόμενος , ὁ δέ , ἵνα ἕτεροι πολλοὶ σῴζωνται , ἀπολλύμενος . 
τιμὴ δ’ ἐστὶν ἡμῖν , ὡς τὸ ὅλον εἰπεῖν , τοῖς μὲν ἀμείνοσιν ἕπεσθαι , τὰ δὲ χείρονα , γενέσθαι δὲ βελτίω δυνατά , τοῦτ’ αὐτὸ ὡς ἄριστα ἀποτελεῖν.ψυχῆς οὖν ἀνθρώπῳ κτῆμα οὐκ ἔστιν εὐφυέστερον εἰς τὸ φυγεῖν μὲν τὸ κακόν , ἰχνεῦσαι δὲ καὶ ἑλεῖν τὸ πάντων ἄριστον , καὶ ἑλόντα αὖ κοινῇ συνοικεῖν τὸν ἐπίλοιπον βίον · διὸ δεύτερον ἐτάχθη τιμῇ , τὸ δὲ τρίτον—πᾶς ἂν τοῦτό γε νοήσειεν—τὴν τοῦ σώματος εἶναι κατὰ φύσιν τιμήν · τὰς δ’ αὖ τιμὰς δεῖ σκοπεῖν , καὶ τούτων τίνες ἀληθεῖς καὶ ὅσαι κίβδηλοι , τοῦτο δὲ νομοθέτου . 
μηνύειν δή μοι φαίνεται τάσδε καὶ τοιάσδε τινὰς αὐτὰς εἶναι , τίμιον εἶναι σῶμα οὐ τὸ καλὸν οὐδὲ ἰσχυρὸν οὐδὲ τάχος ἔχον οὐδὲ μέγα , οὐδέ γε τὸ ὑγιεινόν—καίτοι πολλοῖς ἂν τοῦτό γε δοκοῖ—καὶ μὴν οὐδὲ τὰ τούτων γ’ ἐναντία , τὰ δ’ ἐν τῷ μέσῳ ἁπάσης ταύτης τῆς ἕξεως ἐφαπτόμενα σωφρονέστατα ἅμα τε ἀσφαλέστατα εἶναι μακρῷ · τὰ μὲν γὰρ χαύνους τὰς ψυχὰς καὶ θρασείας ποιεῖ , τὰ δὲ ταπεινάς τε καὶ ἀνελευθέρους . 
ὡς δ’ αὕτως ἡ τῶν χρημάτων καὶ κτημάτων κτῆσις , καὶ τιμήσεως κατὰ τὸν αὐτὸν ῥυθμὸν ἔχει · τὰ μὲν ὑπέρογκα γὰρ ἑκάστων τούτων ἔχθρας καὶ στάσεις ἀπεργάζεται ταῖς πόλεσιν καὶ ἰδίᾳ , τὰ δ’ ἐλλείποντα δουλείας ὡς τὸ πολύ . 
μὴ δή τις φιλοχρημονείτω παίδων γ’ ἕνεκα , ἵνα ὅτι πλουσιωτάτους καταλίπῃ · οὔτε γὰρ ἐκείνοις οὔτε αὖ τῇ πόλει ἄμεινον . 
ἡ γὰρ τῶν νέων ἀκολάκευτος οὐσία , τῶν δ’ ἀναγκαίων μὴ ἐνδεής , αὕτη πασῶν μουσικωτάτη τε καὶ ἀρίστη · συμφωνοῦσα γὰρ ἡμῖν καὶ συναρμόττουσα εἰς ἅπαντα ἄλυπον τὸν βίον ἀπεργάζεται . 
παισὶν δὲ αἰδῶ χρὴ πολλήν , οὐ χρυσὸν καταλείπειν . 
οἰόμεθα δὲ ἐπιπλήττοντες τοῖς νέοις ἀναισχυντοῦσιν τοῦτο καταλείψειν · τὸ δ’ ἔστιν οὐκ ἐκ τοῦ νῦν παρακελεύματος τοῖς νέοις γιγνόμενον , ὃ παρακελεύονται λέγοντες ὡς δεῖ πάντα αἰσχύνεσθαι τὸν νέον . 
ὁ δὲ ἔμφρων νομοθέτης τοῖς πρεσβυτέροις ἂν μᾶλλον παρακελεύοιτο αἰσχύνεσθαι τοὺς νέους , καὶ πάντων μάλιστα εὐλαβεῖσθαι μή ποτέ τις αὐτὸν ἴδῃ τῶν νέων ἢ καὶ ἐπακούσῃ δρῶντα ἢ λέγοντά τι τῶν αἰσχρῶν , ὡς ὅπου ἀναισχυντοῦσι γέροντες , ἀνάγκη καὶ νέους ἐνταῦθα εἶναι ἀναιδεστάτους · παιδεία γὰρ νέων διαφέρουσά ἐστιν ἅμα καὶ αὐτῶν οὐ τὸ νουθετεῖν , ἀλλ’ ἅπερ ἂν ἄλλον νουθετῶν εἴποι τις , φαίνεσθαι ταῦτα αὐτὸν δρῶντα διὰ βίου . 
συγγένειαν δὲ καὶ ὁμογνίων θεῶν κοινωνίαν πᾶσαν ταὐτοῦ φύσιν αἵματος ἔχουσαν τιμῶν τις καὶ σεβόμενος , εὔνους ἂν γενεθλίους θεοὺς εἰς παίδων αὑτοῦ σπορὰν ἴσχοι κατὰ λόγον . 
καὶ μὴν τό γε φίλων καὶ ἑταίρων πρὸς τὰς ἐν βίῳ ὁμιλίας εὐμενεῖς ἄν τις κτῷτο , μείζους μὲν καὶ σεμνοτέρας τὰς ἐκείνων ὑπηρεσίας εἰς αὑτὸν ἡγούμενος ἢ ’κεῖνοι , ἐλάττους δ’ αὖ τὰς αὑτοῦ διανοούμενος εἰς τοὺς φίλους χάριτας αὐτῶν τῶν φίλων τε καὶ ἑταίρων . 
εἰς μὴν πόλιν καὶ πολίτας μακρῷ ἄριστος ὅστις πρὸ τοῦ Ὀλυμπίασιν καὶ ἁπάντων ἀγώνων πολεμικῶν τε καὶ εἰρηνικῶν νικᾶν δέξαιτ’ ἂν δόξῃ ὑπηρεσίας τῶν οἴκοι νόμων , ὡς ὑπηρετηκὼς πάντων κάλλιστ’ ἀνθρώπων αὐτοῖς ἐν τῷ βίῳ . 
πρὸς δ’ αὖ τοὺς ξένους διανοητέον ὡς ἁγιώτατα συμβόλαια ὄντα · σχεδὸν γὰρ πάντ’ ἐστὶ τὰ τῶν ξένων καὶ εἰς τοὺς ξένους ἁμαρτήματα παρὰ τὰ τῶν πολιτῶν εἰς θεὸν ἀνηρτημένα τιμωρὸν μᾶλλον . 
ἔρημος γὰρ ὢν ὁ ξένος ἑταίρων τε καὶ συγγενῶν ἐλεεινότερος ἀνθρώποις καὶ θεοῖς · ὁ δυνάμενος οὖν τιμωρεῖν μᾶλλον βοηθεῖ προθυμότερον , δύναται δὲ διαφερόντως ὁ ξένιος ἑκάστων δαίμων καὶ θεὸς τῷ ξενίῳ συνεπόμενοι Διί . 
πολλῆς οὖν εὐλαβείας , ᾧ καὶ σμικρὸν προμηθείας ἔνι , μηδὲν ἁμάρτημα περὶ ξένους ἁμαρτόντα ἐν τῷ βίῳ πρὸς τὸ τέλος αὐτοῦ πορευθῆναι . 
ξενικῶν δ’ αὖ καὶ ἐπιχωρίων ἁμαρτημάτων τὸ περὶ τοὺς ἱκέτας μέγιστον γίγνεται ἁμάρτημα ἑκάστοις · μεθ’ οὗ γὰρ ἱκετεύσας μάρτυρος ὁ ἱκέτης θεοῦ ἔτυχεν ὁμολογιῶν , φύλαξ διαφέρων οὗτος τοῦ παθόντος γίγνεται , ὥστ’ οὐκ ἄν ποτε ἀτιμώρητος πάθοι ὁ τυχὼν ὧν ἔπαθε . 
τὰ μὲν οὖν περὶ γονέας τε καὶ ἑαυτὸν καὶ τὰ ἑαυτοῦ , περὶ πόλιν τε καὶ φίλους καὶ συγγένειαν , ξενικά τε καὶ ἐπιχώρια , διεληλύθαμεν σχεδὸν ὁμιλήματα , τὸ δὲ ποῖός τις ὢν αὐτὸς ἂν κάλλιστα διαγάγοι τὸν βίον , ἑπόμενον τούτῳ διεξελθεῖν · ὅσα μὴ νόμος , ἀλλ’ ἔπαινος παιδεύων καὶ ψόγος ἑκάστους εὐηνίους μᾶλλον καὶ εὐμενεῖς τοῖς τεθήσεσθαι μέλλουσιν νόμοις ἀπεργάζεται , ταῦτ’ ἐστὶν μετὰ τοῦτο ἡμῖν ῥητέον . 
ἀλήθεια δὴ πάντων μὲν ἀγαθῶν θεοῖς ἡγεῖται , πάντων δὲ ἀνθρώποις · ἧς ὁ γενήσεσθαι μέλλων μακάριός τε καὶ εὐδαίμων ἐξ ἀρχῆς εὐθὺς μέτοχος εἴη , ἵνα ὡς πλεῖστον χρόνον ἀληθὴς ὢν διαβιοῖ . 
πιστὸς γάρ · ὁ δὲ ἄπιστος ᾧ φίλον ψεῦδος ἑκούσιον , ὅτῳ δὲ ἀκούσιον , ἄνους . 
ὧν οὐδέτερον ζηλωτόν . 
ἄφιλος γὰρ δὴ πᾶς ὅ γε ἄπιστος καὶ ἀμαθής , χρόνου δὲ προϊόντος γνωσθείς , εἰς τὸ χαλεπὸν γῆρας ἐρημίαν αὑτῷ πᾶσαν κατεσκευάσατο ἐπὶ τέλει τοῦ βίου , ὥστε ζώντων καὶ μὴ ἑταίρων καὶ παίδων σχεδὸν ὁμοίως ὀρφανὸν αὐτῷ γενέσθαι τὸν βίον . 
τίμιος μὲν δὴ καὶ ὁ μηδὲν ἀδικῶν , ὁ δὲ μηδ’ ἐπιτρέπων τοῖς ἀδικοῦσιν ἀδικεῖν πλέον ἢ διπλασίας τιμῆς ἄξιος ἐκείνου · ὁ μὲν γὰρ ἑνός , ὁ δὲ πολλῶν ἀντάξιος ἑτέρων , μηνύων τὴν τῶν ἄλλων τοῖς ἄρχουσιν ἀδικίαν . 
ὁ δὲ καὶ συγκολάζων εἰς δύναμιν τοῖς ἄρχουσιν , ὁ μέγας ἀνὴρ ἐν πόλει καὶ τέλειος , οὗτος ἀναγορευέσθω νικηφόρος ἀρετῇ . 
τὸν αὐτὸν δὴ τοῦτον ἔπαινον καὶ περὶ σωφροσύνης χρὴ λέγειν καὶ περὶ φρονήσεως , καὶ ὅσα ἄλλα ἀγαθά τις κέκτηται δυνατὰ μὴ μόνον αὐτὸν ἔχειν ἀλλὰ καὶ ἄλλοις μεταδιδόναι · καὶ τὸν μὲν μεταδιδόντα ὡς ἀκρότατον χρὴ τιμᾶν , τὸν δ’ αὖ μὴ δυνάμενον , ἐθέλοντα δέ , ἐᾶν δεύτερον , τὸν δὲ φθονοῦντα καὶ ἑκόντα μηδενὶ κοινωνὸν διὰ φιλίας γιγνόμενον ἀγαθῶν τινων αὐτὸν μὲν ψέγειν , τὸ δὲ κτῆμα μηδὲν μᾶλλον διὰ τὸν κεκτημένον ἀτιμάζειν , ἀλλὰ κτᾶσθαι κατὰ δύναμιν . 
φιλονικείτω δὲ ἡμῖν πᾶς πρὸς ἀρετὴν ἀφθόνως . 
ὁ μὲν γὰρ τοιοῦτος τὰς πόλεις αὔξει , ἁμιλλώμενος μὲν αὐτός , τοὺς ἄλλους δὲ οὐ κολούων διαβολαῖς · ὁ δὲ φθονερός , τῇ τῶν ἄλλων διαβολῇ δεῖν οἰόμενος ὑπερέχειν , αὐτός τε ἧττον συντείνει πρὸς ἀρετὴν τὴν ἀληθῆ , τούς τε ἀνθαμιλλωμένους εἰς ἀθυμίαν καθίστησι τῷ ἀδίκως ψέγεσθαι , καὶ διὰ ταῦτα ἀγύμναστον τὴν πόλιν ὅλην εἰς ἅμιλλαν ἀρετῆς ποιῶν , σμικροτέραν αὐτὴν πρὸς εὐδοξίαν τὸ ἑαυτοῦ μέρος ἀπεργάζεται . 
θυμοειδῆ μὲν δὴ χρὴ πάντα ἄνδρα εἶναι , πρᾷον δὲ ὡς ὅτι μάλιστα . 
τὰ γὰρ τῶν ἄλλων χαλεπὰ καὶ δυσίατα ἢ καὶ τὸ παράπαν ἀνίατα ἀδικήματα οὐκ ἔστιν ἄλλως ἐκφυγεῖν ἢ μαχόμενον καὶ ἀμυνόμενον νικῶντα καὶ τῷ μηδὲν ἀνιέναι κολάζοντα , τοῦτο δὲ ἄνευ θυμοῦ γενναίου ψυχὴ πᾶσα ἀδύνατος δρᾶν . 
τὰ δ’ αὖ τῶν ὅσοι ἀδικοῦσιν μέν , ἰατὰ δέ , γιγνώσκειν χρὴ πρῶτον μὲν ὅτι πᾶς ὁ ἄδικος οὐχ ἑκὼν ἄδικος · τῶν γὰρ μεγίστων κακῶν οὐδεὶς οὐδαμοῦ οὐδὲν ἑκὼν κεκτῇτο ἄν ποτε , πολὺ δὲ ἥκιστα ἐν τοῖς τῶν ἑαυτοῦ τιμιωτάτοις . 
ψυχὴ δ’ , ὡς εἴπομεν , ἀληθείᾳ γέ ἐστιν πᾶσιν τιμιώτατον · ἐν οὖν τῷ τιμιωτάτῳ τὸ μέγιστον κακὸν οὐδεὶς ἑκὼν μή ποτε λάβῃ καὶ ζῇ διὰ βίου κεκτημένος αὐτό . 
ἀλλὰ ἐλεεινὸς μὲν πάντως ὅ γε ἄδικος καὶ ὁ τὰ κακὰ ἔχων , ἐλεεῖν δὲ τὸν μὲν ἰάσιμα ἔχοντα ἐγχωρεῖ καὶ ἀνείργοντα τὸν θυμὸν πραΰνειν καὶ μὴ ἀκραχολοῦντα γυναικείως πικραινόμενον διατελεῖν , τῷ δ’ ἀκράτως καὶ ἀπαραμυθήτως πλημμελεῖ καὶ κακῷ ἐφιέναι δεῖ τὴν ὀργήν · διὸ δὴ θυμοειδῆ πρέπειν καὶ πρᾷόν φαμεν ἑκάστοτε εἶναι δεῖν τὸν ἀγαθόν.πάντων δὲ μέγιστον κακῶν ἀνθρώποις τοῖς πολλοῖς ἔμφυτον ἐν ταῖς ψυχαῖς ἐστιν , οὗ πᾶς αὑτῷ συγγνώμην ἔχων ἀποφυγὴν οὐδεμίαν μηχανᾶται · τοῦτο δ’ ἔστιν ὃ λέγουσιν ὡς φίλος αὑτῷ πᾶς ἄνθρωπος φύσει τέ ἐστιν καὶ ὀρθῶς ἔχει τὸ δεῖν εἶναι τοιοῦτον . 
τὸ δὲ ἀληθείᾳ γε πάντων ἁμαρτημάτων διὰ τὴν σφόδρα ἑαυτοῦ φιλίαν αἴτιον ἑκάστῳ γίγνεται ἑκάστοτε . 
τυφλοῦται γὰρ περὶ τὸ φιλούμενον ὁ φιλῶν , ὥστε τὰ δίκαια καὶ τὰ ἀγαθὰ καὶ τὰ καλὰ κακῶς κρίνει , τὸ αὑτοῦ πρὸ τοῦ ἀληθοῦς ἀεὶ τιμᾶν δεῖν ἡγούμενος · οὔτε γὰρ ἑαυτὸν οὔτε τὰ ἑαυτοῦ χρὴ τόν γε μέγαν ἄνδρα ἐσόμενον στέργειν , ἀλλὰ τὰ δίκαια , ἐάντε παρ’ αὑτῷ ἐάντε παρ’ ἄλλῳ μᾶλλον πραττόμενα τυγχάνῃ . 
ἐκ ταὐτοῦ δὲ ἁμαρτήματος τούτου καὶ τὸ τὴν ἀμαθίαν τὴν παρ’ αὑτῷ δοκεῖν σοφίαν εἶναι γέγονε πᾶσιν · ὅθεν οὐκ εἰδότες ὡς ἔπος εἰπεῖν οὐδέν , οἰόμεθα τὰ πάντα εἰδέναι , οὐκ ἐπιτρέποντες δὲ ἄλλοις ἃ μὴ ἐπιστάμεθα πράττειν , ἀναγκαζόμεθα ἁμαρτάνειν αὐτοὶ πράττοντες . 
διὸ πάντα ἄνθρωπον χρὴ φεύγειν τὸ σφόδρα φιλεῖν αὑτόν , τὸν δ’ ἑαυτοῦ βελτίω διώκειν ἀεί , μηδεμίαν αἰσχύνην ἐπὶ τῷ τοιούτῳ πρόσθεν ποιούμενον.ἃ δὲ σμικρότερα μὲν τούτων καὶ λεγόμενα πολλάκις ἐστίν , χρήσιμα δὲ τούτων οὐχ ἧττον , χρὴ λέγειν ἑαυτὸν ἀναμιμνῄσκοντα · ὥσπερ γάρ τινος ἀπορρέοντος ἀεὶ δεῖ τοὐναντίον ἐπιρρεῖν , ἀνάμνησις δ’ ἐστὶν ἐπιρροὴ φρονήσεως ἀπολειπούσης . 
διὸ δὴ γελώτων τε εἴργεσθαι χρὴ τῶν ἐξαισίων καὶ δακρύων , παραγγέλλειν δὲ παντὶ πάντ’ ἄνδρα , καὶ ὅλην περιχάρειαν πᾶσαν ἀποκρυπτόμενον καὶ περιωδυνίαν εὐσχημονεῖν πειρᾶσθαι , κατά τε εὐπραγίας ἱσταμένου τοῦ δαίμονος ἑκάστου , καὶ κατὰ τύχας οἷον πρὸς ὑψηλὰ καὶ ἀνάντη δαιμόνων ἀνθισταμένων τισὶν πράξεσιν , ἐλπίζειν δ’ ἀεὶ τοῖς γε ἀγαθοῖσι τὸν θεὸν ἃ δωρεῖται πόνων μὲν ἐπιπιπτόντων ἀντὶ μειζόνων ἐλάττους ποιήσειν τῶν τ’ αὖ νῦν παρόντων ἐπὶ τὸ βέλτιον μεταβολάς , περὶ δὲ τὰ ἀγαθὰ τὰ ἐναντία τούτων ἀεὶ πάντ’ αὐτοῖς παραγενήσεσθαι μετ’ ἀγαθῆς τύχης . 
ταύταις δὴ ταῖς ἐλπίσιν ἕκαστον χρὴ ζῆν καὶ ταῖς ὑπομνήσεσι πάντων τῶν τοιούτων , μηδὲν φειδόμενον , ἀλλ’ ἀεὶ κατά τε παιδιὰς καὶ σπουδὰς ἀναμιμνῄσκοντα ἕτερόν τε καὶ ἑαυτὸν σαφῶς.νῦν οὖν δὴ περὶ μὲν ἐπιτηδευμάτων , οἷα χρὴ ἐπιτηδεύειν , καὶ περὶ αὐτοῦ ἑκάστου , ποῖόν τινα χρεὼν εἶναι , λέλεκται σχεδὸν ὅσα θεῖά ἐστι , τὰ δὲ ἀνθρώπινα νῦν ἡμῖν οὐκ εἴρηται , δεῖ δέ · ἀνθρώποις γὰρ διαλεγόμεθα ἀλλ’ οὐ θεοῖς . 
ἔστιν δὴ φύσει ἀνθρώπειον μάλιστα ἡδοναὶ καὶ λῦπαι καὶ ἐπιθυμίαι , ἐξ ὧν ἀνάγκη τὸ θνητὸν πᾶν ζῷον ἀτεχνῶς οἷον ἐξηρτῆσθαί τε καὶ ἐκκρεμάμενον εἶναι σπουδαῖς ταῖς μεγίσταις · δεῖ δὴ τὸν κάλλιστον βίον ἐπαινεῖν , μὴ μόνον ὅτι τῷ σχήματι κρατεῖ πρὸς εὐδοξίαν , ἀλλὰ καὶ ὡς , ἄν τις ἐθέλῃ γεύεσθαι καὶ μὴ νέος ὢν φυγὰς ἀπ’ αὐτοῦ γένηται , κρατεῖ καὶ τούτῳ ὃ πάντες ζητοῦμεν , τῷ χαίρειν πλείω , ἐλάττω δὲ λυπεῖσθαι παρὰ τὸν βίον ἅπαντα . 
ὡς δὲ ἔσται τοῦτο σαφές , ἂν γεύηταί τις ὀρθῶς , ἑτοίμως καὶ σφόδρα φανήσεται . 
ἡ δὲ ὀρθότης τίς ; 
τοῦτο ἤδη παρὰ τοῦ λόγου χρὴ λαμβάνοντα σκοπεῖν · εἴτε οὕτως ἡμῖν κατὰ φύσιν πέφυκεν εἴτε ἄλλως παρὰ φύσιν , βίον χρὴ παρὰ βίον ἡδίω καὶ λυπηρότερον ὧδε σκοπεῖν . 
ἡδονὴν βουλόμεθα ἡμῖν εἶναι , λύπην δὲ οὔθ’ αἱρούμεθα οὔτε βουλόμεθα , τὸ δὲ μηδέτερον ἀντὶ μὲν ἡδονῆς οὐ βουλόμεθα , λύπης δὲ ἀλλάττεσθαι βουλόμεθα · λύπην δ’ ἐλάττω μετὰ μείζονος ἡδονῆς βουλόμεθα , ἡδονὴν δ’ ἐλάττω μετὰ μείζονος λύπης οὐ βουλόμεθα , ἴσα δὲ ἀντὶ ἴσων ἑκάτερα τούτων οὐχ ὡς βουλόμεθα ἔχοιμεν ἂν διασαφεῖν . 
ταῦτα δὲ πάντα ἐστὶν πλήθει καὶ μεγέθει καὶ σφοδρότησιν ἰσότησίν τε , καὶ ὅσα ἐναντία ἐστὶν πᾶσι τοῖς τοιούτοις πρὸς βούλησιν , διαφέροντά τε καὶ μηδὲν διαφέροντα πρὸς αἵρεσιν ἑκάστων . 
οὕτω δὴ τούτων ἐξ ἀνάγκης διακεκοσμημένων , ἐν ᾧ μὲν βίῳ ἔνεστι πολλὰ ἑκάτερα καὶ μεγάλα καὶ σφοδρά , ὑπερβάλλει δὲ τὰ τῶν ἡδονῶν , βουλόμεθα , ἐν ᾧ δὲ τὰ ἐναντία , οὐ βουλόμεθα · καὶ αὖ ἐν ᾧ ὀλίγα ἑκάτερα καὶ σμικρὰ καὶ ἠρεμαῖα , ὑπερβάλλει δὲ τὰ λυπηρά , οὐ βουλόμεθα , ἐν ᾧ δὲ τἀναντία , βουλόμεθα . 
ἐν ᾧ δ’ αὖ βίῳ ἰσορροπεῖ , καθάπερ ἐν τοῖς πρόσθεν δεῖ διανοεῖσθαι · τὸν ἰσόρροπον βίον ὡς τῶν μὲν ὑπερβαλλόντων τῷ φίλῳ ἡμῖν βουλόμεθα , τῶν δ’ αὖ τοῖς ἐχθροῖς οὐ βουλόμεθα . 
πάντας δὴ δεῖ διανοεῖσθαι τοὺς βίους ἡμῶν ὡς ἐν τούτοις ἐνδεδεμένοι πεφύκασιν , καὶ δεῖ διανοεῖσθαι ποίους φύσει βουλόμεθα · εἰ δέ τι παρὰ ταῦτα ἄρα φαμὲν βούλεσθαι , διά τινα ἄγνοιαν καὶ ἀπειρίαν τῶν ὄντων βίων αὐτὰ λέγομεν.τίνες δὴ καὶ πόσοι εἰσὶ βίοι , ὧν πέρι δεῖ προελόμενον τὸ βούλητόν τε καὶ [ἑκούσιον ἀβούλητόν τε καὶ] 
ἀκούσιον ἰδόντα εἰς νόμον ἑαυτῷ ταξάμενον , τὸ φίλον ἅμα καὶ ἡδὺ καὶ ἄριστόν τε καὶ κάλλιστον ἑλόμενον , ζῆν ὡς οἷόν τ’ ἐστὶν ἄνθρωπον μακαριώτατα ; 
λέγωμεν δὴ σώφρονα βίον ἕνα εἶναι καὶ φρόνιμον ἕνα καὶ ἕνα τὸν ἀνδρεῖον , καὶ τὸν ὑγιεινὸν βίον ἕνα ταξώμεθα · καὶ τούτοις οὖσιν τέτταρσιν ἐναντίους ἄλλους τέτταρας , ἄφρονα , δειλόν , ἀκόλαστον , νοσώδη . 
σώφρονα μὲν οὖν βίον ὁ γιγνώσκων θήσει πρᾷον ἐπὶ πάντα , καὶ ἠρεμαίας μὲν λύπας , ἠρεμαίας δὲ ἡδονάς , μαλακὰς δὲ ἐπιθυμίας καὶ ἔρωτας οὐκ ἐμμανεῖς παρεχόμενον , ἀκόλαστον δέ , ὀξὺν ἐπὶ πάντα , καὶ σφοδρὰς μὲν λύπας , σφοδρὰς δὲ ἡδονάς , συντόνους δὲ καὶ οἰστρώδεις ἐπιθυμίας τε καὶ ἔρωτας ὡς οἷόν τε ἐμμανεστάτους παρεχόμενον , ὑπερβαλλούσας δὲ ἐν μὲν τῷ σώφρονι βίῳ τὰς ἡδονὰς τῶν ἀχθηδόνων , ἐν δὲ τῷ ἀκολάστῳ τὰς λύπας τῶν ἡδονῶν μεγέθει καὶ πλήθει καὶ πυκνότησιν . 
ὅθεν ὁ μὲν ἡδίων ἡμῖν τῶν βίων , ὁ δὲ λυπηρότερος ἐξ ἀνάγκης συμβαίνει κατὰ φύσιν γίγνεσθαι , καὶ τόν γε βουλόμενον ἡδέως ζῆν οὐκέτι παρείκει ἑκόντα γε ἀκολάστως ζῆν , ἀλλ’ ἤδη δῆλον ὡς , εἰ τὸ νῦν λεγόμενον ὀρθόν , πᾶς ἐξ ἀνάγκης ἄκων ἐστὶν ἀκόλαστος · ἢ γὰρ δῑ ἀμαθίαν ἢ δῑ ἀκράτειαν ἢ δῑ ἀμφότερα , τοῦ σωφρονεῖν ἐνδεὴς ὢν ζῇ ὁ πᾶς ἀνθρώπινος ὄχλος . 
ταὐτὰ δὲ περὶ νοσώδους τε καὶ ὑγιεινοῦ βίου διανοητέον , ὡς ἔχουσι μὲν ἡδονὰς καὶ λύπας , ὑπερβάλλουσι δὲ ἡδοναὶ μὲν λύπας ἐν ὑγιείᾳ , λῦπαι δὲ ἡδονὰς ἐν νόσοις . 
ἡμῖν δὲ ἡ βούλησις τῆς αἱρέσεως τῶν βίων οὐχ ἵνα τὸ λυπηρὸν ὑπερβάλλῃ · ὅπου δ’ ὑπερβάλλεται , τοῦτον τὸν βίον ἡδίω κεκρίκαμεν . 
ὁ δὴ σώφρων τοῦ ἀκολάστου καὶ ὁ φρόνιμος τοῦ ἄφρονος , φαῖμεν ἄν , καὶ ὁ τῆς ἀνδρείας τοῦ τῆς δειλίας ἐλάττονα καὶ σμικρότερα καὶ μανότερα ἔχων ἀμφότερα , τῇ τῶν ἡδονῶν ἑκάτερος ἑκάτερον ὑπερβάλλων , τῇ τῆς λύπης ἐκείνων ὑπερβαλλόντων αὐτούς , ὁ μὲν ἀνδρεῖος τὸν δειλόν , ὁ δὲ φρόνιμος τὸν ἄφρονα νικῶσιν , ὥστε ἡδίους εἶναι τοὺς βίους τῶν βίων , σώφρονα καὶ ἀνδρεῖον καὶ φρόνιμον καὶ ὑγιεινὸν δειλοῦ καὶ ἄφρονος καὶ ἀκολάστου καὶ νοσώδους , καὶ συλλήβδην τὸν ἀρετῆς ἐχόμενον κατὰ σῶμα ἢ καὶ κατὰ ψυχὴν τοῦ τῆς μοχθηρίας ἐχομένου βίου ἡδίω τε εἶναι καὶ τοῖς ἄλλοις ὑπερέχειν ἐκ περιττοῦ κάλλει καὶ ὀρθότητι καὶ ἀρετῇ καὶ εὐδοξίᾳ , ὥστε τὸν ἔχοντα αὐτὸν ζῆν εὐδαιμονέστερον ἀπεργάζεσθαι τοῦ ἐναντίου τῷ παντὶ καὶ ὅλῳ.καὶ τὸ μὲν προοίμιον τῶν νόμων ἐνταυθοῖ λεχθὲν τῶν λόγων τέλος ἐχέτω , μετὰ δὲ τὸ προοίμιον ἀναγκαῖόν που νόμον ἕπεσθαι , μᾶλλον δὲ τό γε ἀληθὲς νόμους πολιτείας ὑπογράφειν . 
καθάπερ οὖν δή τινα συνυφὴν ἢ καὶ πλέγμ’ ἄλλ’ ὁτιοῦν , οὐκ ἐκ τῶν αὐτῶν οἷόν τ’ ἐστὶν τήν τε ἐφυφὴν καὶ τὸν στήμονα ἀπεργάζεσθαι , διαφέρειν δ’ ἀναγκαῖον τὸ τῶν στημόνων πρὸς ἀρετὴν γένος—ἰσχυρόν τε γὰρ καί τινα βεβαιότητα ἐν τοῖς τρόποις εἰληφός , τὸ δὲ μαλακώτερον καὶ ἐπιεικείᾳ τινὶ δικαίᾳ χρώμενον—ὅθεν δὴ τοὺς τὰς ἀρχὰς ἐν ταῖς πόλεσιν ἄρξοντας δεῖ διακρίνεσθαί τινα τρόπον ταύτῃ καὶ τοὺς σμικρᾷ παιδείᾳ βασανισθέντας ἑκάστοτε κατὰ λόγον . 
ἐστὸν γὰρ δὴ δύο πολιτείας εἴδη , τὸ μὲν ἀρχῶν καταστάσεις ἑκάστοις , τὸ δὲ νόμοι ταῖς ἀρχαῖς ἀποδοθέντες.τὸ δὲ πρὸ τούτων ἁπάντων δεῖ διανοεῖσθαι τὰ τοιάδε . 
πᾶσαν ἀγέλην ποιμὴν καὶ βουκόλος τροφεύς τε ἵππων καὶ ὅσα ἄλλα τοιαῦτα παραλαβών , οὐκ ἄλλως μή ποτε ἐπιχειρήσει θεραπεύειν ἢ πρῶτον μὲν τὸν ἑκάστῃ προσήκοντα καθαρμὸν καθαρεῖ τῇ συνοικήσει , διαλέξας δὲ τά τε ὑγιῆ καὶ τὰ μὴ καὶ τὰ γενναῖα καὶ ἀγεννῆ , τὰ μὲν ἀποπέμψει πρὸς ἄλλας τινὰς ἀγέλας , τὰ δὲ θεραπεύσει , διανοούμενος ὡς μάταιος ἂν ὁ πόνος εἴη καὶ ἀνήνυτος περί τε σῶμα καὶ ψυχάς , ἃς φύσις καὶ πονηρὰ τροφὴ διεφθαρκυῖα προσαπόλλυσιν τὸ τῶν ὑγιῶν καὶ ἀκηράτων ἠθῶν τε καὶ σωμάτων γένος ἐν ἑκάστοις τῶν κτημάτων , ἄν τις τὰ ὑπάρχοντα μὴ διακαθαίρηται . 
τὰ μὲν δὴ τῶν ἄλλων ζῴων ἐλάττων τε σπουδὴ καὶ παραδείγματος ἕνεκα μόνον ἄξια παραθέσθαι τῷ λόγῳ , τὰ δὲ τῶν ἀνθρώπων σπουδῆς τῆς μεγίστης τῷ τε νομοθέτῃ διερευνᾶσθαι καὶ φράζειν τὸ προσῆκον ἑκάστοις καθαρμοῦ τε πέρι καὶ συμπασῶν τῶν ἄλλων πράξεων . 
αὐτίκα γὰρ τὸ περὶ καθαρμοὺς πόλεως ὧδ’ ἔχον ἂν εἴη · πολλῶν οὐσῶν τῶν διακαθάρσεων αἱ μὲν ῥᾴους εἰσίν , αἱ δὲ χαλεπώτεραι , καὶ τὰς μὲν τύραννος μὲν ὢν καὶ νομοθέτης ὁ αὐτός , ὅσαι χαλεπαί τ’ εἰσὶν καὶ ἄρισται , δύναιτ’ ἂν καθῆραι , νομοθέτης δὲ ἄνευ τυραννίδος καθιστὰς πολιτείαν καινὴν καὶ νόμους , εἰ καὶ τὸν πρᾳότατον τῶν καθαρμῶν καθήρειεν , ἀγαπώντως ἂν καὶ τὸ τοιοῦτον δράσειεν . 
ἔστι δ’ ὁ μὲν ἄριστος ἀλγεινός , καθάπερ ὅσα τῶν φαρμάκων τοιουτότροπα , ὁ τῇ δίκῃ μετὰ τιμωρίας εἰς τὸ κολάζειν ἄγων , θάνατον ἢ φυγὴν τῇ τιμωρίᾳ τὸ τέλος ἐπιτιθείς · τοὺς γὰρ μέγιστα ἐξημαρτηκότας , ἀνιάτους δὲ ὄντας , μεγίστην δὲ οὖσαν βλάβην πόλεως , ἀπαλλάττειν εἴωθεν . 
ὁ δὲ πρᾳότερός ἐστι τῶν καθαρμῶν ὁ τοιόσδε ἡμῖν · ὅσοι διὰ τὴν τῆς τροφῆς ἀπορίαν τοῖς ἡγεμόσιν ἐπὶ τὰ τῶν ἐχόντων μὴ ἔχοντες ἑτοίμους αὑτοὺς ἐνδείκνυνται παρεσκευακότες ἕπεσθαι , τούτοις ὡς νοσήματι πόλεως ἐμπεφυκότι , δῑ εὐφημίας ἀπαλλαγήν , ὄνομα ἀποικίαν τιθέμενος , εὐμενῶς ὅτι μάλιστα ἐξεπέμψατο . 
παντὶ μὲν οὖν νομοθετοῦντι τοῦτο ἁμῶς γέ πως κατ’ ἀρχὰς δραστέον , ἡμῖν μὴν ἔτι τούτων ἀκοπώτερα τὰ περὶ ταῦτ’ ἐστὶ συμβεβηκότα νῦν · οὔτε γὰρ ἀποικίαν οὔτ’ ἐκλογήν τινα καθάρσεως δεῖ μηχανᾶσθαι πρὸς τὸ παρόν , οἷον δέ τινων συρρεόντων ἐκ πολλῶν τὰ μὲν πηγῶν τὰ δὲ χειμάρρων εἰς μίαν λίμνην , ἀναγκαῖον προσέχοντας τὸν νοῦν φυλάττειν ὅπως ὅτι καθαρώτατον ἔσται τὸ συρρέον ὕδωρ , τὰ μὲν ἐξαντλοῦντας , τὰ δ’ ἀποχετεύοντας καὶ παρατρέποντας . 
πόνος δ’ , ὡς ἔοικεν , καὶ κίνδυνός ἐστιν ἐν πάσῃ κατασκευῇ πολιτικῇ . 
τὰ δ’ ἐπείπερ λόγῳ γ’ ἐστὶν τὰ νῦν ἀλλ’ οὐκ ἔργῳ πραττόμενα , πεπεράνθω τε ἡμῖν ἡ συλλογὴ καὶ κατὰ νοῦν ἡ καθαρότης αὐτῆς ἔστω συμβεβηκυῖα · τοὺς γὰρ κακοὺς τῶν ἐπιχειρούντων εἰς τὴν νῦν πόλιν ὡς πολιτευσομένους συνιέναι πειθοῖ πάσῃ καὶ ἱκανῷ χρόνῳ διαβασανίσαντες , διακωλύσωμεν ἀφικνεῖσθαι , τοὺς δ’ ἀγαθοὺς εἰς δύναμιν εὐμενεῖς ἵλεῴ τε προσαγώμεθα.τόδε δὲ μὴ λανθανέτω γιγνόμενον ἡμᾶς εὐτύχημα , ὅτι καθάπερ εἴπομεν τὴν τῶν Ἡρακλειδῶν ἀποικίαν εὐτυχεῖν , ὡς γῆς καὶ χρεῶν ἀποκοπῆς καὶ νομῆς πέρι δεινὴν καὶ ἐπικίνδυνον ἔριν ἐξέφυγεν , ἣν νομοθετεῖσθαι ἀναγκασθείσῃ πόλει τῶν ἀρχαίων οὔτε ἐᾶν οἷόν τε ἀκίνητον οὔτ’ αὖ κινεῖν δυνατόν ἐστί τινα τρόπον , εὐχὴ δὲ μόνον ὡς ἔπος εἰπεῖν λείπεται , καὶ σμικρὰ μετάβασις εὐλαβὴς ἐν πολλῷ χρόνῳ σμικρὸν μεταβιβάζουσιν , ἥδε · τῶν κινούντων ἀεὶ κεκτημένων μὲν αὐτῶν γῆν ἄφθονον ὑπάρχειν , κεκτημένων δὲ καὶ ὀφειλέτας αὑτοῖς πολλοὺς ἐθελόντων τε τούτων πῃ τοῖς ἀπορουμένοις δῑ ἐπιείκειαν κοινωνεῖν , τὰ μὲν ἀφιέντας , τὰ δὲ νεμομένους , ἁμῇ γέ πῃ τῆς μετριότητος ἐχομένους καὶ πενίαν ἡγουμένους εἶναι μὴ τὸ τὴν οὐσίαν ἐλάττω ποιεῖν ἀλλὰ τὸ τὴν ἀπληστίαν πλείω . 
σωτηρίας τε γὰρ ἀρχὴ μεγίστη πόλεως αὕτη γίγνεται , καὶ ἐπὶ ταύτης οἷον κρηπῖδος μονίμου ἐποικοδομεῖν δυνατὸν ὅντινα ἂν ὕστερον ἐποικοδομῇ τις κόσμον πολιτικὸν προσήκοντα τῇ τοιαύτῃ καταστάσει · ταύτης δὲ σαθρᾶς οὔσης τῆς μεταβάσεως , οὐκ εὔπορος ἡ μετὰ ταῦτα πολιτικὴ πρᾶξις οὐδεμιᾷ γίγνοιτ’ ἂν πόλει . 
ἣν ἡμεῖς μέν , ὥς φαμεν , ἐκφεύγομεν · ὅμως δὲ εἰρῆσθαί γε ὀρθότερον , εἰ καὶ μὴ ἐξεφεύγομεν , ὅπῃ ποτ’ ἂν ἐποιούμεθα αὐτῆς τὴν φυγήν . 
εἰρήσθω δή νυν ὅτι διὰ τοῦ μὴ φιλοχρηματεῖν μετὰ δίκης , ἄλλη δ’ οὐκ ἔστιν οὔτ’ εὐρεῖα οὔτε στενὴ τῆς τοιαύτης μηχανῆς διαφυγή · καὶ τοῦτο μὲν οἷον ἕρμα πόλεως ἡμῖν κείσθω τὰ νῦν . 
ἀνεγκλήτους γὰρ δεῖ τὰς οὐσίας πρὸς ἀλλήλους κατασκευάζεσθαι ἁμῶς γέ πως , ἢ μὴ προϊέναι πρότερον εἰς τοὔμπροσθεν ἑκόντα εἶναι τῆς ἄλλης κατασκευῆς οἷς ᾖ παλαιὰ ἐγκλήματα πρὸς ἀλλήλους , [καὶ] 
ὅσοις νοῦ καὶ σμικρὸν μετῇ · οἷς δέ , ὡς ἡμῖν νῦν , θεὸς ἔδωκε καινήν τε πόλιν οἰκίζειν καὶ μή τινας ἔχθρας εἶναί πω πρὸς ἀλλήλους , τούτους ἔχθρας αὑτοῖς αἰτίους γενέσθαι διὰ τὴν διανομὴν τῆς γῆς τε καὶ οἰκήσεων οὐκ ἀνθρώπινος ἂν εἴη μετὰ κάκης πάσης ἀμαθία . 
τίς οὖν δὴ τρόπος ἂν εἴη τῆς ὀρθῆς διανομῆς ; 
πρῶτον μὲν τὸν αὐτῶν ὄγκον τοῦ ἀριθμοῦ δεῖ τάξασθαι , πόσον εἶναι χρεών · μετὰ δὲ τοῦτο τὴν διανομὴν τῶν πολιτῶν , καθ’ ὁπόσα μέρη πλήθει καὶ ὁπηλίκα διαιρετέον αὐτούς , ἀνομολογητέον · ἐπὶ δὲ ταῦτα τήν τε γῆν καὶ τὰς οἰκήσεις ὅτι μάλιστα ἴσας ἐπινεμητέον . 
ὄγκος δὴ πλήθους ἱκανὸς οὐκ ἄλλως ὀρθῶς γίγνοιτ’ ἂν λεχθεὶς ἢ πρὸς τὴν γῆν καὶ πρὸς τὰς τῶν πλησιοχώρων πόλεις · γῆ μὲν ὁπόση πόσους σώφρονας ὄντας ἱκανὴ τρέφειν , πλείονος δὲ οὐδὲν προσδεῖ , πλήθους δέ , ὁπόσοι τοὺς προσχώρους ἀδικοῦντάς τε αὐτοὺς ἀμύνασθαι δυνατοὶ καὶ γείτοσιν ἑαυτῶν ἀδικουμένοις βοηθῆσαι μὴ παντάπασιν ἀπόρως δύναιντ’ ἄν . 
ταῦτα δέ , ἰδόντες τὴν χώραν καὶ τοὺς γείτονας , ὁριούμεθα ἔργῳ καὶ λόγοις · νῦν δὲ σχήματος ἕνεκα καὶ ὑπογραφῆς , ἵνα περαίνηται , πρὸς τὴν νομοθεσίαν ὁ λόγος ἴτω . 
πεντάκις μὲν χίλιοι ἔστωσαν καὶ τετταράκοντα , ἀριθμοῦ τινος ἕνεκα προσήκοντος , γεωμόροι τε καὶ ἀμυνοῦντες τῇ νομῇ · γῆ δὲ καὶ οἰκήσεις ὡσαύτως τὰ αὐτὰ μέρη διανεμηθήτων , γενόμενα ἀνὴρ καὶ κλῆρος συννομή . 
δύο μὲν δὴ μέρη τοῦ παντὸς ἀριθμοῦ τὸ πρῶτον νεμηθήτω , μετὰ δὲ ταῦτα τρία τὸν αὐτόν · πέφυκε γὰρ καὶ τέτταρα καὶ πέντε καὶ μέχρι τῶν δέκα ἐφεξῆς . 
δεῖ δὴ περὶ ἀριθμῶν τό γε τοσοῦτον πάντα ἄνδρα νομοθετοῦντα νενοηκέναι , τίς ἀριθμὸς καὶ ποῖος πάσαις πόλεσιν χρησιμώτατος ἂν εἴη . 
λέγωμεν δὴ τὸν πλείστας καὶ ἐφεξῆς μάλιστα διανομὰς ἐν αὑτῷ κεκτημένον . 
ὁ μὲν δὴ πᾶς εἰς πάντα πάσας τομὰς εἴληχεν · ὁ δὲ τῶν τετταράκοντα καὶ πεντακισχιλίων εἴς τε πόλεμον καὶ ὅσα κατ’ εἰρήνην πρὸς ἅπαντα τὰ συμβόλαια καὶ κοινωνήματα , εἰσφορῶν τε πέρι καὶ διανομῶν , οὐ πλείους μιᾶς δεουσῶν ἑξήκοντα δύναιτ’ ἂν τέμνεσθαι τομῶν , συνεχεῖς δὲ ἀπὸ μιᾶς μέχρι τῶν δέκα.ταῦτα μὲν οὖν δὴ καὶ κατὰ σχολὴν δεῖ βεβαίως λαβεῖν , οἷς ἂν ὁ νόμος προστάττῃ λαμβάνειν · ἔχει γὰρ οὖν οὐκ ἄλλως ἢ ταύτῃ , δεῖ δὲ αὐτὰ ῥηθῆναι τῶνδε ἕνεκα κατοικίζοντι πόλιν . 
οὔτ’ ἂν καινὴν ἐξ ἀρχῆς τις ποιῇ οὔτ’ ἂν παλαιὰν διεφθαρμένην ἐπισκευάζηται , περὶ θεῶν γε καὶ ἱερῶν , ἅττα τε ἐν τῇ πόλει ἑκάστοις ἱδρῦσθαι δεῖ καὶ ὧντινων ἐπονομάζεσθαι θεῶν ἢ δαιμόνων , οὐδεὶς ἐπιχειρήσει κινεῖν νοῦν ἔχων ὅσα ἐκ Δελφῶν ἢ Δωδώνης ἢ παρ’ Ἄμμωνος ἤ τινες ἔπεισαν παλαιοὶ λόγοι ὁπῃδή τινας πείσαντες , φασμάτων γενομένων ἢ ἐπιπνοίας λεχθείσης θεῶν , πείσαντες δὲ θυσίας τελεταῖς συμμείκτους κατεστήσαντο εἴτε αὐτόθεν ἐπιχωρίους εἴτ’ οὖν Τυρρηνικὰς εἴτε Κυπρίας εἴτε ἄλλοθεν ὁθενοῦν , καθιέρωσαν δὲ τοῖς τοιούτοις λόγοις φήμας τε καὶ ἀγάλματα καὶ βωμοὺς καὶ ναούς , τεμένη τε τούτων ἑκάστοις ἐτεμένισαν · τούτων νομοθέτῃ τὸ σμικρότατον ἁπάντων οὐδὲν κινητέον , τοῖς δὲ μέρεσιν ἑκάστοις θεὸν ἢ δαίμονα ἢ καί τινα ἥρωα ἀποδοτέον , ἐν δὲ τῇ τῆς γῆς διανομῇ πρώτοις ἐξαίρετα τεμένη τε καὶ πάντα τὰ προσήκοντα ἀποδοτέον , ὅπως ἂν σύλλογοι ἑκάστων τῶν μερῶν κατὰ χρόνους γιγνόμενοι τοὺς προσταχθέντας εἴς τε τὰς χρείας ἑκάστας εὐμάρειαν παρασκευάζωσι καὶ φιλοφρονῶνταί τε ἀλλήλους μετὰ θυσιῶν καὶ οἰκειῶνται καὶ γνωρίζωσιν , οὗ μεῖζον οὐδὲν πόλει ἀγαθὸν ἢ γνωρίμους αὐτοὺς αὑτοῖς εἶναι . 
ὅπου γὰρ μὴ φῶς ἀλλήλοις ἐστὶν ἀλλήλων ἐν τοῖς τρόποις ἀλλὰ σκότος , οὔτ’ ἂν τιμῆς τῆς ἀξίας οὔτ’ ἀρχῶν οὔτε δίκης ποτέ τις ἂν τῆς προσηκούσης ὀρθῶς τυγχάνοι · δεῖ δὴ πάντα ἄνδρα ἓν πρὸς ἓν τοῦτο σπεύδειν ἐν πάσαις πόλεσιν , ὅπως μήτε αὐτὸς κίβδηλός ποτε φανεῖται ὁτῳοῦν , ἁπλοῦς δὲ καὶ ἀληθὴς ἀεί , μήτε ἄλλος τοιοῦτος ὢν αὐτὸν διαπατήσει . 
ἡ δὴ τὸ μετὰ τοῦτο φορά , καθάπερ πεττῶν ἀφ’ ἱεροῦ , τῆς τῶν νόμων κατασκευῆς , ἀήθης οὖσα , τάχ’ ἂν θαυμάσαι τὸν ἀκούοντα τὸ πρῶτον ποιήσειεν · οὐ μὴν ἀλλ’ ἀναλογιζομένῳ καὶ πειρωμένῳ φανεῖται δευτέρως ἂν πόλις οἰκεῖσθαι πρὸς τὸ βέλτιστον . 
τάχα δ’ οὐκ ἄν τις προσδέξαιτο αὐτὴν διὰ τὸ μὴ σύνηθες νομοθέτῃ μὴ τυραννοῦντι · τὸ δ’ ἔστιν ὀρθότατον εἰπεῖν μὲν τὴν ἀρίστην πολιτείαν καὶ δευτέραν καὶ τρίτην , δοῦναι δὲ εἰπόντα αἵρεσιν ἑκάστῳ τῷ τῆς συνοικήσεως κυρίῳ . 
ποιῶμεν δὴ κατὰ τοῦτον τὸν λόγον καὶ τὰ νῦν ἡμεῖς , εἰπόντες ἀρετῇ πρώτην πολιτείαν καὶ δευτέραν καὶ τρίτην · τὴν δὲ αἵρεσιν Κλεινίᾳ τε ἀποδιδῶμεν τὰ νῦν καὶ εἴ τις ἄλλος ἀεί ποτε ἐθελήσειεν ἐπὶ τὴν τῶν τοιούτων ἐκλογὴν ἐλθὼν κατὰ τὸν ἑαυτοῦ τρόπον ἀπονείμασθαι τὸ φίλον αὑτῷ τῆς αὑτοῦ πατρίδος.πρώτη μὲν τοίνυν πόλις τέ ἐστιν καὶ πολιτεία καὶ νόμοι ἄριστοι , ὅπου τὸ πάλαι λεγόμενον ἂν γίγνηται κατὰ πᾶσαν τὴν πόλιν ὅτι μάλιστα · λέγεται δὲ ὡς ὄντως ἐστὶ κοινὰ τὰ φίλων . 
τοῦτ’ οὖν εἴτε που νῦν ἔστιν εἴτ’ ἔσται ποτέ— 
κοινὰς μὲν γυναῖκας , κοινοὺς δὲ εἶναι παῖδας , κοινὰ δὲ χρήματα σύμπαντα—καὶ πάσῃ μηχανῇ τὸ λεγόμενον ἴδιον πανταχόθεν ἐκ τοῦ βίου ἅπαν ἐξῄρηται , μεμηχάνηται δ’ εἰς τὸ δυνατὸν καὶ τὰ φύσει ἴδια κοινὰ ἁμῇ γέ πῃ γεγονέναι , οἷον ὄμματα καὶ ὦτα καὶ χεῖρας κοινὰ μὲν ὁρᾶν δοκεῖν καὶ ἀκούειν καὶ πράττειν , ἐπαινεῖν τ’ αὖ καὶ ψέγειν καθ’ ἓν ὅτι μάλιστα σύμπαντας ἐπὶ τοῖς αὐτοῖς χαίροντας καὶ λυπουμένους , καὶ κατὰ δύναμιν οἵτινες νόμοι μίαν ὅτι μάλιστα πόλιν ἀπεργάζονται , τούτων ὑπερβολῇ πρὸς ἀρετὴν οὐδείς ποτε ὅρον ἄλλον θέμενος ὀρθότερον οὐδὲ βελτίω θήσεται . 
ἡ μὲν δὴ τοιαύτη πόλις , εἴτε που θεοὶ ἢ παῖδες θεῶν αὐτὴν οἰκοῦσι πλείους ἑνός , οὕτω διαζῶντες εὐφραινόμενοι κατοικοῦσι · 
διὸ δὴ παράδειγμά γε πολιτείας οὐκ ἄλλῃ χρὴ σκοπεῖν , ἀλλ’ ἐχομένους ταύτης τὴν ὅτι μάλιστα τοιαύτην ζητεῖν κατὰ δύναμιν . 
ἣν δὲ νῦν ἡμεῖς ἐπικεχειρήκαμεν , εἴη τε ἂν γενομένη πως ἀθανασίας ἐγγύτατα καὶ ἡ μία δευτέρως · τρίτην δὲ μετὰ ταῦτα , ἐὰν θεὸς ἐθέλῃ , διαπερανούμεθα . 
νῦν δ’ οὖν ταύτην τίνα λέγομεν καὶ πῶς γενομένην ἂν τοιαύτην ; νειμάσθων μὲν δὴ πρῶτον γῆν τε καὶ οἰκίας , καὶ μὴ κοινῇ γεωργούντων , ἐπειδὴ τὸ τοιοῦτον μεῖζον ἢ κατὰ τὴν νῦν γένεσιν καὶ τροφὴν καὶ παίδευσιν εἴρηται · νεμέσθων δ’ οὖν τοιᾷδε διανοίᾳ πως , ὡς ἄρα δεῖ τὸν λαχόντα τὴν λῆξιν ταύτην νομίζειν μὲν κοινὴν αὐτὴν τῆς πόλεως συμπάσης , πατρίδος δὲ οὔσης τῆς χώρας θεραπεύειν αὐτὴν δεῖ μειζόνως ἢ μητέρα παῖδας , τῷ καὶ δέσποιναν θεὸν αὐτὴν οὖσαν θνητῶν ὄντων γεγονέναι , ταὐτὰ δ’ ἔχειν διανοήματα καὶ περὶ τοὺς ἐγχωρίους θεούς τε ἅμα καὶ δαίμονας . 
ὅπως δ’ ἂν ταῦτα εἰς τὸν ἀεὶ χρόνον οὕτως ἔχοντα ὑπάρχῃ , τάδε προσδιανοητέον , ὅσαι εἰσὶ τὰ νῦν ἡμῖν ἑστίαι διανεμηθεῖσαι τὸν ἀριθμόν , ταύτας δεῖν ἀεὶ τοσαύτας εἶναι καὶ μήτε τι πλείους γίγνεσθαι μήτε τί ποτε ἐλάττους . 
ὧδ’ οὖν ἂν τὸ τοιοῦτον βεβαίως γίγνοιτο περὶ πᾶσαν πόλιν · ὁ λαχὼν τὸν κλῆρον καταλειπέτω ἀεὶ ταύτης τῆς οἰκήσεως ἕνα μόνον κληρονόμον τῶν ἑαυτοῦ παίδων , ὃν ἂν αὐτῷ μάλιστα ᾖ φίλον , διάδοχον καὶ θεραπευτὴν θεῶν καὶ γένους καὶ πόλεως τῶν τε ζώντων καὶ ὅσους ἂν ἤδη τέλος εἰς τὸν τότε χρόνον ἔχῃ · τοὺς δὲ ἄλλους παῖδας , οἷς ἂν πλείους ἑνὸς γίγνωνται , θηλείας τε ἐκδόσθαι κατὰ νόμον τὸν ἐπιταχθησόμενον , ἄρρενάς τε , οἷς ἂν τῆς γενέσεως ἐλλείπῃ τῶν πολιτῶν , τούτοις ὑεῖς διανέμειν , κατὰ χάριν μὲν μάλιστα , ἐὰν δέ τισιν ἐλλείπωσιν χάριτες , ἢ πλείους ἐπίγονοι γίγνωνται θήλεις ἤ τινες ἄρρενες ἑκάστων , ἢ καὶ τοὐναντίον ὅταν ἐλάττους ὦσιν , παίδων ἀφορίας γενομένης , πάντων τούτων ἀρχὴν ἣν ἂν θώμεθα μεγίστην καὶ τιμιωτάτην , αὕτη σκεψαμένη τί χρὴ χρῆσθαι τοῖς περιγενομένοις ἢ τοῖς ἐλλείπουσι , ποριζέτω μηχανὴν ὅτι μάλιστα ὅπως αἱ πεντακισχίλιαι καὶ τετταράκοντα οἰκήσεις ἀεὶ μόνον ἔσονται . 
μηχαναὶ δ’ εἰσὶν πολλαί · καὶ γὰρ ἐπισχέσεις γενέσεως οἷς ἂν εὔρους ᾖ γένεσις , καὶ τοὐναντίον ἐπιμέλειαι καὶ σπουδαὶ πλήθους γεννημάτων εἰσὶν τιμαῖς τε καὶ ἀτιμίαις καὶ νουθετήσεσι πρεσβυτῶν περὶ νέους διὰ λόγων νουθετητικῶν ἀπαντῶσαι <αἳ> 
δύνανται ποιεῖν ὃ λέγομεν . 
καὶ δὴ καὶ τό γε τέλος , ἂν πᾶσα ἀπορία περὶ τὴν ἀνίσωσιν τῶν πεντακισχιλίων καὶ τετταράκοντα οἴκων γίγνηται , ἐπίχυσις δὲ ὑπερβάλλουσα ἡμῖν πολιτῶν διὰ φιλοφροσύνην τὴν τῶν συνοικούντων ἀλλήλοις συμβαίνῃ καὶ ἀπορῶμεν , τὸ παλαιόν που ὑπάρχει μηχάνημα , ὃ πολλάκις εἴπομεν , ἐκπομπὴ ἀποικιῶν , φίλη γιγνομένη παρὰ φίλων , ὧν ἂν ἐπιτήδειον εἶναι δοκῇ . 
ἐάν τ’ αὖ καὶ τοὐναντίον ἐπέλθῃ ποτὲ κῦμα κατακλυσμὸν φέρον νόσων , ἢ πολέμων φθορά , ἐλάττους δὲ πολὺ τοῦ τεταγμένου ἀριθμοῦ δῑ ὀρφανίας γένωνται , ἑκόντας μὲν οὐ δεῖ πολίτας παρεμβάλλειν νόθῃ παιδείᾳ πεπαιδευμένους , ἀνάγκην δὲ οὐδὲ θεὸς εἶναι λέγεται δυνατὸς βιάζεσθαι.ταῦτ’ οὖν δὴ τὸν νῦν λεγόμενον λόγον ἡμῖν φῶμεν παραινεῖν λέγοντα · ὦ πάντων ἀνδρῶν ἄριστοι , τὴν ὁμοιότητα καὶ ἰσότητα καὶ τὸ ταὐτὸν καὶ ὁμολογούμενον τιμῶντες κατὰ φύσιν μὴ ἀνίετε κατά τε ἀριθμὸν καὶ πᾶσαν δύναμιν τὴν τῶν καλῶν κἀγαθῶν πραγμάτων · καὶ δὴ καὶ νῦν τὸν ἀριθμὸν μὲν πρῶτον διὰ βίου παντὸς φυλάξατε τὸν εἰρημένον , εἶτα τὸ τῆς οὐσίας ὕψος τε καὶ μέγεθος , ὃ τὸ πρῶτον ἐνείμασθε μέτριον ὄν , μὴ ἀτιμάσητε τῷ τε ὠνεῖσθαι καὶ τῷ πωλεῖν πρὸς ἀλλήλους—οὔτε γὰρ ὁ νείμας κλῆρος ὢν θεὸς ὑμῖν σύμμαχος οὔτε ὁ νομοθέτης—νῦν γὰρ δὴ πρῶτον τῷ ἀπειθοῦντι νόμος προστάττει , προειπὼν ἐπὶ τούτοις κληροῦσθαι τὸν ἐθέλοντα ἢ μὴ κληροῦσθαι , ὡς πρῶτον μὲν τῆς γῆς ἱερᾶς οὔσης τῶν πάντων θεῶν , εἶτα ἱερέων τε καὶ ἱερειῶν εὐχὰς ποιησομένων ἐπὶ τοῖς πρώτοις θύμασι καὶ δευτέροις καὶ μέχρι τριῶν , τὸν πριάμενον ἢ ἀποδόμενον ὧν ἔλαχεν οἰκοπέδων ἢ γηπέδων τὰ ἐπὶ τούτοις πρέποντα πάσχειν πάθη · γράψαντες δὲ ἐν τοῖς ἱεροῖς θήσουσι κυπαριττίνας μνήμας εἰς τὸν ἔπειτα χρόνον καταγεγραμμένας , πρὸς τούτοις δ’ ἔτι φυλακτήρια τούτων , ὅπως ἂν γίγνηται , καταστήσουσιν ἐν ταύτῃ τῶν ἀρχῶν ἥτις ἂν ὀξύτατον ὁρᾶν δοκῇ , ἵνα αἱ παρὰ ταῦτα ἑκάστοτε παραγωγαὶ γιγνόμεναι μὴ λανθάνωσιν αὐτούς , ἀλλὰ κολάζωσι τὸν ἀπειθοῦντα ἅμα νόμῳ καὶ τῷ θεῷ . 
ὅσον γὰρ δὴ τὸ νῦν ἐπιταττόμενον ἀγαθὸν ὂν τυγχάνει πάσαις ταῖς πειθομέναις πόλεσι , τὴν ἑπομένην κατασκευὴν προσλαβόν , κατὰ τὴν παλαιὰν παροιμίαν οὐδεὶς εἴσεταί ποτε κακὸς ὤν , ἀλλ’ ἔμπειρός τε καὶ ἐπιεικὴς ἔθεσι γενόμενος · χρηματισμὸς γὰρ οὔτ’ ἔνεστιν σφόδρα ἐν τῇ τοιαύτῃ κατασκευῇ , συνέπεταί τε αὐτῇ μηδὲ δεῖν μηδ’ ἐξεῖναι χρηματίζεσθαι τῶν ἀνελευθέρων χρηματισμῶν μηδενὶ μηδένα , καθ’ ὅσον ἐπονείδιστος λεγομένη βαναυσία ἦθος ἀποτρέπει ἐλεύθερον , μηδὲ τὸ παράπαν ἀξιοῦν ἐκ τῶν τοιούτων συλλέγειν χρήματα.πρὸς τούτοις δ’ ἔτι νόμος ἕπεται πᾶσι τούτοις , μηδ’ ἐξεῖναι χρυσὸν μηδὲ ἄργυρον κεκτῆσθαι μηδένα μηδενὶ ἰδιώτῃ , νόμισμα δὲ ἕνεκα ἀλλαγῆς τῆς καθ’ ἡμέραν , ἣν δημιουργοῖς τε ἀλλάττεσθαι σχεδὸν ἀναγκαῖον , καὶ πᾶσιν ὁπόσων χρεία τῶν τοιούτων μισθοὺς μισθωτοῖς , δούλοις καὶ ἐποίκοις , ἀποτίνειν . 
ὧν ἕνεκά φαμεν τὸ νόμισμα κτητέον αὐτοῖς μὲν ἔντιμον , τοῖς δὲ ἄλλοις ἀνθρώποις ἀδόκιμον · κοινὸν δὲ Ἑλληνικὸν νόμισμα ἕνεκά τε στρατειῶν καὶ ἀποδημιῶν εἰς τοὺς ἄλλους ἀνθρώπους , οἷον πρεσβειῶν ἢ καί τινος ἀναγκαίας ἄλλης τῇ πόλει κηρυκείας , ἐκπέμπειν τινὰ ἂν δέῃ , τούτων χάριν ἀνάγκη ἑκάστοτε κεκτῆσθαι τῇ πόλει νόμισμα Ἑλληνικόν . 
ἰδιώτῃ δὲ ἂν ἄρα ποτὲ ἀνάγκη τις γίγνηται ἀποδημεῖν , παρέμενος μὲν τοὺς ἄρχοντας ἀποδημείτω , νόμισμα δὲ ἄν ποθεν ἔχων ξενικὸν οἴκαδε ἀφίκηται περιγενόμενον , τῇ πόλει αὐτὸ καταβαλλέτω πρὸς λόγον ἀπολαμβάνων τὸ ἐπιχώριον · ἰδιούμενος δὲ ἄν τις φαίνηται , δημόσιόν τε γιγνέσθω καὶ ὁ συνειδὼς καὶ μὴ φράζων ἀρᾷ καὶ ὀνείδει μετὰ τοῦ ἀγαγόντος ἔνοχος ἔστω , καὶ ζημίᾳ πρὸς τούτοις μὴ ἐλάττονι τοῦ ξενικοῦ κομισθέντος νομίσματος . 
γαμοῦντα δὲ καὶ ἐκδιδόντα μήτ’ οὖν διδόναι μήτε δέχεσθαι προῖκα τὸ παράπαν μηδ’ ἡντινοῦν , μηδὲ νόμισμα παρακατατίθεσθαι ὅτῳ μή τις πιστεύει , μηδὲ δανείζειν ἐπὶ τόκῳ , ὡς ἐξὸν μὴ ἀποδιδόναι τὸ παράπαν τῷ δανεισαμένῳ μήτε τόκον μήτε κεφάλαιον · ταῦτα δ’ ὅτι βέλτιστ’ ἐστὶν πόλει ἐπιτηδεύματα ἐπιτηδεύειν , ὧδε ἄν τις σκοπῶν ὀρθῶς ἂν αὐτὰ διακρίνοι , ἐπαναφέρων εἰς τὴν ἀρχὴν ἀεὶ καὶ τὴν βούλησιν . 
ἔστιν δὴ τοῦ νοῦν ἔχοντος πολιτικοῦ βούλησις , φαμέν , οὐχ ἥνπερ ἂν οἱ πολλοὶ φαῖεν , δεῖν βούλεσθαι τὸν ἀγαθὸν νομοθέτην ὡς μεγίστην τε εἶναι τὴν πόλιν ᾗ νοῶν εὖ νομοθετοῖ , καὶ ὅτι μάλιστα πλουσίαν , κεκτημένην δ’ αὖ χρύσεια καὶ ἀργύρεια , καὶ κατὰ γῆν καὶ κατὰ θάλατταν ἄρχουσαν ὅτι πλείστων · προσθεῖεν δ’ ἂν καὶ ὡς ἀρίστην δεῖν βούλεσθαι τὴν πόλιν εἶναι καὶ ὡς εὐδαιμονεστάτην τόν γε ὀρθῶς νομοθετοῦντα . 
τούτων δὲ τὰ μὲν δυνατά ἐστιν γίγνεσθαι , τὰ δ’ οὐ δυνατά · τὰ μὲν οὖν δυνατὰ βούλοιτ’ ἂν ὁ διακοσμῶν , τὰ δὲ μὴ δυνατὰ οὔτ’ ἂν βούλοιτο ματαίας βουλήσεις οὔτ’ ἂν ἐπιχειροῖ . 
σχεδὸν μὲν γὰρ εὐδαίμονας ἅμα καὶ ἀγαθοὺς ἀνάγκη γίγνεσθαι—τοῦτο μὲν οὖν βούλοιτ’ ἄν—πλουσίους δ’ αὖ σφόδρα καὶ ἀγαθοὺς ἀδύνατον , οὕς γε δὴ πλουσίους οἱ πολλοὶ καταλέγουσι · λέγουσιν δὲ τοὺς κεκτημένους ἐν ὀλίγοις τῶν ἀνθρώπων πλείστου νομίσματος ἄξια κτήματα , ἃ καὶ κακός τις κεκτῇτ’ ἄν . 
εἰ δ’ ἔστιν τοῦτο οὕτως ἔχον , οὐκ ἂν ἔγωγε αὐτοῖς ποτε συγχωροίην τὸν πλούσιον εὐδαίμονα τῇ ἀληθείᾳ γίγνεσθαι μὴ καὶ ἀγαθὸν ὄντα · ἀγαθὸν δὲ ὄντα διαφόρως καὶ πλούσιον εἶναι διαφερόντως ἀδύνατον . 
“τί δή ; ” 
φαίη τις ἂν ἴσως . 
ὅτι , φαῖμεν ἄν , ἥ τε ἐκ δικαίου καὶ ἀδίκου κτῆσις πλέον ἢ διπλασία ἐστὶν τῆς ἐκ τοῦ δικαίου μόνον , τά τε ἀναλώματα μήτε καλῶς μήτε αἰσχρῶς ἐθέλοντα ἀναλίσκεσθαι τῶν καλῶν καὶ εἰς καλὰ ἐθελόντων δαπανᾶσθαι διπλασίῳ ἐλάττονα · οὔκουν ποτὲ ἂν τῶν ἐκ διπλασίων μὲν κτημάτων , ἡμίσεων δὲ ἀναλωμάτων ὁ τὰ ἐναντία τούτων πράττων γένοιτ’ ἂν πλουσιώτερος . 
ἔστιν δὲ ὁ μὲν ἀγαθὸς τούτων , ὁ δὲ οὐ κακὸς ὅταν ᾖ φειδωλός , τοτὲ δέ ποτε καὶ πάγκακος , ἀγαθὸς δέ , ὅπερ εἴρηται τὰ νῦν , οὐδέποτε . 
ὁ μὲν γὰρ δικαίως καὶ ἀδίκως λαμβάνων καὶ μήτε δικαίως μήτε ἀδίκως ἀναλίσκων πλούσιος , ὅταν καὶ φειδωλὸς ᾖ , ὁ δὲ πάγκακος , ὡς τὰ πολλὰ ὢν ἄσωτος , μάλα πένης · ὁ δὲ ἀναλίσκων τε εἰς τὰ καλὰ καὶ κτώμενος ἐκ τῶν δικαίων μόνον οὔτ’ ἂν διαφέρων πλούτῳ ῥᾳδίως ἄν ποτε γένοιτο οὐδ’ αὖ σφόδρα πένης . 
ὥστε ὁ λόγος ἡμῖν ὀρθός , ὡς οὐκ εἰσὶν οἱ παμπλούσιοι ἀγαθοί · εἰ δὲ μὴ ἀγαθοί , οὐδὲ εὐδαίμονες.ἡμῖν δὲ ἡ τῶν νόμων ὑπόθεσις ἐνταῦθα ἔβλεπεν , ὅπως ὡς εὐδαιμονέστατοι ἔσονται καὶ ὅτι μάλιστα ἀλλήλοις φίλοι · εἶεν δὲ οὐκ ἄν ποτε πολῖται φίλοι , ὅπου πολλαὶ μὲν δίκαι ἐν ἀλλήλοις εἶεν , πολλαὶ δὲ ἀδικίαι , ἀλλ’ ὅπου ὡς ὅτι σμικρόταται καὶ ὀλίγισται . 
λέγομεν δὴ μήτε χρυσὸν δεῖν μήτε ἄργυρον ἐν τῇ πόλει , μήτε αὖ χρηματισμὸν πολὺν διὰ βαναυσίας καὶ τόκων μηδὲ βοσκημάτων αἰσχρῶν , ἀλλ’ ὅσα γεωργία δίδωσι καὶ φέρει , καὶ τούτων ὁπόσα μὴ χρηματιζόμενον ἀναγκάσειεν ἀμελεῖν ὧν ἕνεκα πέφυκε τὰ χρήματα · ταῦτα δ’ ἐστὶ ψυχὴ καὶ σῶμα , ἃ χωρὶς γυμναστικῆς καὶ τῆς ἄλλης παιδείας οὐκ ἄν ποτε γένοιτο ἄξια λόγου . 
διὸ δὴ χρημάτων ἐπιμέλειαν οὐχ ἅπαξ εἰρήκαμεν ὡς χρὴ τελευταῖον τιμᾶν · ὄντων γὰρ τριῶν τῶν ἁπάντων περὶ ἃ πᾶς ἄνθρωπος σπουδάζει , τελευταῖον καὶ τρίτον ἐστὶν ἡ τῶν χρημάτων ὀρθῶς σπουδαζομένη σπουδή , σώματος δὲ πέρι μέση , πρώτη δὲ ἡ τῆς ψυχῆς . 
καὶ δὴ καὶ νῦν ἣν διεξερχόμεθα πολιτείαν , εἰ μὲν τὰς τιμὰς οὕτω τάττεται , ὀρθῶς νενομοθέτηται · εἰ δέ τις τῶν προσταττομένων αὐτόθι νόμων σωφροσύνης ἔμπροσθεν ὑγίειαν ἐν τῇ πόλει φανεῖται ποιῶν τιμίαν , ἢ πλοῦτον ὑγιείας καὶ τοῦ σωφρονεῖν , οὐκ ὀρθῶς ἀναφανεῖται τιθέμενος . 
τοῦτ’ οὖν δὴ πολλάκις ἐπισημαίνεσθαι χρὴ τὸν νομοθέτην—τί τε βούλομαι ; 
καὶ εἴ μοι συμβαίνει τοῦτο ἢ καὶ ἀποτυγχάνω τοῦ σκοποῦ ; —καὶ οὕτω τάχ’ ἂν ἴσως ἐκ τῆς νομοθεσίας αὐτός τε ἐκβαίνοι καὶ τοὺς ἄλλους ἀπαλλάττοι , κατ’ ἄλλον δὲ τρόπον οὐδ’ ἂν ἕνα ποτέ.ὁ δὴ λαχὼν κεκτήσθω , φαμέν , τὸν κλῆρον ἐπὶ τούτοις οἷς εἰρήκαμεν . 
ἦν μὲν δὴ καλὸν καὶ τἆλλα ἴσα πάντ’ ἔχοντα ἕνα ἕκαστον ἐλθεῖν εἰς τὴν ἀποικίαν · ἐπειδὴ δὲ οὐ δυνατόν , ἀλλ’ ὁ μέν τις πλείω κεκτημένος ἀφίξεται χρήματα , ὁ δ’ ἐλάττονα , δεῖ δὴ πολλῶν ἕνεκα , τῶν τε κατὰ πόλιν καιρῶν ἰσότητος ἕνεκα , τιμήματα ἄνισα γενέσθαι , ἵνα ἀρχαί τε καὶ εἰσφοραὶ καὶ διανομαί , τὴν τῆς ἀξίας ἑκάστοις τιμὴν μὴ κατ’ ἀρετὴν μόνον τήν τε προγόνων καὶ τὴν αὑτοῦ , μηδὲ κατὰ σωμάτων ἰσχῦς καὶ εὐμορφίας , ἀλλὰ καὶ κατὰ πλούτου χρῆσιν καὶ πενίαν , τὰς τιμάς τε καὶ ἀρχὰς ὡς ἰσαίτατα τῷ ἀνίσῳ συμμέτρῳ δὲ ἀπολαμβάνοντες μὴ διαφέρωνται . 
τούτων χάριν τέτταρα μεγέθει τῆς οὐσίας τιμήματα ποιεῖσθαι χρεών , πρώτους καὶ δευτέρους καὶ τρίτους καὶ τετάρτους , ἤ τισιν ἄλλοις προσαγορευομένους ὀνόμασιν , ὅταν τε μένωσιν ἐν τῷ αὐτῷ τιμήματι καὶ ὅταν πλουσιώτεροι ἐκ πενήτων καὶ ἐκ πλουσίων πένητες γιγνόμενοι μεταβαίνωσιν εἰς τὸ προσῆκον ἕκαστοι ἑαυτοῖσιν τίμημα.τόδε δ’ ἐπὶ τούτοις αὖ νόμου σχῆμα ἔγωγε ἂν τιθείην ὡς ἑπόμενον . 
δεῖ γὰρ ἐν πόλει που , φαμέν , τῇ τοῦ μεγίστου νοσήματος οὐ μεθεξούσῃ , ὃ διάστασιν ἢ στάσιν ὀρθότερον ἂν εἴη κεκλῆσθαι , μήτε πενίαν τὴν χαλεπὴν ἐνεῖναι παρά τισιν τῶν πολιτῶν μήτε αὖ πλοῦτον , ὡς ἀμφοτέρων τικτόντων ταῦτα ἀμφότερα · νῦν οὖν ὅρον δεῖ τούτων ἑκατέρου τὸν νομοθέτην φράζειν . 
ἔστω δὴ πενίας μὲν ὅρος ἡ τοῦ κλήρου τιμή , ὃν δεῖ μένειν καὶ ὃν ἄρχων οὐδεὶς οὐδενί ποτε περιόψεται ἐλάττω γιγνόμενον , τῶν τε ἄλλων κατὰ ταὐτὰ οὐδεὶς ὅστις φιλότιμος ἐπ’ ἀρετῇ . 
μέτρον δὲ αὐτὸν θέμενος ὁ νομοθέτης διπλάσιον ἐάσει τούτου κτᾶσθαι καὶ τριπλάσιον καὶ μέχρι τετραπλασίου · πλείονα δ’ ἄν τις κτᾶται τούτων , εὑρὼν ἢ δοθέντων ποθὲν ἢ χρηματισάμενος , ἤ τινι τύχῃ τοιαύτῃ κτησάμενος ἄλλῃ τὰ περιγιγνόμενα τοῦ μέτρου , τῇ πόλει ἂν αὐτὰ καὶ τοῖς τὴν πόλιν ἔχουσιν θεοῖς ἀπονέμων εὐδόκιμός τε καὶ ἀζήμιος ἂν εἴη · ἐὰν δέ τις ἀπειθῇ τούτῳ τῷ νόμῳ , φανεῖ μὲν ὁ βουλόμενος ἐπὶ τοῖς ἡμίσεσιν , ὁ δὲ ὀφλὼν ἄλλο τοσοῦτον μέρος ἀποτείσει τῆς αὑτοῦ κτήσεως , τὰ δ’ ἡμίσεα τῶν θεῶν . 
ἡ δὲ κτῆσις χωρὶς τοῦ κλήρου πάντων πᾶσα ἐν τῷ φανερῷ γεγράφθω παρὰ φύλαξιν ἄρχουσιν , οἷς ἂν ὁ νόμος προστάξῃ , ὅπως ἂν αἱ δίκαι περὶ πάντων , ὅσαι εἰς χρήματα , ῥᾴδιαί τε ὦσι καὶ σφόδρα σαφεῖς.τὸ δὴ μετὰ τοῦτο πρῶτον μὲν τὴν πόλιν ἱδρῦσθαι δεῖ τῆς χώρας ὅτι μάλιστα ἐν μέσῳ , καὶ τἆλλα ὅσα πρόσφορα πόλει τῶν ὑπαρχόντων ἔχοντα τόπον ἐκλεξάμενον , ἃ νοῆσαί τε καὶ εἰπεῖν οὐδὲν χαλεπόν · μετὰ δὲ ταῦτα μέρη δώδεκα διελέσθαι , θέμενον Ἑστίας πρῶτον καὶ Διὸς καὶ Ἀθηνᾶς ἱερόν , ἀκρόπολιν ὀνομάζοντα , κύκλον περιβάλλοντα , ἀφ’ οὗ τὰ δώδεκα μέρη τέμνειν τήν τε πόλιν αὐτὴν καὶ πᾶσαν τὴν χώραν . 
ἴσα δὲ δεῖ γίγνεσθαι τὰ δώδεκα μέρη τῷ τὰ μὲν ἀγαθῆς γῆς εἶναι σμικρά , τὰ δὲ χείρονος μείζω . 
κλήρους δὲ διελεῖν τετταράκοντα καὶ πεντακισχιλίους , τούτων τε αὖ δίχα τεμεῖν ἕκαστον καὶ συγκληρῶσαι δύο τμήματα , τοῦ τε ἐγγὺς καὶ τοῦ πόρρω μετέχοντα ἑκάτερον · τὸ πρὸς τῇ πόλει μέρος τῷ πρὸς τοῖς ἐσχάτοις εἷς κλῆρος , καὶ τὸ δεύτερον ἀπὸ πόλεως τῷ ἀπ’ ἐσχάτων δευτέρῳ , καὶ τἆλλα οὕτως πάντα . 
μηχανᾶσθαι δὲ καὶ ἐν τοῖς δίχα τμήμασι τὸ νυνδὴ λεγόμενον φαυλότητός τε καὶ ἀρετῆς χώρας , ἐπανισουμένους τῷ πλήθει τε καὶ ὀλιγότητι τῆς διανομῆς . 
νείμασθαι δὲ δὴ καὶ τοὺς ἄνδρας δώδεκα μέρη , τὴν τῆς ἄλλης οὐσίας εἰς ἴσα ὅτι μάλιστα τὰ δώδεκα μέρη συνταξάμενον , ἀπογραφῆς πάντων γενομένης · καὶ δὴ καὶ μετὰ τοῦτο δώδεκα θεοῖς δώδεκα κλήρους θέντας , ἐπονομάσαι καὶ καθιερῶσαι τὸ λαχὸν μέρος ἑκάστῳ τῷ θεῷ , καὶ φυλὴν αὐτὴν ἐπονομάσαι . 
τέμνειν δ’ αὖ καὶ τὰ δώδεκα τῆς πόλεως τμήματα τὸν αὐτὸν τρόπον ὅνπερ καὶ τὴν ἄλλην χώραν διένεμον · καὶ δύο νέμεσθαι ἕκαστον οἰκήσεις , τήν τε ἐγγὺς τοῦ μέσου καὶ τὴν τῶν ἐσχάτων . 
καὶ τὴν μὲν κατοίκισιν οὕτω τέλος ἔχειν.ἐννοεῖν δὲ ἡμᾶς τὸ τοιόνδε ἐστὶν χρεὼν ἐκ παντὸς τρόπου , ὡς τὰ νῦν εἰρημένα πάντα οὐκ ἄν ποτε εἰς τοιούτους καιροὺς συμπέσοι , ὥστε συμβῆναι κατὰ λόγον οὕτω σύμπαντα γενόμενα , ἄνδρας τε οἳ μὴ δυσχερανοῦσι τὴν τοιαύτην συνοικίαν , ἀλλ’ ὑπομενοῦσιν χρήματά τε ἔχοντες τακτὰ καὶ μέτρια διὰ βίου παντὸς καὶ παίδων γενέσεις ἃς εἰρήκαμεν ἑκάστοις , καὶ χρυσοῦ στερόμενοι καὶ ἑτέρων ὧν δῆλος ὁ νομοθέτης προστάξων ἐστὶν ἐκ τούτων τῶν νῦν εἰρημένων , ἔτι δὲ χώρας τε καὶ ἄστεος , ὡς εἴρηκεν , μεσότητάς τε καὶ ἐν κύκλῳ οἰκήσεις πάντῃ , σχεδὸν οἷον ὀνείρατα λέγων , ἢ πλάττων καθάπερ ἐκ κηροῦ τινα πόλιν καὶ πολίτας . 
ἔχει δὴ τὰ τοιαῦτα οὐ κακῶς τινα τρόπον εἰρημένα , χρὴ δ’ ἐπαναλαμβάνειν πρὸς αὑτὸν τὰ τοιάδε . 
πάλιν ἄρα ἡμῖν ὁ νομοθετῶν φράζει τόδε · “ἐν τούτοις τοῖς λόγοις , ὦ φίλοι , μηδ’ αὐτὸν δοκεῖτέ με λεληθέναι τὸ νῦν λεγόμενον ὡς ἀληθῆ διεξέρχεταί τινα τρόπον . 
ἀλλὰ γὰρ ἐν ἑκάστοις τῶν μελλόντων ἔσεσθαι δικαιότατον οἶμαι τόδε εἶναι , τὸν τὸ παράδειγμα δεικνύντα , οἷον δεῖ τὸ ἐπιχειρούμενον γίγνεσθαι , μηδὲν ἀπολείπειν τῶν καλλίστων τε καὶ ἀληθεστάτων , ᾧ δὲ ἀδύνατόν τι συμβαίνει τούτων γίγνεσθαι , τοῦτο μὲν αὐτὸ ἐκκλίνειν καὶ μὴ πράττειν , ὅτι δὲ τούτου τῶν λοιπῶν ἐγγύτατά ἐστιν καὶ συγγενέστατον ἔφυ τῶν προσηκόντων πράττειν , τοῦτ’ αὐτὸ διαμηχανᾶσθαι ὅπως ἂν γίγνηται , τὸν νομοθέτην δ’ ἐᾶσαι τέλος ἐπιθεῖναι τῇ βουλήσει , γενομένου δὲ τούτου , τότ’ ἤδη κοινῇ μετ’ ἐκείνου σκοπεῖν ὅτι τε συμφέρει τῶν εἰρημένων καὶ τί πρόσαντες εἴρηται τῆς νομοθεσίας · τὸ γὰρ ὁμολογούμενον αὐτὸ αὑτῷ δεῖ που πανταχῇ ἀπεργάζεσθαι καὶ τὸν τοῦ φαυλοτάτου δημιουργὸν ἄξιον ἐσόμενον λόγου.”νῦν δὴ τοῦτ’ αὐτὸ προθυμητέον ἰδεῖν μετὰ τὴν δόξαν τῆς τῶν δώδεκα μερῶν διανομῆς , τὸ τίνα τρόπον δῆλον δὴ τὰ δώδεκα μέρη , τῶν ἐντὸς αὐτοῦ πλείστας ἔχοντα διανομάς , καὶ τὰ τούτοις συνεπόμενα καὶ ἐκ τούτων γεννώμενα , μέχρι τῶν τετταράκοντά τε καὶ πεντακισχιλίων—ὅθεν φρατρίας καὶ δήμους καὶ κώμας , καὶ πρός γε τὰς πολεμικὰς τάξεις τε καὶ ἀγωγάς , καὶ ἔτι νομίσματα καὶ μέτρα ξηρά τε καὶ ὑγρὰ καὶ σταθμά—πάντα ταῦτα ἔμμετρά τε καὶ ἀλλήλοις σύμφωνα δεῖ τόν γε νόμον τάττειν . 
πρὸς δὲ τούτοις οὐδ’ ἐκεῖνα φοβητέα , δείσαντα τὴν δόξασαν ἂν γίγνεσθαι σμικρολογίαν , ἄν τις προστάττῃ πάντα ὁπόσ’ ἂν σκεύη κτῶνται , μηδὲν ἄμετρον αὐτῶν ἐᾶν εἶναι , καὶ κοινῷ λόγῳ νομίσαντα πρὸς πάντα εἶναι χρησίμους τὰς τῶν ἀριθμῶν διανομὰς καὶ ποικίλσεις , ὅσα τε αὐτοὶ ἐν ἑαυτοῖς ποικίλλονται καὶ ὅσα ἐν μήκεσι καὶ ἐν βάθεσι ποικίλματα , καὶ δὴ καὶ ἐν φθόγγοις καὶ κινήσεσι ταῖς τε κατὰ τὴν εὐθυπορίαν τῆς ἄνω καὶ κάτω φορᾶς καὶ τῆς κύκλῳ περιφορᾶς · πρὸς γὰρ ταῦτα πάντα δεῖ βλέψαντα τόν γε νομοθέτην προστάττειν τοῖς πολίταις πᾶσιν εἰς δύναμιν τούτων μὴ ἀπολείπεσθαι τῆς συντάξεως . 
πρός τε γὰρ οἰκονομίαν καὶ πρὸς πολιτείαν καὶ πρὸς τὰς τέχνας πάσας ἓν οὐδὲν οὕτω δύναμιν ἔχει παίδειον μάθημα μεγάλην , ὡς ἡ περὶ τοὺς ἀριθμοὺς διατριβή · τὸ δὲ μέγιστον , ὅτι τὸν νυστάζοντα καὶ ἀμαθῆ φύσει ἐγείρει καὶ εὐμαθῆ καὶ μνήμονα καὶ ἀγχίνουν ἀπεργάζεται , παρὰ τὴν αὑτοῦ φύσιν ἐπιδιδόντα θείᾳ τέχνῃ . 
ταῦτα δὴ πάντα , ἐὰν μὲν ἄλλοις νόμοις τε καὶ ἐπιτηδεύμασιν ἀφαιρῆταί τις τὴν ἀνελευθερίαν καὶ φιλοχρηματίαν ἐκ τῶν ψυχῶν τῶν μελλόντων αὐτὰ ἱκανῶς τε καὶ ὀνησίμως κτήσεσθαι , καλὰ τὰ παιδεύματα καὶ προσήκοντα γίγνοιτ’ ἄν · εἰ δὲ μή , τὴν καλουμένην ἄν τις πανουργίαν ἀντὶ σοφίας ἀπεργασάμενος λάθοι , καθάπερ Αἰγυπτίους καὶ Φοίνικας καὶ πολλὰ ἕτερα ἀπειργασμένα γένη νῦν ἔστιν ἰδεῖν ὑπὸ τῆς τῶν ἄλλων ἐπιτηδευμάτων καὶ κτημάτων ἀνελευθερίας , εἴτε τις νομοθέτης αὐτοῖς φαῦλος ἂν γενόμενος ἐξηργάσατο τὰ τοιαῦτα εἴτε χαλεπὴ τύχη προσπεσοῦσα εἴτε καὶ φύσις ἄλλη τις τοιαύτη . 
καὶ γάρ , ὦ Μέγιλλέ τε καὶ Κλεινία , μηδὲ τοῦθ’ ἡμᾶς λανθανέτω περὶ τόπων ὡς οὐκ εἰσὶν ἄλλοι τινὲς διαφέροντες ἄλλων τόπων πρὸς τὸ γεννᾶν ἀνθρώπους ἀμείνους καὶ χείρους , οἷς οὐκ ἐναντία νομοθετητέον · οἱ μέν γέ που διὰ πνεύματα παντοῖα καὶ δῑ εἱλήσεις ἀλλόκοτοί τέ εἰσιν καὶ ἐναίσιοι αὐτῶν , οἱ δὲ δῑ ὕδατα , οἱ δὲ καὶ δῑ αὐτὴν τὴν ἐκ τῆς γῆς τροφήν , ἀναδιδοῦσαν οὐ μόνον τοῖς σώμασιν ἀμείνω καὶ χείρω , ταῖς δὲ ψυχαῖς οὐχ ἧττον δυναμένην πάντα τὰ τοιαῦτα ἐμποιεῖν , τούτων δ’ αὖ πάντων μέγιστον διαφέροιεν ἂν τόποι χώρας ἐν οἷς θεία τις ἐπίπνοια καὶ δαιμόνων λήξεις εἶεν , τοὺς ἀεὶ κατοικιζομένους ἵλεῳ δεχόμενοι καὶ τοὐναντίον . 
οἷς ὅ γε νοῦν ἔχων νομοθέτης , ἐπισκεψάμενος ὡς ἄνθρωπον οἷόν τ’ ἐστὶν σκοπεῖν τὰ τοιαῦτα , οὕτω πειρῷτ’ ἂν τιθέναι τοὺς νόμους . 
ὃ δὴ καὶ σοὶ ποιητέον , ὦ Κλεινία · πρῶτον τρεπτέον ἐπὶ τὰ τοιαῦτα μέλλοντί γε κατοικίζειν χώραν . 
Κλεινίας ἀλλ’ , ὦ ξένε Ἀθηναῖε , λέγεις τε παγκάλως ἐμοί τε οὕτως ποιητέον . 
Ἀθηναῖος ἀλλὰ μὴν μετά γε πάντα τὰ νῦν εἰρημένα σχεδὸν ἂν ἀρχῶν εἶέν σοι καταστάσεις τῇ πόλει . 
Κλεινίας ἔχει γὰρ οὖν οὕτω . 
Ἀθηναῖος δύο εἴδη ταῦτα περὶ πολιτείας κόσμον γιγνόμενα τυγχάνει , πρῶτον μὲν καταστάσεις ἀρχῶν τε καὶ ἀρξόντων , ὅσας τε αὐτὰς εἶναι δεῖ καὶ τρόπον ὅντινα καθισταμένας · ἔπειτα οὕτω δὴ τοὺς νόμους ταῖς ἀρχαῖς ἑκάσταις ἀποδοτέον , οὕστινάς τε αὖ καὶ ὅσους καὶ οἵους προσῆκον ἂν ἑκάσταις εἴη . 
σμικρὸν δὲ ἐπισχόντες πρὸ τῆς αἱρέσεως , εἴπωμεν προσήκοντά τινα λόγον περὶ αὐτῆς ῥηθῆναι . 
Κλεινίας τίνα δὴ τοῦτον ; 
Ἀθηναῖος τόνδε . 
παντί που δῆλον τὸ τοιοῦτον , ὅτι μεγάλου τῆς νομοθεσίας ὄντος ἔργου , τοῦ πόλιν εὖ παρεσκευασμένην ἀρχὰς ἀνεπιτηδείους ἐπιστῆσαι τοῖς εὖ κειμένοις νόμοις , οὐ μόνον οὐδὲν πλέον εὖ τεθέντων , οὐδ’ ὅτι γέλως ἂν πάμπολυς συμβαίνοι , σχεδὸν δὲ βλάβαι καὶ λῶβαι πολὺ μέγισται ταῖς πόλεσι γίγνοιντ’ ἂν ἐξ αὐτῶν . 
Κλεινίας πῶς γὰρ οὔ ; 
Ἀθηναῖος τοῦτο τοίνυν νοήσωμέν σοι περὶ τῆς νῦν , ὦ φίλε , πολιτείας τε καὶ πόλεως συμβαῖνον . 
ὁρᾷς γὰρ ὅτι πρῶτον μὲν δεῖ τοὺς ὀρθῶς ἰόντας ἐπὶ τὰς τῶν ἀρχῶν δυνάμεις βάσανον ἱκανὴν αὐτούς τε καὶ γένος ἑκάστων ἐκ παίδων μέχρι τῆς αἱρέσεως εἶναι δεδωκότας , ἔπειτα αὖ τοὺς μέλλοντας αἱρήσεσθαι τεθράφθαι [τε] 
ἐν ἤθεσι νόμων εὖ πεπαιδευμένους πρὸς τὸ δυσχεραίνοντάς τε καὶ ἀποδεχομένους ὀρθῶς κρίνειν καὶ ἀποκρίνειν δυνατοὺς γίγνεσθαι τοὺς ἀξίους ἑκατέρων · ταῦτα δὲ οἱ νεωστὶ συνεληλυθότες ὄντες τε ἀλλήλων ἀγνῶτες , ἔτι δ’ ἀπαίδευτοι , πῶς ἄν ποτε δύναιντο ἀμέμπτως τὰς ἀρχὰς αἱρεῖσθαι ; 
Κλεινίας σχεδὸν οὐκ ἄν ποτε . 
Ἀθηναῖος ἀλλὰ γὰρ ἀγῶνα προφάσεις φασὶν οὐ πάνυ δέχεσθαι · καὶ δὴ καὶ σοὶ τοῦτο νῦν καὶ ἐμοὶ ποιητέον , ἐπείπερ σὺ μὲν δὴ τὴν πόλιν ὑπέστης τῷ Κρητῶν ἔθνει προθύμως κατοικιεῖν δέκατος αὐτός , ὡς φῄς , τὰ νῦν , ἐγὼ δ’ αὖ σοὶ συλλήψεσθαι κατὰ τὴν παροῦσαν ἡμῖν τὰ νῦν μυθολογίαν . 
οὔκουν δήπου λέγων γε ἂν μῦθον ἀκέφαλον ἑκὼν καταλίποιμι · πλανώμενος γὰρ ἂν ἁπάντῃ τοιοῦτος ὢν ἄμορφος φαίνοιτο . 
Κλεινίας ἄριστ’ εἴρηκας , ὦ ξένε . 
Ἀθηναῖος οὐ μόνον γε , ἀλλὰ καὶ δράσω κατὰ δύναμιν οὕτω . 
Κλεινίας πάνυ μὲν οὖν ποιῶμεν ᾗπερ καὶ λέγομεν . 
Ἀθηναῖος ἔσται ταῦτ’ , ἂν θεὸς ἐθέλῃ καὶ γήρως ἐπικρατῶμεν τό γε τοσοῦτον . 
Κλεινίας ἀλλ’ εἰκὸς ἐθέλειν . 
Ἀθηναῖος εἰκὸς γὰρ οὖν . 
ἑπόμενοι δὲ αὐτῷ λάβωμεν καὶ τόδε . 
Κλεινίας τὸ ποῖον ; 
Ἀθηναῖος ὡς ἀνδρείως καὶ παρακεκινδυνευμένως ἐν τῷ νῦν ἡ πόλις ἡμῖν ἔσται κατωκισμένη . 
Κλεινίας περὶ τί βλέπων καὶ ποῖ μάλιστα αὐτὸ εἴρηκας τὰ νῦν ; 
Ἀθηναῖος ὡς εὐκόλως καὶ ἀφόβως ἀπείροις ἀνδράσι νομοθετοῦμεν , ὅπως δέξονταί ποτε τοὺς νῦν τεθέντας νόμους . 
δῆλον δὲ τό γε τοσοῦτον , ὦ Κλεινία , παντὶ σχεδὸν καὶ τῷ μὴ πάνυ σοφῷ , τὸ μὴ ῥᾳδίως γε αὐτοὺς μηδένας προσδέξεσθαι κατ’ ἀρχάς , εἰ δὲ μείναιμέν πως τοσοῦτον χρόνον ἕως οἱ γευσάμενοι παῖδες τῶν νόμων καὶ συντραφέντες ἱκανῶς συνήθεις τε αὐτοῖς γενόμενοι τῶν ἀρχαιρεσιῶν τῇ πόλει πάσῃ κοινωνήσειαν · γενομένου γε μὴν οὗ λέγομεν , εἴπερ τινὶ τρόπῳ καὶ μηχανῇ γίγνοιτο ὀρθῶς , πολλὴν ἔγωγε ἀσφάλειαν οἶμαι καὶ μετὰ τὸν τότε παρόντα χρόνον ἂν γενέσθαι τοῦ μεῖναι τὴν παιδαγωγηθεῖσαν οὕτω πόλιν . 
Κλεινίας ἔχει γοῦν λόγον . 
Ἀθηναῖος ἴδωμεν τοίνυν πρὸς τοῦτο εἴ πῄ τινα πόρον ἱκανὸν πορίζοιμεν ἂν κατὰ τάδε . 
φημὶ γάρ , ὦ Κλεινία , Κνωσίους χρῆναι τῶν ἄλλων διαφερόντως Κρητῶν μὴ μόνον ἀφοσιώσασθαι περὶ τῆς χώρας ἣν νῦν κατοικίζετε , συντόνως δ’ ἐπιμεληθῆναι τὰς πρώτας ἀρχὰς εἰς δύναμιν ὅπως ἂν ἱστῶσιν ὡς ἀσφαλέστατα καὶ ἄριστα . 
τὰς μὲν οὖν ἄλλας καὶ βραχύτερον ἔργον , νομοφύλακας δ’ ἡμῖν πρώτους αἱρεῖσθαι ἀναγκαιότατον ἁπάσῃ σπουδῇ . 
Κλεινίας τίνα οὖν ἐπὶ τούτῳ πόρον καὶ λόγον ἀνευρίσκομεν ; 
Ἀθηναῖος τόνδε . 
φημί , ὦ παῖδες Κρητῶν , χρῆναι Κνωσίους , διὰ τὸ πρεσβεύειν τῶν πολλῶν πόλεων , κοινῇ μετὰ τῶν ἀφικομένων εἰς τὴν συνοίκησιν ταύτην ἐξ αὑτῶν τε καὶ ἐκείνων αἱρεῖσθαι τριάκοντα μὲν καὶ ἑπτὰ τοὺς πάντας , ἐννέα δὲ καὶ δέκα ἐκ τῶν ἐποικησάντων , τοὺς δὲ ἄλλους ἐξ αὐτῆς Κνωσοῦ · τούτους δ’ οἱ Κνώσιοι τῇ πόλει σοι δόντων , καὶ αὐτόν σε πολίτην εἶναι ταύτης τῆς ἀποικίας καὶ ἕνα τῶν ὀκτωκαίδεκα , πείσαντες ἢ τῇ μετρίᾳ δυνάμει βιασάμενοι . 
Κλεινίας τί δῆτα οὐ καὶ σύ τε καὶ ὁ Μέγιλλος , ὦ ξένε , ἐκοινωνησάτην ἡμῖν τῆς πολιτείας ; 
Ἀθηναῖος μέγα μέν , ὦ Κλεινία , φρονοῦσιν αἱ Ἀθῆναι , μέγα δὲ καὶ ἡ Σπάρτη , καὶ μακρὰν ἀποικοῦσιν ἑκάτεραι · σοὶ δὲ κατὰ πάντα ἐμμελῶς ἔχει καὶ τοῖς ἄλλοις οἰκισταῖς κατὰ ταὐτά , ὥσπερ τὰ περὶ σοῦ νῦν λεγόμενα . 
ὡς μὲν οὖν γένοιτ’ ἂν ἐπιεικέστατα ἐκ τῶν ὑπαρχόντων ἡμῖν τὰ νῦν , εἰρήσθω , προελθόντος δὲ χρόνου καὶ μεινάσης τῆς πολιτείας , αἵρεσις αὐτῶν ἔστω τοιάδε τις · πάντες μὲν κοινωνούντων τῆς τῶν ἀρχόντων αἱρέσεως ὁπόσοιπερ ἂν ὅπλα ἱππικὰ ἢ πεζικὰ τιθῶνται καὶ πολέμου κεκοινωνήκωσιν ἐν ταῖς σφετέραις αὐτῶν τῆς ἡλικίας δυνάμεσιν · ποιεῖσθαι δὲ τὴν αἵρεσιν ἐν ἱερῷ ὅπερ ἂν ἡ πόλις ἡγῆται τιμιώτατον , φέρειν δ’ ἐπὶ τὸν τοῦ θεοῦ βωμὸν ἕκαστον εἰς πινάκιον γράψαντα τοὔνομα πατρόθεν καὶ φυλῆς καὶ δήμου ὁπόθεν ἂν δημοτεύηται , παρεγγράφειν δὲ καὶ τὸ αὑτοῦ κατὰ ταὐτὰ οὕτως ὄνομα . 
τῷ βουλομένῳ δ’ ἐξέστω τῶν πινακίων ὅτιπερ ἂν φαίνηται μὴ κατὰ νοῦν αὑτῷ γεγραμμένον ἀνελόντα εἰς ἀγορὰν θεῖναι μὴ ἔλαττον τριάκοντα ἡμερῶν . 
τὰ δὲ τῶν πινακίων κριθέντα ἐν πρώτοις μέχρι τριακοσίων δεῖξαι τοὺς ἄρχοντας ἰδεῖν πάσῃ τῇ πόλει , τὴν δὲ πόλιν ὡσαύτως ἐκ τούτων φέρειν πάλιν ὃν ἂν ἕκαστος βούληται , τοὺς δὲ τὸ δεύτερον ἐξ αὐτῶν προκριθέντας ἑκατὸν δεῖξαι πάλιν ἅπασιν . 
τὸ δὲ τρίτον φερέτω μὲν ἐκ τῶν ἑκατὸν ὁ βουληθεὶς ὃν ἂν βούληται , διὰ τομίων πορευόμενος · ἑπτὰ δὲ καὶ τριάκοντα , οἷς ἂν πλεῖσται γένωνται ψῆφοι , κρίναντες ἀποφηνάντων ἄρχοντας.τίνες οὖν , ὦ Κλεινία καὶ Μέγιλλε , πάντα ἡμῖν ταῦτ’ ἐν τῇ πόλει καταστήσουσι τῶν ἀρχῶν τε πέρι καὶ δοκιμασιῶν αὐτῶν ; 
ἆρα ἐννοοῦμεν ὡς ταῖς πρῶτον οὕτω καταζευγνυμέναις πόλεσιν ἀνάγκη μὲν εἶναί τινας , οἵτινες δὲ εἶεν ἂν πρὸς πασῶν τῶν ἀρχῶν γεγονότες , οὐκ ἔστιν ; 
δεῖ μὴν ἁμῶς γέ πως , καὶ ταῦτα οὐ φαύλους ἀλλ’ ὅτι μάλιστα ἄκρους . 
ἀρχὴ γὰρ λέγεται μὲν ἥμισυ παντὸς ἐν ταῖς παροιμίαις ἔργου , καὶ τό γε καλῶς ἄρξασθαι πάντες ἐγκωμιάζομεν ἑκάστοτε · τὸ δ’ ἔστιν τε , ὡς ἐμοὶ φαίνεται , πλέον ἢ τὸ ἥμισυ , καὶ οὐδεὶς αὐτὸ καλῶς γενόμενον ἐγκεκωμίακεν ἱκανῶς . 
Κλεινίας ὀρθότατα λέγεις . 
Ἀθηναῖος μὴ τοίνυν γιγνώσκοντές γε παρῶμεν αὐτὸ ἄρρητον , μηδὲν διασαφήσαντες ἡμῖν αὐτοῖς τίνα ἔσται τρόπον . 
ἐγὼ μὲν οὖν οὐδαμῶς εὐπορῶ πλήν γε ἑνὸς εἰπεῖν πρὸς τὸ παρὸν ἀναγκαίου καὶ συμφέροντος λόγου . 
Κλεινίας τίνος δή ; 
Ἀθηναῖος φημὶ ταύτῃ τῇ πόλει , ἣν οἰκίζειν μέλλομεν , οἷον πατέρα καὶ μητέρα οὐκ εἶναι πλὴν τὴν κατοικίζουσαν αὐτὴν πόλιν , οὐκ ἀγνοῶν ὅτι πολλαὶ τῶν κατοικισθεισῶν διάφοροι ταῖς κατοικισάσαις πολλάκις ἔνιαι γεγόνασίν τε καὶ ἔσονται . 
νῦν μὴν ἐν τῷ παρόντι , καθάπερ παῖς , εἰ καί ποτε μέλλει διάφορος εἶναι τοῖς γεννήσασιν , ἔν γε τῇ παρούσῃ παιδίας ἀπορίᾳ στέργει τε καὶ στέργεται ὑπὸ τῶν γεννησάντων , καὶ φεύγων ἀεὶ πρὸς τοὺς οἰκείους , ἀναγκαίους μόνους εὑρίσκει συμμάχους · ἃ δὴ νῦν φημὶ Κνωσίοις διὰ τὴν ἐπιμέλειαν πρὸς τὴν νέαν πόλιν καὶ τῇ νέᾳ πρὸς Κνωσὸν ὑπάρχειν ἑτοίμως γεγονότα . 
λέγω δή , καθάπερ εἶπον νυνδή , —δὶς γὰρ τό γε καλὸν ῥηθὲν οὐδὲν βλάπτει—Κνωσίους δεῖν ἐπιμεληθῆναι πάντων τούτων κοινῇ , προσελομένους τῶν εἰς τὴν ἀποικίαν ἀφικομένων , τοὺς πρεσβυτάτους τε καὶ ἀρίστους εἰς δύναμιν ἑλομένους , μὴ ἔλαττον ἑκατὸν ἀνδρῶν · καὶ αὐτῶν Κνωσίων ἔστωσαν ἑκατὸν ἕτεροι . 
τούτους δὲ ἐλθόντας φημὶ δεῖν εἰς τὴν καινὴν πόλιν συνεπιμεληθῆναι ὅπως αἵ τε ἀρχαὶ καταστῶσιν κατὰ νόμους , καταστᾶσαί τε δοκιμασθῶσι · γενομένων δὲ τούτων , τὴν μὲν Κνωσὸν τοὺς Κνωσίους οἰκεῖν , τὴν δὲ νέαν πόλιν αὐτὴν αὑτὴν πειρᾶσθαι σῴζειν τε καὶ εὐτυχεῖν . 
οἱ δὲ δὴ γενόμενοι τῶν ἑπτὰ καὶ τριάκοντα νῦν τε καὶ εἰς τὸν ἔπειτα σύμπαντα χρόνον ἐπὶ τοῖσδε ἡμῖν ᾑρήσθωσαν · πρῶτον μὲν φύλακες ἔστωσαν τῶν νόμων , ἔπειτα τῶν γραμμάτων ὧν ἂν ἕκαστος ἀπογράψῃ τοῖς ἄρχουσι τὸ πλῆθος τῆς αὑτῶν οὐσίας , πλὴν ὁ μὲν μέγιστον τίμημα ἔχων τεττάρων μνῶν , ὁ δὲ τὸ δεύτερον τριῶν , ὁ δὲ τρίτος δυοῖν μναῖν , μνᾶς δὲ ὁ τέταρτος . 
ἐὰν δέ τις ἕτερον φαίνηταί τι παρὰ τὰ γεγραμμένα κεκτημένος , δημόσιον μὲν ἔστω τὸ τοιοῦτον ἅπαν , πρὸς τούτῳ δὲ δίκην ὑπεχέτω τῷ βουλομένῳ μετιέναι μὴ καλὴν μηδ’ εὐώνυμον ἀλλ’ αἰσχράν , ἐὰν ἁλίσκηται διὰ τὸ κέρδος τῶν νόμων καταφρονῶν . 
αἰσχροκερδείας οὖν αὐτὸν γραψάμενος ὁ βουληθεὶς ἐπεξίτω τῇ δίκῃ ἐν αὐτοῖς τοῖς νομοφύλαξιν · ἐὰν δ’ ὁ φεύγων ὄφλῃ , τῶν κοινῶν κτημάτων μὴ μετεχέτω , διανομὴ δὲ ὅταν τῇ πόλει γίγνηταί τις , ἄμοιρος ἔστω πλήν γε τοῦ κλήρου , γεγράφθω δὲ ὠφληκώς , ἕως ἂν ζῇ , ὅπου πᾶς ὁ βουλόμενος αὐτὰ ἀναγνώσεται . 
μὴ πλέον δὲ εἴκοσιν ἐτῶν νομοφύλαξ ἀρχέτω , φερέσθω δ’ εἰς τὴν ἀρχὴν μὴ ἔλαττον ἢ πεντήκοντα γεγονὼς ἐτῶν · ἑξηκοντούτης δὲ ἐνεχθεὶς δέκα μόνον ἀρχέτω ἔτη , καὶ κατὰ τοῦτον τὸν λόγον , ὅπως ἄν τις πλέον ὑπερβὰς ἑβδομήκοντα ζῇ , μηκέτι ἐν τούτοις τοῖς ἄρχουσι τὴν τηλικαύτην ἀρχὴν ὡς ἄρξων διανοηθήτω.τὰ μὲν οὖν περὶ τῶν νομοφυλάκων ταῦτα εἰρήσθω προστάγματα τρία , προϊόντων δὲ εἰς τοὔμπροσθε τῶν νόμων ἕκαστος προστάξει τούτοις τοῖς ἀνδράσιν ὧντινων αὐτοὺς δεῖ πρὸς τοῖς νῦν εἰρημένοις προσεπιμελεῖσθαι · νῦν δ’ ἑξῆς ἄλλων ἀρχῶν αἱρέσεως πέρι λέγοιμεν ἄν . 
δεῖ γὰρ δὴ τὰ μετὰ ταῦτα στρατηγοὺς αἱρεῖσθαι , καὶ τούτοις εἰς τὸν πόλεμον οἷόν τινας ὑπηρεσίας ἱππάρχους καὶ φυλάρχους καὶ τῶν πεζῶν φυλῶν κοσμητὰς τῶν τάξεων , οἷς πρέπον ἂν εἴη τοῦτ’ αὐτὸ τοὔνομα μάλιστα , οἷον καὶ οἱ πολλοὶ ταξιάρχους αὐτοὺς ἐπονομάζουσι . 
τούτων δὴ στρατηγοὺς μὲν ἐξ αὐτῆς τῆς πόλεως ταύτης οἱ νομοφύλακες προβαλλέσθων , αἱρείσθων δ’ ἐκ τῶν προβληθέντων πάντες οἱ τοῦ πολέμου κοινωνοὶ γενόμενοί τε ἐν ταῖς ἡλικίαις καὶ γιγνόμενοι ἑκάστοτε . 
ἐὰν δέ τις ἄρα δοκῇ τινι τῶν μὴ προβεβλημένων ἀμείνων εἶναι τῶν προβληθέντων τινός , ἐπονομάσας ἀνθ’ ὅτου ὅντινα προβάλλεται , τοῦτ’ αὐτὸ ὀμνὺς ἀντιπροβαλλέσθω τὸν ἕτερον · ὁπότερος δ’ ἂν δόξῃ διαχειροτονούμενος , εἰς τὴν αἵρεσιν ἐγκρινέσθω . 
τρεῖς δέ , οἷς ἂν ἡ πλείστη χειροτονία γίγνηται , τούτους εἶναι στρατηγούς τε καὶ ἐπιμελητὰς τῶν κατὰ πόλεμον , δοκιμασθέντων καθάπερ οἱ νομοφύλακες · ταξιάρχους δὲ αὑτοῖσι προβάλλεσθαι μὲν τοὺς αἱρεθέντας στρατηγοὺς δώδεκα , ἑκάστῃ φυλῇ ταξίαρχον , τὴν δ’ ἀντιπροβολὴν εἶναι , καθάπερ τῶν στρατηγῶν ἐγίγνετο τὴν αὐτὴν καὶ περὶ τῶν ταξιαρχῶν , καὶ τὴν ἐπιχειροτονίαν καὶ τὴν κρίσιν . 
τὸν δὲ σύλλογον τοῦτον ἐν τῷ παρόντι , πρὶν πρυτάνεις τε καὶ βουλὴν ᾑρῆσθαι , τοὺς νομοφύλακας συλλέξαντας εἰς χωρίον ὡς ἱερώτατόν τε καὶ ἱκανώτατον καθίσαι , χωρὶς μὲν τοὺς ὁπλίτας , χωρὶς δὲ τοὺς ἱππέας , τρίτον δ’ ἐφεξῆς τούτοις πᾶν ὅσον ἐμπολέμιον · χειροτονούντων δὲ στρατηγοὺς μὲν καὶ ἱππάρχους πάντες , ταξιάρχους δὲ οἱ τὴν ἀσπίδα τιθέμενοι , φυλάρχους δὲ αὖ τούτοις πᾶν τὸ ἱππικὸν αἱρείσθω , ψιλῶν δὲ ἢ τοξοτῶν ἤ τινος ἄλλου τῶν ἐμπολεμίων ἡγεμόνας οἱ στρατηγοὶ ἑαυτοῖς καθιστάντων . 
ἱππάρχων δὴ κατάστασις ἂν ἡμῖν ἔτι λοιπὴ γίγνοιτο . 
τούτους οὖν προβαλλέσθων μὲν οἵπερ καὶ τοὺς στρατηγοὺς προυβάλλοντο , τὴν δὲ αἵρεσιν καὶ τὴν ἀντι<προ>βολὴν τούτων τὴν αὐτὴν γίγνεσθαι καθάπερ ἡ τῶν στρατηγῶν ἐγίγνετο , χειροτονείτω δὲ τὸ ἱππικὸν αὐτοὺς ἐναντίον ὁρώντων τῶν πεζῶν , δύο δὲ οἷς ἂν πλείστη χειροτονία γίγνηται , τούτους ἡγεμόνας εἶναι πάντων τῶν ἱππευόντων . 
τὰς δὲ ἀμφισβητήσεις τῶν χειροτονιῶν μέχρι δυοῖν εἶναι · τὸ δὲ τρίτον ἐὰν ἀμφισβητῇ τις , διαψηφίζεσθαι τούτους οἷσπερ τῆς χειροτονίας μέτρον ἑκάστοις ἕκαστον ἦν.βουλὴν δὲ εἶναι μὲν τριάκοντα δωδεκάδας—ἑξήκοντα δὲ καὶ τριακόσιοι γίγνοιντο ἂν πρέποντες ταῖς διανομαῖς—μέρη δὲ διανείμαντας τέτταρα κατὰ ἐνενήκοντα τὸν ἀριθμὸν τούτων , ἐξ ἑκάστου τῶν τιμημάτων φέρειν ἐνενήκοντα βουλευτάς . 
πρῶτον μὲν ἐκ τῶν μεγίστων τιμημάτων ἅπαντας φέρειν ἐξ ἀνάγκης , ἢ ζημιοῦσθαι τὸν μὴ πειθόμενον τῇ δοξάσῃ ζημίᾳ · ἐπειδὰν δ’ ἐνεχθῶσι , τούτους μὲν κατασημήνασθαι , τῇ δὲ ὑστεραίᾳ φέρειν ἐκ τῶν δευτέρων τιμημάτων κατὰ ταὐτὰ καθάπερ τῇ πρόσθεν , τρίτῃ δ’ ἐκ τῶν τρίτων τιμημάτων φέρειν μὲν τὸν βουλόμενον , ἐπάναγκες δὲ εἶναι τοῖς τῶν τριῶν τιμημάτων , τὸ δὲ τέταρτόν τε καὶ σμικρότατον ἐλεύθερον ἀφεῖσθαι τῆς ζημίας , ὃς ἂν αὐτῶν μὴ βούληται φέρειν . 
τετάρτῃ δὲ φέρειν μὲν ἐκ τοῦ τετάρτου καὶ σμικροτάτου τιμήματος ἅπαντας , ἀζήμιον δ’ εἶναι τὸν ἐκ τοῦ τετάρτου καὶ τρίτου τιμήματος , ἐὰν ἐνεγκεῖν μὴ βούληται · τὸν δ’ ἐκ τοῦ δευτέρου καὶ πρώτου μὴ φέροντα ζημιοῦσθαι , τὸν μὲν ἐκ τοῦ δευτέρου τριπλασίᾳ τῆς πρώτης ζημίας , τὸν δ’ ἐκ τοῦ πρώτου τετραπλασίᾳ . 
πέμπτῃ δὲ ἡμέρᾳ τὰ κατασημανθέντα ὀνόματα ἐξενεγκεῖν μὲν τοὺς ἄρχοντας ἰδεῖν πᾶσι τοῖς πολίταις , φέρειν δ’ ἐκ τούτων αὖ πάντα ἄνδρα ἢ ζημιοῦσθαι τῇ πρώτῃ ζημίᾳ · ὀγδοήκοντα δὲ καὶ ἑκατὸν ἐκλέξαντας ἀφ’ ἑκάστων τῶν τιμημάτων , τοὺς ἡμίσεις τούτων ἀποκληρώσαντας δοκιμάσαι , τούτους δ’ εἶναι τὸν ἐνιαυτὸν βουλευτάς.ἡ μὲν αἵρεσις οὕτω γιγνομένη μέσον ἂν ἔχοι μοναρχικῆς καὶ δημοκρατικῆς πολιτείας , ἧς ἀεὶ δεῖ μεσεύειν τὴν πολιτείαν · 
δοῦλοι γὰρ ἂν καὶ δεσπόται οὐκ ἄν ποτε γένοιντο φίλοι , οὐδὲ ἐν ἴσαις τιμαῖς διαγορευόμενοι φαῦλοι καὶ σπουδαῖοι—τοῖς γὰρ ἀνίσοις τὰ ἴσα ἄνισα γίγνοιτ’ ἄν , εἰ μὴ τυγχάνοι τοῦ μέτρου—διὰ γὰρ ἀμφότερα ταῦτα στάσεων αἱ πολιτεῖαι πληροῦνται . 
παλαιὸς γὰρ λόγος ἀληθὴς ὤν , ὡς ἰσότης φιλότητα ἀπεργάζεται , μάλα μὲν ὀρθῶς εἴρηται καὶ ἐμμελῶς · ἥτις δ’ ἐστί ποτε ἰσότης ἡ τοῦτο αὐτὸ δυναμένη , διὰ τὸ μὴ σφόδρα σαφὴς εἶναι σφόδρα ἡμᾶς διαταράττει . 
δυοῖν γὰρ ἰσοτήτοιν οὔσαιν , ὁμωνύμοιν μέν , ἔργῳ δὲ εἰς πολλὰ σχεδὸν ἐναντίαιν , τὴν μὲν ἑτέραν εἰς τὰς τιμὰς πᾶσα πόλις ἱκανὴ παραγαγεῖν καὶ πᾶς νομοθέτης , τὴν μέτρῳ ἴσην καὶ σταθμῷ καὶ ἀριθμῷ , κλήρῳ ἀπευθύνων εἰς τὰς διανομὰς αὐτήν · τὴν δὲ ἀληθεστάτην καὶ ἀρίστην ἰσότητα οὐκέτι ῥᾴδιον παντὶ ἰδεῖν . 
Διὸς γὰρ δὴ κρίσις ἐστί , καὶ τοῖς ἀνθρώποις ἀεὶ σμικρὰ μὲν ἐπαρκεῖ , πᾶν δὲ ὅσον ἂν ἐπαρκέσῃ πόλεσιν ἢ καὶ ἰδιώταις , πάντ’ ἀγαθὰ ἀπεργάζεται · τῷ μὲν γὰρ μείζονι πλείω , τῷ δ’ ἐλάττονι σμικρότερα νέμει , μέτρια διδοῦσα πρὸς τὴν αὐτῶν φύσιν ἑκατέρῳ , καὶ δὴ καὶ τιμὰς μείζοσι μὲν πρὸς ἀρετὴν ἀεὶ μείζους , τοῖς δὲ τοὐναντίον ἔχουσιν ἀρετῆς τε καὶ παιδείας τὸ πρέπον ἑκατέροις ἀπονέμει κατὰ λόγον . 
ἔστιν γὰρ δήπου καὶ τὸ πολιτικὸν ἡμῖν ἀεὶ τοῦτ’ αὐτὸ τὸ δίκαιον · οὗ καὶ νῦν ἡμᾶς ὀρεγομένους δεῖ καὶ πρὸς ταύτην τὴν ἰσότητα , ὦ Κλεινία , ἀποβλέποντας , τὴν νῦν φυομένην κατοικίζειν πόλιν . 
ἄλλην τε ἄν ποτέ τις οἰκίζῃ , πρὸς ταὐτὸν τοῦτο σκοπούμενον χρεὼν νομοθετεῖν , ἀλλ’ οὐ πρὸς ὀλίγους τυράννους ἢ πρὸς ἕνα ἢ καὶ κράτος δήμου τι , πρὸς δὲ τὸ δίκαιον ἀεί , τοῦτο δ’ ἐστὶ τὸ νυνδὴ λεχθέν , τὸ κατὰ φύσιν ἴσον ἀνίσοις ἑκάστοτε δοθέν · ἀναγκαῖόν γε μὴν καὶ τούτοις παρωνυμίοισί ποτε προσχρήσασθαι πόλιν ἅπασαν , εἰ μέλλει στάσεων ἑαυτῇ μὴ προσκοινωνήσειν κατά τι μέρος—τὸ γὰρ ἐπιεικὲς καὶ σύγγνωμον τοῦ τελέου καὶ ἀκριβοῦς παρὰ δίκην τὴν ὀρθήν ἐστιν παρατεθραυμένον , ὅταν γίγνηται—διὸ τῷ τοῦ κλήρου ἴσῳ ἀνάγκη προσχρήσασθαι δυσκολίας τῶν πολλῶν ἕνεκα , θεὸν καὶ ἀγαθὴν τύχην καὶ τότε ἐν εὐχαῖς ἐπικαλουμένους ἀπορθοῦν αὐτοὺς τὸν κλῆρον πρὸς τὸ δικαιότατον . 
οὕτω δὴ χρηστέον ἀναγκαίως μὲν τοῖν ἰσοτήτοιν ἀμφοῖν , ὡς δ’ ὅτι μάλιστα ἐπ’ ὀλιγίστοις τῇ ἑτέρᾳ , τῇ τῆς τύχης δεομένῃ.ταῦτα οὕτως διὰ ταῦτα , ὦ φίλοι , ἀναγκαῖον τὴν μέλλουσαν σῴζεσθαι δρᾶν πόλιν · ἐπειδὴ δὲ ναῦς τε ἐν θαλάττῃ πλέουσα φυλακῆς ἡμέρας δεῖται καὶ νυκτὸς ἀεί , πόλις τε ὡσαύτως ἐν κλύδωνι τῶν ἄλλων πόλεων διαγομένη καὶ παντοδαπαῖσιν ἐπιβουλαῖς οἰκεῖ κινδυνεύουσα ἁλίσκεσθαι , δεῖ δὴ δῑ ἡμέρας τε εἰς νύκτα καὶ ἐκ νυκτὸς συνάπτειν πρὸς ἡμέραν ἄρχοντας ἄρχουσιν , φρουροῦντάς τε φρουροῦσιν διαδεχομένους ἀεὶ καὶ παραδιδόντας μηδέποτε λήγειν . 
πλῆθος δὲ οὐ δυνατὸν ὀξέως οὐδέποτε οὐδὲν τούτων πράττειν , ἀναγκαῖον δὲ τοὺς μὲν πολλοὺς τῶν βουλευτῶν ἐπὶ τὸν πλεῖστον τοῦ χρόνου ἐᾶν ἐπὶ τοῖς αὑτῶν ἰδίοισι μένοντας εὐθημονεῖσθαι τὰ κατὰ τὰς αὑτῶν οἰκήσεις , τὸ δὲ δωδέκατον μέρος αὐτῶν ἐπὶ δώδεκα μῆνας νείμαντας , ἓν ἐφ’ ἑνὶ παρέχειν αὐτοὺς φύλακας ἰόντι τέ τινί ποθεν ἄλλοθεν εἴτε καὶ ἐξ αὐτῆς τῆς πόλεως ἑτοίμως ἐπιτυχεῖν , ἄντε ἀγγέλλειν βούληταί τις ἐάντ’ αὖ πυνθάνεσθαί τι τῶν ὧν προσήκει πόλει πρὸς πόλεις ἄλλας ἀποκρίνεσθαί τε , καὶ ἐρωτήσασαν ἑτέρας , ἀποδέξασθαι τὰς ἀποκρίσεις , καὶ δὴ καὶ τῶν κατὰ πόλιν ἑκάστοτε νεωτερισμῶν ἕνεκα παντοδαπῶν εἰωθότων ἀεὶ γίγνεσθαι , ὅπως ἂν μάλιστα μὲν μὴ γίγνωνται , γενομένων δέ , ὅτι τάχιστα αἰσθομένης τῆς πόλεως ἰαθῇ τὸ γενόμενον · δῑ ἃ συλλογῶν τε ἀεὶ δεῖ τοῦτο εἶναι τὸ προκαθήμενον τῆς πόλεως κύριον καὶ διαλύσεων , τῶν τε κατὰ νόμους τῶν τε ἐξαίφνης προσπιπτουσῶν τῇ πόλει . 
ταῦτα μὲν οὖν πάντα τὸ δωδέκατον ἂν μέρος τῆς βουλῆς εἴη τὸ διακοσμοῦν , τὰ ἕνδεκα ἀναπαυόμενον τοῦ ἐνιαυτοῦ μέρη · κοινῇ δὲ μετὰ τῶν ἄλλων ἀρχῶν δεῖ τὰς φυλακὰς ταύτας φυλάττειν κατὰ πόλιν τοῦτο τὸ μόριον τῆς βουλῆς ἀεί.καὶ τὰ μὲν κατὰ πόλιν οὕτως ἔχοντα μετρίως ἂν εἴη διατεταγμένα · τῆς δὲ ἄλλης χώρας πάσης τίς ἐπιμέλεια καὶ τίς τάξις ; 
ἆρα οὐχ ἡνίκα πᾶσα μὲν ἡ πόλις , σύμπασα δὲ ἡ χώρα κατὰ δώδεκα μέρη διανενέμηται , τῆς πόλεως αὐτῆς ὁδῶν καὶ οἰκήσεων καὶ οἰκοδομιῶν καὶ λιμένων καὶ ἀγορᾶς καὶ κρηνῶν , καὶ δὴ καὶ τεμενῶν καὶ ἱερῶν καὶ πάντων τῶν τοιούτων , ἐπιμελητὰς δεῖ τινας ἀποδεδειγμένους εἶναι ; 
Κλεινίας πῶς γὰρ οὔ ; 
Ἀθηναῖος λέγωμεν δὴ τοῖς μὲν ἱεροῖς νεωκόρους τε καὶ ἱερέας καὶ ἱερείας δεῖν γίγνεσθαι · ὁδῶν δὲ καὶ οἰκοδομιῶν καὶ κόσμου τοῦ περὶ τὰ τοιαῦτα , ἀνθρώπων τε , ἵνα μὴ ἀδικῶσιν , καὶ τῶν ἄλλων θηρίων , ἐν αὐτῷ τε τῷ τῆς πόλεως περιβόλῳ καὶ προαστείῳ ὅπως ἂν τὰ προσήκοντα πόλεσιν γίγνηται , ἑλέσθαι δεῖ τρία μὲν ἀρχόντων εἴδη , περὶ μὲν τὸ νυνδὴ λεχθὲν ἀστυνόμους ἐπονομάζοντα , τὸ δὲ περὶ ἀγορᾶς κόσμον ἀγορανόμους . 
ἱερῶν δὲ ἱερέας , οἷς μέν εἰσιν πάτριαι ἱερωσύναι καὶ αἷς , μὴ κινεῖν · εἰ δέ , οἷον τὸ πρῶτον κατοικιζομένοις εἰκὸς γίγνεσθαι περὶ τὰ τοιαῦτα , ἢ μηδενὶ ἤ τισιν ὀλίγοις , οἷς μὴ καθεστήκοι καταστατέον ἱερέας τε καὶ ἱερείας νεωκόρους γίγνεσθαι τοῖς θεοῖς . 
τούτων δὴ πάντων τὰ μὲν αἱρετὰ χρή , τὰ δὲ κληρωτὰ ἐν ταῖς καταστάσεσι γίγνεσθαι , μειγνύντας πρὸς φιλίαν ἀλλήλοις δῆμον καὶ μὴ δῆμον ἐν ἑκάστῃ χώρᾳ καὶ πόλει , ὅπως ἂν μάλιστα ὁμονοῶν εἴη . 
τὰ μὲν οὖν τῶν ἱερέων , τῷ θεῷ ἐπιτρέποντα αὐτῷ τὸ κεχαρισμένον γίγνεσθαι , κληροῦν οὕτω τῇ θείᾳ τύχῃ ἀποδιδόντα , δοκιμάζειν δὲ τὸν ἀεὶ λαγχάνοντα πρῶτον μὲν ὁλόκληρον καὶ γνήσιον , ἔπειτα ὡς ὅτι μάλιστα ἐκ καθαρευουσῶν οἰκήσεων , φόνου δὲ ἁγνὸν καὶ πάντων τῶν περὶ τὰ τοιαῦτα εἰς τὰ θεῖα ἁμαρτανομένων αὐτὸν καὶ πατέρα καὶ μητέρα κατὰ ταὐτὰ βεβιωκότας . 
ἐκ Δελφῶν δὲ χρὴ νόμους περὶ τὰ θεῖα πάντα κομισαμένους καὶ καταστήσαντας ἐπ’ αὐτοῖς ἐξηγητάς , τούτοις χρῆσθαι . 
κατ’ ἐνιαυτὸν δὲ εἶναι καὶ μὴ μακρότερον τὴν ἱερωσύνην ἑκάστην , ἔτη δὲ μὴ ἔλαττον ἑξήκοντα ἡμῖν εἴη γεγονὼς ὁ μέλλων καθ’ ἱεροὺς νόμους περὶ τὰ θεῖα ἱκανῶς ἁγιστεύσειν · ταὐτὰ δὲ καὶ περὶ τῶν ἱερειῶν ἔστω τὰ νόμιμα . 
τοὺς δὲ ἐξηγητὰς τρὶς φερέτωσαν μὲν αἱ τέτταρες φυλαὶ τέτταρας , ἕκαστον ἐξ αὑτῶν , τρεῖς δέ , οἷς ἂν πλείστη γένηται ψῆφος , δοκιμάσαντας , ἐννέα πέμπειν εἰς Δελφοὺς ἀνελεῖν ἐξ ἑκάστης τριάδος ἕνα · τὴν δὲ δοκιμασίαν αὐτῶν καὶ τοῦ χρόνου τὴν ἡλικίαν εἶναι καθάπερ τῶν ἱερέων . 
οὗτοι δὲ ἔστων ἐξηγηταὶ διὰ βίου · τὸν δέ γε λιπόντα προαιρείσθωσαν αἱ τέτταρες φυλαὶ ὅθεν ἂν ἐκλίπῃ . 
ταμίας δὲ δὴ τῶν τε ἱερῶν χρημάτων ἑκάστοις τοῖς ἱεροῖς καὶ τεμενῶν καὶ καρπῶν τούτων καὶ μισθώσεων κυρίους αἱρεῖσθαι μὲν ἐκ τῶν μεγίστων τιμημάτων τρεῖς εἰς τὰ μέγιστα ἱερά , δύο δ’ εἰς τὰ σμικρότερα , πρὸς δὲ τὰ ἐμμελέστατα ἕνα · τὴν δὲ αἵρεσιν τούτων καὶ τὴν δοκιμασίαν γίγνεσθαι καθάπερ ἡ τῶν στρατηγῶν ἐγίγνετο . 
καὶ τὰ μὲν αὖ περὶ τὰ ἱερὰ ταῦτα γιγνέσθω.ἀφρούρητον δὲ δὴ μηδὲν εἰς δύναμιν ἔστω . 
πόλεως μὲν οὖν αἱ φρουραὶ πέρι ταύτῃ γιγνέσθωσαν , στρατηγῶν ἐπιμελουμένων καὶ ταξιαρχῶν καὶ ἱππάρχων καὶ φυλάρχων καὶ πρυτάνεων , καὶ δὴ καὶ ἀστυνόμων καὶ ἀγορανόμων , ὁπόταν αἱρεθέντες ἡμῖν καταστῶσίν τινες ἱκανῶς · τὴν δὲ ἄλλην χώραν φυλάττειν πᾶσαν κατὰ τάδε . 
δώδεκα μὲν ἡμῖν ἡ χώρα πᾶσα εἰς δύναμιν ἴσα μόρια νενέμηται , φυλὴ δὲ μία τῷ μορίῳ ἑκάστῳ ἐπικληρωθεῖσα κατ’ ἐνιαυτὸν παρεχέτω πέντε οἷον ἀγρονόμους τε καὶ φρουράρχους , τούτοις δ’ ἔστω καταλέξασθαι τῆς αὑτῶν φυλῆς ἑκάστῳ δώδεκα τῶν πέντε ἐκ τῶν νέων , μὴ ἔλαττον ἢ πέντε καὶ εἴκοσιν ἔτη γεγονότας , μὴ πλεῖον δὲ ἢ τριάκοντα . 
τούτοις δὲ διακληρωθήτω τὰ μόρια τῆς χώρας κατὰ μῆνα ἕκαστα ἑκάστοις , ὅπως ἂν πάσης τῆς χώρας ἔμπειροί τε καὶ ἐπιστήμονες γίγνωνται πάντες . 
δύο δ’ ἔτη τὴν ἀρχὴν καὶ τὴν φρουρὰν γίγνεσθαι φρουροῖς τε καὶ ἄρχουσιν . 
ὅπως δ’ ἂν τὸ πρῶτον λάχωσιν τὰ μέρη , τοὺς τῆς χώρας τόπους , μεταλλάττοντας ἀεὶ τὸν ἑξῆς τόπον ἑκάστου μηνὸς ἡγεῖσθαι τοὺς φρουράρχους ἐπὶ δεξιὰ κύκλῳ · τὸ δ’ ἐπὶ δεξιὰ γιγνέσθω τὸ πρὸς ἕω . 
περιελθόντος δὲ τοῦ ἐνιαυτοῦ , τῷ δευτέρῳ ἔτει , ἵνα ὡς πλεῖστοι τῶν φρουρῶν μὴ μόνον ἔμπειροι τῆς χώρας γίγνωνται κατὰ μίαν ὥραν τοῦ ἐνιαυτοῦ , πρὸς τῇ χώρᾳ δὲ ἅμα καὶ τῆς ὥρας ἑκάστης περὶ ἕκαστον τὸν τόπον τὸ γιγνόμενον ὡς πλεῖστοι καταμάθωσιν , οἱ τότε ἡγούμενοι πάλιν ἀφηγείσθωσαν εἰς τὸν εὐώνυμον ἀεὶ μεταβάλλοντες τόπον , ἕως ἂν τὸ δεύτερον διεξέλθωσιν ἔτος · τῷ τρίτῳ δὲ ἄλλους ἀγρονόμους αἱρεῖσθαι καὶ φρουράρχους τοὺς πέντε τῶν δώδεκα ἐπιμελητάς . 
ἐν δὲ δὴ ταῖς διατριβαῖς τῷ τόπῳ ἑκάστῳ τὴν ἐπιμέλειαν εἶναι τοιάνδε τινά · πρῶτον μὲν ὅπως εὐερκὴς ἡ χώρα πρὸς τοὺς πολεμίους ὅτι μάλιστα ἔσται , ταφρεύοντάς τε ὅσα ἂν τούτου δέῃ καὶ ἀποσκάπτοντας καὶ ἐνοικοδομήμασιν εἰς δύναμιν εἴργοντας τοὺς ἐπιχειροῦντας ὁτιοῦν τὴν χώραν καὶ τὰ κτήματα κακουργεῖν , χρωμένους δ’ ὑποζυγίοις καὶ τοῖς οἰκέταις τοῖς ἐν τῷ τόπῳ ἑκάστῳ πρὸς ταῦτα , δῑ ἐκείνων ποιοῦντας , ἐκείνοις ἐπιστατοῦντας , τῶν οἰκείων ἔργων αὐτῶν ἀργίας ὅτι μάλιστα ἐκλεγομένους . 
δύσβατα δὲ δὴ πάντα ποιεῖν μὲν τοῖς ἐχθροῖς , τοῖς δὲ φίλοις ὅτι μάλιστα εὔβατα , ἀνθρώποις τε καὶ ὑποζυγίοις καὶ βοσκήμασιν , ὁδῶν τε ἐπιμελουμένους ὅπως ὡς ἡμερώταται ἕκασται γίγνωνται , καὶ τῶν ἐκ Διὸς ὑδάτων , ἵνα τὴν χώραν μὴ κακουργῇ , μᾶλλον δ’ ὠφελῇ ῥέοντα ἐκ τῶν ὑψηλῶν εἰς τὰς ἐν τοῖς ὄρεσι νάπας ὅσαι κοῖλαι , τὰς ἐκροὰς αὐτῶν εἴργοντας οἰκοδομήμασί τε καὶ ταφρεύμασιν , ὅπως ἂν τὰ παρὰ τοῦ Διὸς ὕδατα καταδεχόμεναι καὶ πίνουσαι , τοῖς ὑποκάτωθεν ἀγροῖς τε καὶ τόποις πᾶσιν νάματα καὶ κρήνας ποιοῦσαι , καὶ τοὺς αὐχμηροτάτους τόπους πολυύδρους τε καὶ εὐύδρους ἀπεργάζωνται · τά τε πηγαῖα ὕδατα , ἐάντε τὶς ποταμὸς ἐάντε καὶ κρήνη ᾖ , κοσμοῦντες φυτεύμασί τε καὶ οἰκοδομήμασιν εὐπρεπέστερα , καὶ συνάγοντες μεταλλείαις νάματα , πάντα ἄφθονα ποιῶσιν , ὑδρείαις τε καθ’ ἑκάστας τὰς ὥρας , εἴ τί που ἄλσος ἢ τέμενος περὶ ταῦτα ἀφειμένον ᾖ , τὰ ῥεύματα ἀφιέντες εἰς αὐτὰ τὰ τῶν θεῶν ἱερά , κοσμῶσι . 
πανταχῇ δὲ ἐν τοῖς τοιούτοις γυμνάσια χρὴ κατασκευάζειν τοὺς νέους αὑτοῖς τε καὶ τοῖς γέρουσι γεροντικὰ λουτρὰ θερμὰ παρέχοντας , ὕλην παρατιθέντας αὔην καὶ ξηρὰν ἄφθονον , ἐπ’ ὀνήσει καμνόντων τε νόσοις καὶ πόνοις τετρυμένα γεωργικοῖς σώματα δεχομένους εὐμενῶς , ἰατροῦ δέξιν μὴ πάνυ σοφοῦ βελτίονα συχνῷ.ταῦτα μὲν οὖν καὶ τὰ τοιαῦτα πάντα κόσμος τε καὶ ὠφελία τοῖς τόποις γίγνοιτ’ ἂν μετὰ παιδιᾶς οὐδαμῇ ἀχαρίτου · σπουδὴ δὲ περὶ ταῦτα ἥδε ἔστω . 
τοὺς ἑξήκοντα ἑκάστους τὸν αὑτῶν τόπον φυλάττειν , μὴ μόνον πολεμίων ἕνεκα ἀλλὰ καὶ τῶν φίλων φασκόντων εἶναι · γειτόνων δὲ καὶ τῶν ἄλλων πολιτῶν ἢν ἄλλος ἄλλον ἀδικῇ , δοῦλος ἢ ἐλεύθερος , δικάζοντας τῷ ἀδικεῖσθαι φάσκοντι , τὰ μὲν σμικρὰ αὐτοὺς τοὺς πέντε ἄρχοντας , τὰ δὲ μείζονα μετὰ τῶν δώδεκα τοὺς ἑπτακαίδεκα δικάζειν μέχρι τριῶν μνῶν , ὅσα ἂν ἕτερος ἑτέρῳ ἐπικαλῇ . 
δικαστὴν δὲ καὶ ἄρχοντα ἀνυπεύθυνον οὐδένα δικάζειν καὶ ἄρχειν δεῖ πλὴν τῶν τὸ τέλος ἐπιτιθέντων οἷον βασιλέων · καὶ δὴ καὶ τοὺς ἀγρονόμους τούτους , ἐὰν ὑβρίζωσί τι περὶ τοὺς ὧν ἐπιμελοῦνται , προστάξεις τε προστάττοντες ἀνίσους , καὶ ἐπιχειροῦντες λαμβάνειν τε καὶ φέρειν τῶν ἐν ταῖς γεωργίαις μὴ πείσαντες , καὶ ἐὰν δέχωνταί τι κολακείας ἕνεκα διδόντων , ἢ καὶ δίκας ἀδίκως διανέμωσι , ταῖς μὲν θωπείαις ὑπείκοντες ὀνείδη φερέσθωσαν ἐν πάσῃ τῇ πόλει , τῶν δὲ ἄλλων ἀδικημάτων ὅτι ἂν ἀδικῶσι τοὺς ἐν τῷ τόπῳ , τῶν μέχρι μνᾶς ἐν τοῖς κωμήταις καὶ γείτοσιν ὑπεχέτωσαν ἑκόντες δίκας , τῶν δὲ μειζόνων ἑκάστοτε ἀδικημάτων ἢ καὶ τῶν ἐλαττόνων , ἐὰν μὴ ’θέλωσιν ὑπέχειν , πιστεύοντες τῷ μεθίστασθαι κατὰ μῆνας εἰς ἕτερον ἀεὶ τόπον φεύγοντες ἀποφευξεῖσθαι , τούτων πέρι λαγχάνειν μὲν ἐν ταῖς κοιναῖς δίκαις τὸν ἀδικούμενον , ἐὰν δ’ ἕλῃ , τὴν διπλασίαν πραττέσθω τὸν ὑποφεύγοντα καὶ μὴ ἐθελήσαντα ὑποσχεῖν ἑκόντα τιμωρίαν . 
διαιτάσθων δὲ οἵ τε ἄρχοντες οἵ τ’ ἀγρονόμοι τὰ δύο ἔτη τοιόνδε τινὰ τρόπον · πρῶτον μὲν δὴ καθ’ ἑκάστους τοὺς τόπους εἶναι συσσίτια , ἐν οἷς κοινῇ τὴν δίαιταν ποιητέον ἅπασιν · ὁ δὲ ἀποσυσσιτήσας κἂν ἡντιναοῦν ἡμέραν , ἢ νύκτα ἀποκοιμηθείς , μὴ τῶν ἀρχόντων ταξάντων ἢ πάσης τινὸς ἀνάγκης ἐπιπεσούσης , ἐὰν ἀποφήνωσιν αὐτὸν οἱ πέντε , καὶ γράψαντες θῶσιν ἐν ἀγορᾷ καταλελυκότα τὴν φρουράν , ὀνείδη τε ἐχέτω τὴν πολιτείαν ὡς προδιδοὺς τὸ ἑαυτοῦ μέρος , κολαζέσθω τε πληγαῖς ὑπὸ τοῦ συντυγχάνοντος καὶ ἐθέλοντος κολάζειν ἀτιμωρήτως . 
τῶν δὲ ἀρχόντων αὐτῶν ἐάν τίς τι δρᾷ τοιοῦτον αὐτός , ἐπιμελεῖσθαι μὲν τοῦ τοιούτου πάντας τοὺς ἑξήκοντα χρεών , ὁ δὲ αἰσθόμενός τε καὶ πυθόμενος μὴ ἐπεξιὼν ἐν τοῖς αὐτοῖς ἐνεχέσθω νόμοις καὶ πλείονι τῶν νέων ζημιούσθω · περὶ τὰς τῶν νέων ἀρχὰς ἠτιμάσθω πάσας . 
τούτων δὲ οἱ νομοφύλακες ἐπίσκοποι ἀκριβεῖς ἔστωσαν , ὅπως ἢ μὴ γίγνηται τὴν ἀρχὴν ἢ γιγνόμενα τῆς ἀξίας δίκης τυγχάνῃ . 
δεῖ δὴ πάντ’ ἄνδρα διανοεῖσθαι περὶ ἁπάντων ἀνθρώπων ὡς ὁ μὴ δουλεύσας οὐδ’ ἂν δεσπότης γένοιτο ἄξιος ἐπαίνου , καὶ καλλωπίζεσθαι χρὴ τῷ καλῶς δουλεῦσαι μᾶλλον ἢ τῷ καλῶς ἄρξαι , πρῶτον μὲν τοῖς νόμοις , ὡς ταύτην τοῖς θεοῖς οὖσαν δουλείαν , ἔπειτ’ ἀεὶ τοῖς πρεσβυτέροις τε καὶ ἐντίμως βεβιωκόσι τοὺς νέους . 
μετὰ δὲ ταῦτα τῆς καθ’ ἡμέραν διαίτης δεῖ τῆς ταπεινῆς καὶ ἀπόρου γεγευμένον εἶναι τὰ δύο ἔτη ταῦτα τὸν τῶν ἀγρονόμων γεγονότα . 
ἐπειδὰν γὰρ δὴ καταλεγῶσιν οἱ δώδεκα , συνελθόντες μετὰ τῶν πέντε , βουλευέσθωσαν ὡς οἷόνπερ οἰκέται οὐχ ἕξουσιν αὑτοῖς ἄλλους οἰκέτας τε καὶ δούλους , οὐδ’ ἐκ τῶν ἄλλων γεωργῶν τε καὶ κωμητῶν τοῖς ἐκείνων ἐπὶ τὰ ἴδια χρήσονται ὑπηρετήματα διακόνοις , ἀλλὰ μόνον ὅσα εἰς τὰ δημόσια · τὰ δ’ ἄλλα αὐτοὶ δῑ αὑτῶν διανοηθήτωσαν ὡς βιωσόμενοι διακονοῦντές τε καὶ διακονούμενοι ἑαυτοῖς , πρὸς δὲ τούτοις πᾶσαν τὴν χώραν διεξερευνώμενοι θέρους καὶ χειμῶνος σὺν τοῖς ὅπλοις φυλακῆς τε καὶ γνωρίσεως ἕνεκα πάντων ἀεὶ τῶν τόπων . 
κινδυνεύει γὰρ οὐδενὸς ἔλαττον μάθημα εἶναι δῑ ἀκριβείας ἐπίστασθαι πάντας τὴν αὑτῶν χώραν · οὗ δὴ χάριν κυνηγέσια καὶ τὴν ἄλλην θήραν οὐχ ἧττον ἐπιτηδεύειν δεῖ τὸν ἡβῶντα ἢ τῆς ἄλλης ἡδονῆς ἅμα καὶ ὠφελίας τῆς περὶ τὰ τοιαῦτα γιγνομένης πᾶσιν . 
τούτους οὖν , αὐτούς τε καὶ τὸ ἐπιτήδευμα , εἴτε τις κρυπτοὺς εἴτε ἀγρονόμους εἴθ’ ὅτι καλῶν χαίρει , τοῦτο προσαγορεύων , προθύμως πᾶς ἀνὴρ εἰς δύναμιν ἐπιτηδευέτω , ὅσοι μέλλουσι τὴν αὑτῶν πόλιν ἱκανῶς σῴζειν.τὸ δὲ μετὰ τοῦτο ἀρχόντων αἱρέσεως ἀγορανόμων πέρι καὶ ἀστυνόμων πέρι ἦν ἡμῖν ἑπόμενον . 
ἕποιντο δ’ ἂν ἀγρονόμοις γε ἀστυνόμοι τρεῖς ἑξήκοντα οὖσιν , τριχῇ δώδεκα μέρη τῆς πόλεως διαλαβόντες , μιμούμενοι ἐκείνους τῶν τε ὁδῶν ἐπιμελούμενοι τῶν κατὰ τὸ ἄστυ καὶ τῶν ἐκ τῆς χώρας λεωφόρων εἰς τὴν πόλιν ἀεὶ τεταμένων καὶ τῶν οἰκοδομιῶν , ἵνα κατὰ νόμους γίγνωνται πᾶσαι , καὶ δὴ καὶ τῶν ὑδάτων , ὁπόσ’ ἂν αὐτοῖς πέμπωσι καὶ παραδιδῶσιν οἱ φρουροῦντες τεθεραπευμένα , ὅπως εἰς τὰς κρήνας ἱκανὰ καὶ καθαρὰ πορευόμενα , κοσμῇ τε ἅμα καὶ ὠφελῇ τὴν πόλιν . 
δεῖ δὴ καὶ τούτους δυνατούς τε εἶναι καὶ σχολάζοντας τῶν κοινῶν ἐπιμελεῖσθαι · διὸ προβαλλέσθω μὲν πᾶς ἀνὴρ ἐκ τῶν μεγίστων τιμημάτων ἀστυνόμον ὃν ἂν βούληται , διαχειροτονηθέντων δὲ καὶ ἀφικομένων εἰς ἓξ οἷς ἂν πλεῖσται γίγνωνται , τοὺς τρεῖς ἀποκληρωσάντων οἷς τούτων ἐπιμελές , δοκιμασθέντες δὲ ἀρχόντων κατὰ τοὺς τεθέντας αὐτοῖς νόμους.ἀγορανόμους δ’ ἑξῆς τούτοις αἱρεῖσθαι μὲν ἐκ τῶν δευτέρων καὶ πρώτων τιμημάτων πέντε , τὰ δ’ ἄλλα αὐτῶν γίγνεσθαι τὴν αἵρεσιν καθάπερ ἡ τῶν ἀστυνόμων · δέκα ἐκ τῶν ἄλλων χειροτονηθέντας τοὺς πέντε ἀποκληρῶσαι , καὶ δοκιμασθέντας αὐτοὺς ἄρχοντας ἀποφῆναι . 
χειροτονείτω δὲ πᾶς πάντα · 
ὁ δὲ μὴ ’θέλων , ἐὰν εἰσαγγελθῇ πρὸς τοὺς ἄρχοντας , ζημιούσθω πεντήκοντα δραχμαῖς πρὸς τῷ κακὸς εἶναι δοκεῖν . 
ἴτω δ’ εἰς ἐκκλησίαν καὶ τὸν κοινὸν σύλλογον ὁ βουλόμενος , ἐπάναγκες δ’ ἔστω τῷ τῶν δευτέρων καὶ πρώτων τιμημάτων , δέκα δραχμαῖς ζημιουμένῳ ἐὰν μὴ παρὼν ἐξετάζηται τοῖς συλλόγοις · τρίτῳ δὲ τιμήματι καὶ τῷ τετάρτῳ μὴ ἐπάναγκες , ἀλλὰ ἀζήμιος ἀφείσθω , ἐὰν μή τι παραγγείλωσιν οἱ ἄρχοντες πᾶσιν ἔκ τινος ἀνάγκης συνιέναι . 
τοὺς δὲ δὴ ἀγορανόμους τὸν περὶ τὴν ἀγορὰν κόσμον διαταχθέντα ὑπὸ νόμων φυλάττειν , καὶ ἱερῶν καὶ κρηνῶν ἐπιμελεῖσθαι τῶν κατ’ ἀγοράν , ὅπως μηδὲν ἀδικῇ μηδείς , τὸν ἀδικοῦντα δὲ κολάζειν , πληγαῖς μὲν καὶ δεσμοῖς δοῦλον καὶ ξένον , ἐὰν δ’ ἐπιχώριος ὤν τις περὶ τὰ τοιαῦτα ἀκοσμῇ , μέχρι μὲν ἑκατὸν δραχμῶν νομίσματος αὐτοὺς εἶναι κυρίους διαδικάζοντας , μέχρι δὲ διπλασίου τούτου κοινῇ μετὰ ἀστυνόμων ζημιοῦν δικάζοντας τῷ ἀδικοῦντι . 
τὰ αὐτὰ δὲ καὶ ἀστυνόμοις ἔστω ζημιώματά τε καὶ κολάσεις ἐν τῇ ἑαυτῶν ἀρχῇ , μέχρι μὲν μνᾶς αὐτοὺς ζημιοῦντας , τὴν διπλασίαν δὲ μετὰ ἀγορανόμων.μουσικῆς δὲ τὸ μετὰ τοῦτο καὶ γυμναστικῆς ἄρχοντας καθίστασθαι πρέπον ἂν εἴη , διττοὺς ἑκατέρων , τοὺς μὲν παιδείας αὐτῶν ἕνεκα , τοὺς δὲ ἀγωνιστικῆς . 
παιδείας μὲν βούλεται λέγειν ὁ νόμος γυμνασίων καὶ διδασκαλείων ἐπιμελητὰς κόσμου καὶ παιδεύσεως ἅμα καὶ τῆς περὶ ταῦτα ἐπιμελείας τῶν φοιτήσεών τε πέρι καὶ οἰκήσεων ἀρρένων καὶ θηλειῶν κορῶν , ἀγωνίας δέ , ἔν τε τοῖς γυμνικοῖς καὶ περὶ τὴν μουσικὴν ἀθλοθέτας ἀθληταῖς , διττοὺς αὖ τούτους , περὶ μουσικὴν μὲν ἑτέρους , περὶ ἀγωνίαν δ’ ἄλλους . 
ἀγωνιστικῆς μὲν οὖν ἀνθρώπων τε καὶ ἵππων τοὺς αὐτούς , μουσικῆς δὲ ἑτέρους μὲν τοὺς περὶ μονῳδίαν τε καὶ μιμητικήν , οἷον ῥαψῳδῶν καὶ κιθαρῳδῶν καὶ αὐλητῶν καὶ πάντων τῶν τοιούτων ἀθλοθέτας ἑτέρους πρέπον ἂν εἴη γίγνεσθαι , τῶν δὲ περὶ χορῳδίαν ἄλλους . 
πρῶτον δὴ περὶ τὴν τῶν χορῶν παιδιὰν παίδων τε καὶ ἀνδρῶν καὶ θηλειῶν κορῶν ἐν ὀρχήσεσι καὶ τῇ τάξει τῇ ἁπάσῃ γιγνομένῃ μουσικῇ τοὺς ἄρχοντας αἱρεῖσθαί που χρεών · ἱκανὸς δὲ εἷς ἄρχων αὐτοῖς , μὴ ἔλαττον τετταράκοντα γεγονὼς ἐτῶν . 
ἱκανὸς δὲ καὶ περὶ μονῳδίαν εἷς , μὴ ἔλαττον ἢ τριάκοντα γεγονὼς ἐτῶν , εἰσαγωγεύς τε εἶναι καὶ τοῖς ἁμιλλωμένοις τὴν διάκρισιν ἱκανῶς ἀποδιδούς . 
τὸν δὴ χορῶν ἄρχοντα καὶ διαθετῆρα αἱρεῖσθαι χρὴ τοιόνδε τινὰ τρόπον . 
ὅσοι μὲν φιλοφρόνως ἐσχήκασι περὶ τὰ τοιαῦτα , εἰς τὸν σύλλογον ἴτωσαν , ἐπιζήμιοι ἐὰν μὴ ἴωσιν—τούτου δὲ οἱ νομοφύλακες κριταί—τοῖς δ’ ἄλλοις , ἐὰν μὴ βούλωνται , μηδὲν ἐπάναγκες ἔστω . 
καὶ τὴν προβολὴν δὴ τὸν αἱρούμενον ἐκ τῶν ἐμπείρων ποιητέον , ἔν τε τῇ δοκιμασίᾳ κατηγόρημα ἓν τοῦτ’ ἔστω καὶ ἀπηγόρημα , τῶν μὲν ὡς ἄπειρος ὁ λαχών , τῶν δ’ ὡς ἔμπειρος · ὃς δ’ ἂν εἷς ἐκ προχειροτονηθέντων δέκα λάχῃ , δοκιμασθείς , τὸν ἐνιαυτὸν τῶν χορῶν ἀρχέτω κατὰ νόμον . 
κατὰ ταὐτὰ δὲ τούτοις καὶ ταύτῃ ὁ λαχὼν τὸν ἐνιαυτὸν ἐκεῖνον τῶν ἀφικομένων εἰς κρίσιν μονῳδιῶν τε καὶ συναυλιῶν ἀρχέτω , εἰς τοὺς κριτὰς ἀποδιδοὺς ὁ λαχὼν τὴν κρίσιν . 
μετὰ δὲ ταῦτα χρεὼν ἀγωνίας ἀθλοθέτας αἱρεῖσθαι τῆς περὶ τὰ γυμνάσια ἵππων τε καὶ ἀνθρώπων ἐκ τῶν τρίτων τε καὶ ἔτι τῶν δευτέρων τιμημάτων · εἰς δὲ τὴν αἵρεσιν ἔστω μὲν ἐπάναγκες τοῖς τρισὶν [καὶ] 
πορεύεσθαι τιμήμασι , τὸ σμικρότατον δὲ ἀζήμιον ἀφείσθω . 
τρεῖς δ’ ἔστωσαν οἱ λαχόντες , τῶν προχειροτονηθέντων μὲν εἴκοσι , λαχόντων δὲ ἐκ τῶν εἴκοσι τριῶν , οὓς ἂν καὶ ψῆφος ἡ τῶν δοκιμαζόντων δοκιμάσῃ · ἐὰν δέ τις ἀποδοκιμασθῇ καθ’ ἡντιναοῦν ἀρχῆς λῆξιν καὶ κρίσιν , ἄλλους ἀνθαιρεῖσθαι κατὰ ταὐτὰ καὶ τὴν δοκιμασίαν ὡσαύτως αὐτῶν πέρι ποιεῖσθαι.λοιπὸς δὲ ἄρχων περὶ τὰ προειρημένα ἡμῖν ὁ τῆς παιδείας ἐπιμελητὴς πάσης θηλειῶν τε καὶ ἀρρένων . 
εἷς μὲν δὴ καὶ ὁ τούτων ἄρξων ἔστω κατὰ νόμους , ἐτῶν μὲν γεγονὼς μὴ ἔλαττον ἢ πεντήκοντα , παίδων δὲ γνησίων πατήρ , μάλιστα μὲν ὑέων καὶ θυγατέρων , εἰ δὲ μή , θάτερα · διανοηθήτω δὲ αὐτός τε ὁ προκριθεὶς καὶ ὁ προκρίνων ὡς οὖσαν ταύτην τὴν ἀρχὴν τῶν ἐν τῇ πόλει ἀκροτάτων ἀρχῶν πολὺ μεγίστην . 
παντὸς γὰρ δὴ φυτοῦ ἡ πρώτη βλάστη καλῶς ὁρμηθεῖσα , πρὸς ἀρετὴν τῆς αὑτοῦ φύσεως κυριωτάτη τέλος ἐπιθεῖναι τὸ πρόσφορον , τῶν τε ἄλλων φυτῶν καὶ τῶν ζῴων ἡμέρων καὶ ἀγρίων καὶ ἀνθρώπων · ἄνθρωπος δέ , ὥς φαμεν , ἥμερον , ὅμως μὴν παιδείας μὲν ὀρθῆς τυχὸν καὶ φύσεως εὐτυχοῦς , θειότατον ἡμερώτατόν τε ζῷον γίγνεσθαι φιλεῖ , μὴ ἱκανῶς δὲ ἢ μὴ καλῶς τραφὲν ἀγριώτατον , ὁπόσα φύει γῆ . 
ὧν ἕνεκα οὐ δεύτερον οὐδὲ πάρεργον δεῖ τὴν παίδων τροφὴν τὸν νομοθέτην ἐᾶν γίγνεσθαι , πρῶτον δὲ ἄρξασθαι χρεὼν τὸν μέλλοντα αὐτῶν ἐπιμελήσεσθαι καλῶς αἱρεθῆναι , τῶν ἐν τῇ πόλει ὃς ἂν ἄριστος εἰς πάντα ᾖ , τοῦτον κατὰ δύναμιν ὅτι μάλιστα αὐτοῖς καθιστάντα προστάττειν ἐπιμελητήν . 
αἱ πᾶσαι τοίνυν ἀρχαὶ πλὴν βουλῆς καὶ πρυτάνεων εἰς τὸ τοῦ Ἀπόλλωνος ἱερὸν ἐλθοῦσαι φερόντων ψῆφον κρύβδην , τῶν νομοφυλάκων ὅντιν’ ἂν ἕκαστος ἡγῆται κάλλιστ’ ἂν τῶν περὶ παιδείαν ἄρξαι γενομένων · ᾧ δ’ ἂν πλεῖσται ψῆφοι συμβῶσιν , δοκιμασθεὶς ὑπὸ τῶν ἄλλων ἀρχόντων τῶν ἑλομένων , πλὴν νομοφυλάκων , ἀρχέτω ἔτη πέντε , ἕκτῳ δὲ κατὰ ταὐτὰ ἄλλον ἐπὶ ταύτην τὴν ἀρχὴν αἱρεῖσθαι.ἐὰν δέ τις δημοσίαν ἀρχὴν ἄρχων ἀποθάνῃ πρὶν ἐξήκειν αὐτῷ τὴν ἀρχὴν πλεῖον ἢ τριάκοντα ἐπιδεομένην ἡμερῶν , τὸν αὐτὸν τρόπον ἐπὶ τὴν ἀρχὴν ἄλλον καθιστάναι οἷς ἦν τοῦτο προσηκόντως μέλον . 
καὶ ἐὰν ὀρφανῶν ἐπίτροπος τελευτήσῃ τις , οἱ προσήκοντες καὶ ἐπιδημοῦντες πρὸς πατρὸς καὶ μητρὸς μέχρι ἀνεψιῶν παίδων ἄλλον καθιστάντων ἐντὸς δέκα ἡμερῶν , ἢ ζημιούσθων ἕκαστος δραχμῇ τῆς ἡμέρας , μέχριπερ ἂν τοῖς παισὶν καταστήσωσι τὸν ἐπίτροπον.πᾶσα δὲ δήπου πόλις ἄπολις ἂν γίγνοιτο , ἐν ᾗ δικαστήρια μὴ καθεστῶτα εἴη κατὰ τρόπον · ἄφωνος δ’ αὖ δικαστὴς ἡμῖν καὶ μὴ πλείω τῶν ἀντιδίκων ἐν ταῖς ἀνακρίσεσι φθεγγόμενος , καθάπερ ἐν ταῖς διαίταις , οὐκ ἄν ποτε ἱκανὸς γένοιτο περὶ τὴν τῶν δικαίων κρίσιν · ὧν ἕνεκα οὔτε πολλοὺς ὄντας ῥᾴδιον εὖ δικάζειν οὔτε ὀλίγους φαύλους . 
σαφὲς δὲ ἀεὶ τὸ ἀμφισβητούμενον χρεὼν γίγνεσθαι παρ’ ἑκατέρων , ὁ δὲ χρόνος ἅμα καὶ τὸ βραδὺ τό τε πολλάκις ἀνακρίνειν πρὸς τὸ φανερὰν γίγνεσθαι τὴν ἀμφισβήτησιν σύμφορον . 
ὧν ἕνεκα πρῶτον μὲν εἰς γείτονας ἰέναι χρὴ τοὺς ἐπικαλοῦντας ἀλλήλοις καὶ τοὺς φίλους τε καὶ συνειδότας ὅτι μάλιστα τὰς ἀμφισβητουμένας πράξεις , ἐὰν δ’ ἄρα μὴ ἐν τούτοις τις ἱκανὴν κρίσιν λαμβάνῃ , πρὸς ἄλλο δικαστήριον ἴτω · τὸ δὲ τρίτον , ἂν τὰ δύο δικαστήρια μὴ δύνηται διαλλάξαι , τέλος ἐπιθέτω τῇ δίκῃ.τρόπον δή τινα καὶ τῶν δικαστηρίων αἱ καταστάσεις ἀρχόντων εἰσὶν αἱρέσεις · πάντα μὲν γὰρ ἄρχοντα ἀναγκαῖον καὶ δικαστὴν εἶναί τινων , δικαστὴς δὲ οὐκ ἄρχων καί τινα τρόπον ἄρχων οὐ πάνυ φαῦλος γίγνεται τὴν τόθ’ ἡμέραν ᾗπερ ἂν κρίνων τὴν δίκην ἀποτελῇ . 
θέντες δὴ καὶ τοὺς δικαστὰς ὡς ἄρχοντας , λέγωμεν τίνες ἂν εἶεν πρέποντες καὶ τίνων ἄρα δικασταὶ καὶ πόσοι ἐφ’ ἕκαστον . 
κυριώτατον μὲν τοίνυν ἔστω δικαστήριον ὅπερ ἂν αὐτοὶ ἑαυτοῖς ἀποφήνωσιν ἕκαστοι , κοινῇ τινας ἑλόμενοι · δύο δὴ τῶν λοιπῶν ἔστω κριτήρια , τὸ μὲν ὅταν τίς τινα ἰδιώτην ἰδιώτης , ἐπαιτιώμενος ἀδικεῖν αὐτόν , ἄγων εἰς δίκην βούληται διακριθῆναι , τὸ δ’ ὁπόταν τὸ δημόσιον ὑπό τινος τῶν πολιτῶν ἡγῆταί τις ἀδικεῖσθαι καὶ βουληθῇ τῷ κοινῷ βοηθεῖν , λεκτέον ὁποῖοί τ’ εἰσὶν καὶ τίνες οἱ κριταί . 
πρῶτον δὴ δικαστήριον ἡμῖν γιγνέσθω κοινὸν ἅπασι τοῖς τὸ τρίτον ἀμφισβητοῦσιν ἰδιώταις πρὸς ἀλλήλους , γενόμενον τῇδέ πῃ . 
πάσας δὴ τὰς ἀρχάς , ὁπόσαι τε κατ’ ἐνιαυτὸν καὶ ὁπόσαι πλείω χρόνον ἄρχουσιν , ἐπειδὰν μέλλῃ νέος ἐνιαυτὸς μετὰ θερινὰς τροπὰς τῷ ἐπιόντι μηνὶ γίγνεσθαι , ταύτης τῆς ἡμέρας τῇ πρόσθεν πάντας χρὴ τοὺς ἄρχοντας συνελθεῖν εἰς ἓν ἱερὸν καὶ τὸν θεὸν ὀμόσαντας οἷον ἀπάρξασθαι πάσης ἀρχῆς ἕνα δικαστήν , ὃς ἂν ἐν ἀρχῇ ἑκάστῃ ἄριστός τε εἶναι δόξῃ καὶ ἄριστ’ ἂν καὶ ὁσιώτατα τὰς δίκας τοῖς πολίταις αὐτῷ τὸν ἐπιόντα ἐνιαυτὸν φαίνηται διακρίνειν . 
τούτων δὲ αἱρεθέντων γίγνεσθαι μὲν δοκιμασίαν ἐν τοῖς ἑλομένοις αὐτοῖς , ἐὰν δὲ ἀποδοκιμασθῇ τις , ἕτερον ἀνθαιρεῖσθαι κατὰ ταὐτά , τοὺς δὲ δοκιμασθέντας δικάζειν μὲν τοῖς τἆλλα δικαστήρια φυγοῦσι , τὴν δὲ ψῆφον φανερὰν φέρειν · ἐπηκόους δ’ εἶναι καὶ θεατὰς τούτων τῶν δικῶν ἐξ ἀνάγκης μὲν βουλευτὰς καὶ τοὺς ἄλλους ἄρχοντας τοὺς ἑλομένους αὐτούς , τῶν δὲ ἄλλων τὸν βουλόμενον . 
ἐὰν δέ τις ἐπαιτιᾶταί τινα ἑκόντα ἀδίκως κρῖναι τὴν δίκην , εἰς τοὺς νομοφύλακας ἰὼν κατηγορείτω · ὁ δὲ ὀφλὼν τὴν τοιαύτην δίκην ὑπεχέτω μὲν τοῦ βλάβους τῷ βλαφθέντι τὸ ἥμισυ τίνειν , ἐὰν δὲ μείζονος ἄξιος εἶναι δόξῃ ζημίας , προστιμᾶν τοὺς κρίναντας τὴν δίκην ὅτι χρὴ πρὸς τούτῳ παθεῖν αὐτὸν ἢ ἀποτίνειν τῷ κοινῷ καὶ τῷ τὴν δίκην δικασαμένῳ . 
περὶ δὲ τῶν δημοσίων ἐγκλημάτων ἀναγκαῖον πρῶτον μὲν τῷ πλήθει μεταδιδόναι τῆς κρίσεως—οἱ γὰρ ἀδικούμενοι πάντες εἰσίν , ὁπόταν τις τὴν πόλιν ἀδικῇ , καὶ χαλεπῶς ἂν ἐν δίκῃ φέροιεν ἄμοιροι γιγνόμενοι τῶν τοιούτων διακρίσεων—ἀλλ’ ἀρχήν τε εἶναι χρὴ τῆς τοιαύτης δίκης καὶ τελευτὴν εἰς τὸν δῆμον ἀποδιδομένην , τὴν δὲ βάσανον ἐν ταῖς μεγίσταις ἀρχαῖς τρισίν , ἃς ἂν ὅ τε φεύγων καὶ ὁ διώκων συνομολογῆτον · ἐὰν δὲ μὴ δύνησθον κοινωνῆσαι τῆς ὁμολογίας αὐτοί , τὴν βουλὴν ἐπικρίνειν αὐτῶν τὴν αἵρεσιν ἑκατέρου . 
δεῖ δὲ δὴ καὶ τῶν ἰδίων δικῶν κοινωνεῖν κατὰ δύναμιν ἅπαντας · ὁ γὰρ ἀκοινώνητος ὢν ἐξουσίας τοῦ συνδικάζειν ἡγεῖται τὸ παράπαν τῆς πόλεως οὐ μέτοχος εἶναι . 
διὰ ταῦτ’ οὖν δὴ καὶ κατὰ φυλὰς ἀναγκαῖον δικαστήριά τε γίγνεσθαι καὶ κλήρῳ δικαστὰς ἐκ τοῦ παραχρῆμα ἀδιαφθόρους ταῖς δεήσεσι δικάζειν , τὸ δὲ τέλος κρίνειν πάντων τῶν τοιούτων ἐκεῖνο τὸ δικαστήριον , ὅ φαμεν εἴς γε ἀνθρωπίνην δύναμιν ὡς οἷόν τε ἀδιαφθορώτατα παρεσκευάσθαι τοῖς μὴ δυναμένοις μήτε ἐν τοῖς γείτοσι μήτε ἐν τοῖς φυλετικοῖς δικαστηρίοις ἀπαλλάττεσθαι.νῦν δὴ περὶ μὲν δικαστήρια ἡμῖν—ἃ δή φαμεν οὔθ’ ὡς ἀρχὰς οὔτε ὡς μὴ ῥᾴδιον εἰπόντα ἀναμφισβητήτως εἰρηκέναι—περὶ μὲν ταῦτα οἷον περιγραφή τις ἔξωθεν περιγεγραμμένη τὰ μὲν εἴρηκεν , τὰ δ’ ἀπολείπει σχεδόν · πρὸς γὰρ τέλει νομοθεσίας ἡ δικῶν ἀκριβὴς νόμων θέσις ἅμα καὶ διαίρεσις ὀρθότατα γίγνοιτ’ ἂν μακρῷ . 
ταύταις μὲν οὖν εἰρήσθω πρὸς τῷ τέλει περιμένειν ἡμᾶς , αἱ δὲ περὶ τὰς ἄλλας ἀρχὰς καταστάσεις σχεδὸν τὴν πλείστην εἰλήφασιν νομοθεσίαν · τὸ δὲ ὅλον καὶ ἀκριβὲς περὶ ἑνός τε καὶ πάντων τῶν κατὰ πόλιν καὶ πολιτικὴν πᾶσαν διοικήσεων οὐκ ἔστιν γενέσθαι σαφές , πρὶν ἂν ἡ διέξοδος ἀπ’ ἀρχῆς τά τε δεύτερα καὶ τὰ μέσα καὶ πάντα μέρη τὰ ἑαυτῆς ἀπολαβοῦσα πρὸς τέλος ἀφίκηται . 
νῦν μὴν ἐν τῷ παρόντι μέχρι τῆς τῶν ἀρχόντων αἱρέσεως γενομένης τελευτὴ μὲν τῶν ἔμπροσθεν αὕτη γίγνοιτ’ ἂν ἱκανή , νόμων δὲ θέσεως ἀρχὴ καὶ ἀναβολῶν ἅμα καὶ ὄκνων οὐδὲν ἔτι δεομένη . 
Κλεινίας πάντως μοι κατὰ νοῦν , ὦ ξένε , τὰ ἔμπροσθεν εἰρηκώς , τὴν ἀρχὴν νῦν τελευτῇ προσάψας περὶ τῶν τε εἰρημένων καὶ τῶν μελλόντων ῥηθήσεσθαι , ταῦτα ἔτι μᾶλλον ἐκείνων εἴρηκας φιλίως . 
Ἀθηναῖος καλῶς τοίνυν ἂν ἡμῖν ἡ πρεσβυτῶν ἔμφρων παιδιὰ μέχρι δεῦρ’ εἴη τὰ νῦν διαπεπαισμένη . 
Κλεινίας καλὴν τὴν σπουδὴν ἔοικας δηλοῦν τῶν ἀνδρῶν . 
Ἀθηναῖος εἰκός γε · τόδε δ’ ἐννοήσωμεν εἰ σοὶ δοκεῖ καθάπερ ἐμοί . 
Κλεινίας τὸ ποῖον δὴ καὶ περὶ τίνων ; 
Ἀθηναῖος οἶσθ’ ὅτι καθάπερ ζωγράφων οὐδὲν πέρας ἔχειν ἡ πραγματεία δοκεῖ περὶ ἑκάστων τῶν ζῴων , ἀλλ’ ἢ τοῦ χραίνειν ἢ ἀποχραίνειν , ἢ ὁτιδήποτε καλοῦσι τὸ τοιοῦτον οἱ ζωγράφων παῖδες , οὐκ ἄν ποτε δοκεῖ παύσασθαι κοσμοῦσα , ὥστε ἐπίδοσιν μηκέτ’ ἔχειν εἰς τὸ καλλίω τε καὶ φανερώτερα γίγνεσθαι τὰ γεγραμμένα . 
Κλεινίας σχεδὸν ἐννοῶ ἀκούων καὶ αὐτὸς ταῦτα ἃ λέγεις , ἐπεὶ ἐντριβής γε οὐδαμῶς γέγονα τῇ τοιαύτῃ τέχνῃ . 
Ἀθηναῖος καὶ οὐδέν γε ἐβλάβης . 
χρησώμεθά γε μὴν τῷ νῦν παρατυχόντι περὶ αὐτῆς ἡμῖν λόγῳ τὸ τοιόνδε , ὡς εἴ ποτέ τις ἐπινοήσειε γράψαι τε ὡς κάλλιστον ζῷον καὶ τοῦτ’ αὖ μηδέποτε ἐπὶ φαυλότερον ἀλλ’ ἐπὶ τὸ βέλτιον ἴσχειν τοῦ ἐπιόντος ἀεὶ χρόνου , συννοεῖς ὅτι θνητὸς ὤν , εἰ μή τινα καταλείψει διάδοχον τοῦ ἐπανορθοῦν τε , ἐάν τι σφάλληται τὸ ζῷον ὑπὸ χρόνων , καὶ τὸ παραλειφθὲν ὑπὸ τῆς ἀσθενείας τῆς ἑαυτοῦ πρὸς τὴν τέχνην οἷός τε εἰς τὸ πρόσθεν ἔσται φαιδρύνων ποιεῖν ἐπιδιδόναι , σμικρόν τινα χρόνον αὐτῷ πόνος παραμενεῖ πάμπολυς ; 
Κλεινίας ἀληθῆ . 
Ἀθηναῖος τί οὖν ; 
ἆρ’ οὐ τοιοῦτον δοκεῖ σοι τὸ τοῦ νομοθέτου βούλημ’ εἶναι ; 
πρῶτον μὲν γράψαι τοὺς νόμους πρὸς τὴν ἀκρίβειαν κατὰ δύναμιν ἱκανῶς · ἔπειτα προϊόντος τοῦ χρόνου καὶ τῶν δοξάντων ἔργῳ πειρώμενον , ἆρ’ οἴει τινὰ οὕτως ἄφρονα γεγονέναι νομοθέτην , ὥστ’ ἀγνοεῖν ὅτι πάμπολλα ἀνάγκη παραλείπεσθαι τοιαῦτα , ἃ δεῖ τινα συνεπόμενον ἐπανορθοῦν , ἵνα μηδαμῇ χείρων , βελτίων δὲ ἡ πολιτεία καὶ ὁ κόσμος ἀεὶ γίγνηται περὶ τὴν ᾠκισμένην αὐτῷ πόλιν ; 
Κλεινίας εἰκός—πῶς γὰρ οὔ ; 
—βούλεσθαι πάντα ὁντινοῦν τὸ τοιοῦτον . 
Ἀθηναῖος οὐκοῦν εἴ τίς τινα μηχανὴν ἔχοι πρὸς τοῦτο , ἔργῳ καὶ λόγοις τίνα τρόπον διδάξειεν ἂν ἕτερον εἴτε μείζονα εἴτε ἐλάττω περὶ τοῦτ’ ἔχειν ἔννοιαν , ὅπως χρὴ φυλάττειν καὶ ἐπανορθοῦν νόμους , οὐκ ἄν ποτε λέγων ἀπείποι τὸ τοιοῦτον πρὶν ἐπὶ τέλος ἐλθεῖν ; 
Κλεινίας πῶς γὰρ ἄν ; 
Ἀθηναῖος οὐκοῦν ἐν τῷ νῦν παρόντι ποιητέον ἐμοὶ καὶ σφῷν τοῦτο ; 
Κλεινίας τὸ ποῖον δὴ λέγεις ; 
Ἀθηναῖος ἐπειδὴ νομοθετεῖν μὲν μέλλομεν , ᾕρηνται δὲ ἡμῖν νομοφύλακες , ἡμεῖς δ’ ἐν δυσμαῖς τοῦ βίου , οἱ δ’ ὡς πρὸς ἡμᾶς νέοι , ἅμα μέν , ὥς φαμεν , δεῖ νομοθετεῖν ἡμᾶς , ἅμα δὲ πειρᾶσθαι ποιεῖν καὶ τούτους αὐτοὺς νομοθέτας τε καὶ νομοφύλακας εἰς τὸ δυνατόν . 
Κλεινίας τί μήν ; 
εἴπερ οἷοί τέ γ’ ἐσμὲν ἱκανῶς . 
Ἀθηναῖος ἀλλ’ οὖν πειρατέα γε καὶ προθυμητέα . 
Κλεινίας πῶς γὰρ οὔ ; 
Ἀθηναῖος λέγωμεν δὴ πρὸς αὐτούς · ὦ φίλοι σωτῆρες νόμων , ἡμεῖς περὶ ἑκάστων ὧν τίθεμεν τοὺς νόμους πάμπολλα παραλείψομεν—ἀνάγκη γάρ—οὐ μὴν ἀλλ’ ὅσα γε μὴ σμικρὰ καὶ τὸ ὅλον εἰς δύναμιν οὐκ ἀνήσομεν ἀπεριήγητον καθάπερ τινὶ περιγραφῇ · τοῦτο δὲ δεήσει συμπληροῦν ὑμᾶς τὸ περιηγηθέν . 
ὅποι δὲ βλέποντες δράσετε τὸ τοιοῦτον , ἀκούειν χρή . 
Μέγιλλος μὲν γὰρ καὶ ἐγὼ καὶ Κλεινίας εἰρήκαμέν τε αὐτὰ ἀλλήλοις οὐκ ὀλιγάκις , ὁμολογοῦμέν τε λέγεσθαι καλῶς · ὑμᾶς δὲ ἡμῖν βουλόμεθα συγγνώμονάς τε ἅμα καὶ μαθητὰς γίγνεσθαι , βλέποντας πρὸς ταῦτα εἰς ἅπερ ἡμεῖς συνεχωρήσαμεν ἀλλήλοις τὸν νομοφύλακά τε καὶ νομοθέτην δεῖν βλέπειν . 
ἦν δὲ ἡ συγχώρησις ἓν ἔχουσα κεφάλαιον , ὅπως ποτὲ ἀνὴρ ἀγαθὸς γίγνοιτ’ ἄν , τὴν ἀνθρώπῳ προσήκουσαν ἀρετὴν τῆς ψυχῆς ἔχων ἔκ τινος ἐπιτηδεύματος ἤ τινος ἤθους ἢ ποιᾶς κτήσεως ἢ ἐπιθυμίας ἢ δόξης ἢ μαθημάτων ποτέ τινων , εἴτε ἄρρην τις τῶν συνοικούντων οὖσα ἡ φύσις εἴτε θήλεια , νέων ἢ γερόντων , ὅπως εἰς ταὐτὸν τοῦτο ὃ λέγομεν τεταμένη σπουδὴ πᾶσα ἔσται διὰ παντὸς τοῦ βίου , τῶν δ’ ἄλλων ὁπόσα ἐμπόδια τούτοις μηδὲν προτιμῶν φανεῖται μηδ’ ὁστισοῦν , τελευτῶν δὲ καὶ πόλεως , ἐὰν ἀνάστατον ἀνάγκη φαίνηται γίγνεσθαι πρὶν ἐθέλειν δούλειον ὑπομείνασα ζυγὸν ἄρχεσθαι ὑπὸ χειρόνων , ἢ λείπειν φυγῇ τὴν πόλιν · ὡς πάντα τὰ τοιαῦτα ἄρ’ ἔσθ’ ὑπομενετέον πάσχοντας πρὶν ἀλλάξασθαι πολιτείαν ἣ χείρους ἀνθρώπους πέφυκε ποιεῖν . 
ταῦτα ἡμεῖς τε ἔμπροσθεν συνωμολογησάμεθα , καὶ νῦν ὑμεῖς ἡμῶν εἰς ταῦτα ἑκάτερα βλέποντες ἐπαινεῖτε καὶ ψέγετε τοὺς νόμους ὅσοι μὴ ταῦτα δυνατοί , τοὺς δὲ δυνατοὺς ἀσπάζεσθέ τε καὶ φιλοφρόνως δεχόμενοι ζῆτε ἐν αὐτοῖς · τὰ δ’ ἄλλα ἐπιτηδεύματα καὶ πρὸς ἄλλα τείνοντα τῶν ἀγαθῶν λεγομένων χαίρειν χρὴ προσαγορεύειν.ἀρχὴ δὲ ἔστω τῶν μετὰ ταῦτα ἡμῖν νόμων ἥδε τις , ἀφ’ ἱερῶν ἠργμένη . 
τὸν ἀριθμὸν γὰρ δὴ δεῖ πρῶτον ἀναλαβεῖν ἡμᾶς τὸν τῶν πεντακισχιλίων καὶ τετταράκοντα , ὅσας εἶχέν τε καὶ ἔχει τομὰς προσφόρους ὅ τε ὅλος ἅμα καὶ ὁ κατὰ φυλάς , ὃ δὴ τοῦ παντὸς ἔθεμεν δωδεκατημόριον , ἓν καὶ εἴκοσιν εἰκοσάκις ὀρθότατα φύν . 
ἔχει δὲ διανομὰς δώδεκα μὲν ὁ πᾶς ἀριθμὸς ἡμῖν , δώδεκα δὲ καὶ ὁ τῆς φυλῆς · ἑκάστην δὴ τὴν μοῖραν διανοεῖσθαι χρεὼν ὡς οὖσαν ἱεράν , θεοῦ δῶρον , ἑπομένην τοῖς μησὶν καὶ τῇ τοῦ παντὸς περιόδῳ . 
διὸ καὶ πᾶσαν πόλιν ἄγει μὲν τὸ σύμφυτον ἱεροῦν αὐτάς , ἄλλοι δὲ ἄλλων ἴσως ὀρθότερον ἐνείμαντό τε καὶ εὐτυχέστερον ἐθείωσαν τὴν διανομήν · ἡμεῖς δὲ οὖν νῦν φαμεν ὀρθότατα προῃρῆσθαι τὸν τῶν πεντακισχιλίων καὶ τετταράκοντα ἀριθμόν , ὃς πάσας τὰς διανομὰς ἔχει μέχρι τῶν δώδεκα ἀπὸ μιᾶς ἀρξάμενος πλὴν ἑνδεκάδος—αὕτη δ’ ἔχει σμικρότατον ἴαμα · ἐπὶ θάτερα γὰρ ὑγιὴς γίγνεται δυοῖν ἑστίαιν ἀπονεμηθείσαιν—ὡς δ’ ἐστὶν ταῦτα ἀληθῶς ὄντα , κατὰ σχολὴν οὐκ ἂν πολὺς ἐπιδείξειεν μῦθος . 
πιστεύσαντες δὴ τὰ νῦν τῇ παρούσῃ φήμῃ καὶ λόγῳ , νείμωμέν τε ταύτην , καὶ ἑκάστῃ μοίρᾳ θεὸν ἢ θεῶν παῖδα ἐπιφημίσαντες , βωμούς τε καὶ τὰ τούτοις προσήκοντα ἀποδόντες , θυσιῶν πέρι συνόδους ἐπ’ αὐτοῖς ποιώμεθα δύο τοῦ μηνός , δώδεκα μὲν τῇ τῆς φυλῆς διανομῇ , δώδεκα δὲ αὐτῷ τῷ τῆς πόλεως διαμερισμῷ , θεῶν μὲν δὴ πρῶτον χάριτος ἕνεκα καὶ τῶν περὶ θεούς , δεύτερον δὲ ἡμῶν αὐτῶν οἰκειότητός τε πέρι καὶ γνωρίσεως ἀλλήλων , ὡς φαῖμεν ἄν , καὶ ὁμιλίας ἕνεκα πάσης . 
πρὸς γὰρ δὴ τὴν τῶν γάμων κοινωνίαν καὶ σύμμειξιν ἀναγκαίως ἔχει τὴν ἄγνοιαν ἐξαιρεῖν παρ’ ὧν τέ τις ἄγεται καὶ ἃ καὶ οἷς ἐκδίδωσι , περὶ παντὸς ποιούμενον ὅτι μάλιστα τὸ μὴ σφάλλεσθαι μηδαμῶς ἐν τοῖς τοιούτοις κατὰ τὸ δυνατόν . 
τῆς οὖν τοιαύτης σπουδῆς ἕνεκα χρὴ καὶ τὰς παιδιὰς ποιεῖσθαι χορεύοντάς τε καὶ χορευούσας κόρους καὶ κόρας , καὶ ἅμα δὴ θεωροῦντάς τε καὶ θεωρουμένους μετὰ λόγου τε καὶ ἡλικίας τινὸς ἐχούσης εἰκυίας προφάσεις , γυμνοὺς καὶ γυμνὰς μέχριπερ αἰδοῦς σώφρονος ἑκάστων . 
τούτων δ’ ἐπιμελητὰς πάντων καὶ κοσμητὰς τοὺς τῶν χορῶν ἄρχοντας γίγνεσθαι καὶ νομοθέτας μετὰ τῶν νομοφυλάκων , ὅσον ἂν ἡμεῖς ἐκλείπωμεν τάττοντες · ἀναγκαῖον δέ , ὅπερ εἴπομεν , περὶ τὰ τοιαῦτα πάντα ὅσα σμικρὰ καὶ πολλὰ νομοθέτην μὲν ἐκλείπειν , τοὺς δ’ ἐμπείρους ἀεὶ κατ’ ἐνιαυτὸν γιγνομένους αὐτῶν , ἀπὸ τῆς χρείας μανθάνοντας , τάττεσθαι καὶ ἐπανορθουμένους κινεῖν κατ’ ἐνιαυτόν , ἕως ἂν ὅρος ἱκανὸς δόξῃ τῶν τοιούτων νομίμων καὶ ἐπιτηδευμάτων γεγονέναι . 
χρόνος μὲν οὖν μέτριος ἅμα καὶ ἱκανὸς γίγνοιτ’ ἂν τῆς ἐμπειρίας δεκαετηρὶς θυσιῶν τε καὶ χορειῶν , ἐπὶ πάντα καὶ ἕκαστα ταχθείς , ζῶντος μὲν τοῦ τάξαντος νομοθέτου κοινῇ , τέλος δὲ σχόντος , αὐτὰς ἑκάστας τὰς ἀρχὰς εἰς τοὺς νομοφύλακας εἰσφερούσας τὸ παραλειπόμενον τῆς αὑτῶν ἀρχῆς ἐπανορθοῦσθαι , μέχριπερ ἂν τέλος ἔχειν ἕκαστον δόξῃ τοῦ καλῶς ἐξειργάσθαι , τότε δὲ ἀκίνητα θεμένους , ἤδη χρῆσθαι μετὰ τῶν ἄλλων νόμων οὓς ἔταξε κατ’ ἀρχὰς ὁ θεὶς αὐτοῖς νομοθέτης · ὧν πέρι κινεῖν μὲν ἑκόντας μηδέποτε μηδέν , εἰ δέ τις ἀνάγκη δόξειέ ποτε καταλαβεῖν , πάσας μὲν τὰς ἀρχὰς χρὴ συμβούλους , πάντα δὲ τὸν δῆμον καὶ πάσας θεῶν μαντείας ἐπελθόντας , ἐὰν συμφωνῶσι πάντες , οὕτω κινεῖν , ἄλλως δὲ μηδέποτε μηδαμῶς , ἀλλὰ τὸν κωλύοντα ἀεὶ κατὰ νόμον κρατεῖν.ὁπότε τις οὖν καὶ ὁπηνίκα τῶν πέντε καὶ εἴκοσι γεγονότων ἔτη , σκοπῶν καὶ σκοπούμενος ὑπ’ ἄλλων , κατὰ νοῦν ἑαυτῷ καὶ πρέποντα εἰς παίδων κοινωνίαν καὶ γένεσιν ἐξηυρηκέναι πιστεύει , γαμείτω μὲν πᾶς ἐντὸς τῶν πέντε καὶ τριάκοντα ἐτῶν , τὸ δὲ πρέπον καὶ τὸ ἁρμόττον ὡς χρὴ ζητεῖν , πρῶτον ἐπακουσάτω · δεῖ γάρ , ὥς φησιν Κλεινίας , ἔμπροσθεν τοῦ νόμου προοίμιον οἰκεῖον ἑκάστῳ προτιθέναι . 
Κλεινίας κάλλιστα , ὦ ξένε , διεμνημόνευσας , ἔλαβές τε τοῦ λόγου καιρὸν καὶ μάλ’ ἐμοὶ δοκοῦντ’ εἶναι σύμμετρον . 
Ἀθηναῖος εὖ λέγεις . 
ὦ παῖ , τοίνυν φῶμεν ἀγαθῶν πατέρων φύντι , τοὺς παρὰ τοῖς ἔμφροσιν εὐδόξους γάμους χρὴ γαμεῖν , οἵ σοι παραινοῖεν ἂν μὴ φεύγειν τὸν τῶν πενήτων μηδὲ τὸν τῶν πλουσίων διώκειν διαφερόντως γάμον , ἀλλ’ ἐὰν τἆλλα ἰσάζῃ , τὸν ὑποδεέστερον ἀεὶ τιμῶντα εἰς τὴν κοινωνίαν συνιέναι . 
τῇ τε γὰρ πόλει σύμφορον ἂν εἴη ταύτῃ ταῖς τε συνιούσαις ἑστίαις · τὸ γὰρ ὁμαλὸν καὶ σύμμετρον ἀκράτου μυρίον διαφέρει πρὸς ἀρετήν . 
κοσμίων τε πατέρων χρὴ προθυμεῖσθαι γίγνεσθαι κηδεστὴν τὸν αὑτῷ συνειδότα ἰταμώτερον ἅμα καὶ θᾶττον τοῦ δέοντος πρὸς πάσας τὰς πράξεις φερόμενον · τὸν δ’ ἐναντίως πεφυκότα ἐπὶ τἀναντία χρὴ κηδεύματα πορεύεσθαι . 
καὶ κατὰ παντὸς εἷς ἔστω μῦθος γάμου · τὸν γὰρ τῇ πόλει δεῖ συμφέροντα μνηστεύειν γάμον ἕκαστον , οὐ τὸν ἥδιστον αὑτῷ . 
φέρεται δέ πως πᾶς ἀεὶ κατὰ φύσιν πρὸς τὸν ὁμοιότατον αὑτῷ , ὅθεν ἀνώμαλος ἡ πόλις ὅλη γίγνεται χρήμασίν τε καὶ τρόπων ἤθεσιν · ἐξ ὧν ἃ μὴ βουλόμεθα συμβαίνειν ἡμῖν , καὶ μάλιστα συμβαίνει ταῖς πλείσταις πόλεσι . 
ταῦτα δὴ διὰ λόγου μὲν νόμῳ προστάττειν , μὴ γαμεῖν πλούσιον πλουσίου , μηδὲ πολλὰ δυνάμενον πράττειν ἄλλου τοιούτου , θάττους δὲ ἤθεσι πρὸς βραδυτέρους καὶ βραδυτέρους πρὸς θάττους ἀναγκάζειν τῇ τῶν γάμων κοινωνίᾳ πορεύεσθαι , πρὸς τῷ γελοῖα εἶναι θυμὸν ἂν ἐγείραι πολλοῖς · οὐ γὰρ ῥᾴδιον ἐννοεῖν ὅτι πόλιν εἶναι δεῖ δίκην κρατῆρος κεκραμένην , οὗ μαινόμενος μὲν οἶνος ἐγκεχυμένος ζεῖ , κολαζόμενος δὲ ὑπὸ νήφοντος ἑτέρου θεοῦ καλὴν κοινωνίαν λαβὼν ἀγαθὸν πῶμα καὶ μέτριον ἀπεργάζεται . 
τοῦτ’ οὖν γιγνόμενον ἐν τῇ τῶν παίδων μείξει διορᾶν ὡς ἔπος εἰπεῖν δυνατὸς οὐδείς · τούτων δὴ χάριν ἐᾶν μὲν νόμῳ τὰ τοιαῦτα ἀναγκαῖον , ἐπᾴδοντα δὲ πείθειν πειρᾶσθαι τὴν τῶν παίδων ὁμαλότητα αὐτῶν αὑτοῖς τῆς τῶν γάμων ἰσότητος ἀπλήστου χρημάτων οὔσης περὶ πλείονος ἕκαστον ποιεῖσθαι , καὶ δῑ ὀνείδους ἀποτρέπειν τὸν περὶ τὰ χρήματα ἐν τοῖς γάμοις ἐσπουδακότα , ἀλλὰ μὴ γραπτῷ νόμῳ βιαζόμενον.περὶ γάμων δὴ ταῦτ’ ἔστω παραμύθια λεγόμενα , καὶ δὴ καὶ τὰ ἔμπροσθε τούτων ῥηθέντα , ὡς χρὴ τῆς ἀειγενοῦς φύσεως ἀντέχεσθαι τῷ παῖδας παίδων καταλείποντα ἀεὶ τῷ θεῷ ὑπηρέτας ἀνθ’ αὑτοῦ παραδιδόναι . 
πάντα οὖν ταῦτα καὶ ἔτι πλείω τις ἂν εἴποι περὶ γάμων , ὡς χρὴ γαμεῖν , προοιμιαζόμενος ὀρθῶς · ἂν δ’ ἄρα τις μὴ πείθηται ἑκών , ἀλλότριον δὲ αὑτὸν καὶ ἀκοινώνητον ἐν τῇ πόλει ἔχῃ καὶ ἄγαμος ὢν γένηται πεντεκαιτριακοντούτης , ζημιούσθω κατ’ ἐνιαυτὸν ἕκαστον , ὁ μέγιστον μὲν τίμημα κεκτημένος ἑκατὸν δραχμαῖς , ὁ δὲ τὸ δεύτερον ἑβδομήκοντα , τρίτον δὲ ἑξήκοντα , ὁ δὲ τὸ τέταρτον τριάκοντα . 
τοῦτο δ’ ἔστω τῆς Ἥρας ἱερόν . 
ὁ δὲ μὴ ἐκτίνων κατ’ ἐνιαυτὸν δεκαπλάσιον ὀφειλέτω · πραττέσθω δὲ ὁ ταμίας τῆς θεοῦ , μὴ ἐκπράξας δὲ αὐτὸς ὀφειλέτω καὶ ἐν ταῖς εὐθύναις τοῦ τοιούτου λόγον ὑπεχέτω πᾶς . 
εἰς μὲν οὖν χρήματα ὁ μὴ ’θέλων γαμεῖν ταῦτα ζημιούσθω , τιμῆς δὲ παρὰ τῶν νεωτέρων ἄτιμος πάσης ἔστω , καὶ μηδεὶς ὑπακουέτω μηδὲν αὐτῷ ἑκὼν τῶν νέων · ἐὰν δὲ κολάζειν τινὰ ἐπιχειρῇ , πᾶς τῷ ἀδικουμένῳ βοηθείτω καὶ ἀμυνέτω , μὴ βοηθῶν δὲ ὁ παραγενόμενος δειλός τε ἅμα καὶ κακὸς ὑπὸ τοῦ νόμου πολίτης εἶναι λεγέσθω.περὶ δὲ προικὸς εἴρηται μὲν καὶ πρότερον , εἰρήσθω δὲ πάλιν ὡς ἴσα ἀντὶ ἴσων ἐστὶν τὸ μήτε λαμβάνοντι μήτ’ ἐκδιδόντι διὰ χρημάτων ἀπορίαν γηράσκειν τοὺς πένητας · τὰ γὰρ ἀναγκαῖα ὑπάρχοντά ἐστι πᾶσι τῶν ἐν ταύτῃ τῇ πόλει , ὕβρις δὲ ἧττον γυναιξὶ καὶ δουλεία ταπεινὴ καὶ ἀνελεύθερος διὰ χρήματα τοῖς γήμασι γίγνοιτο ἄν . 
καὶ ὁ μὲν πειθόμενος ἓν τῶν καλῶν δρῴη τοῦτ’ ἄν · ὁ δὲ μὴ πειθόμενος ἢ διδοὺς ἢ λαμβάνων πλέον ἢ πεντήκοντα ἄξια δραχμῶν ἐσθῆτος χάριν , ὁ δὲ μνᾶς , ὁ δὲ τριῶν ἡμιμναίων , ὁ δὲ δυοῖν μναῖν , ὁ τὸ μέγιστον τίμημα κεκτημένος , ὀφειλέτω μὲν τῷ δημοσίῳ τοσοῦτον ἕτερον , τὸ δὲ δοθὲν ἢ ληφθὲν ἱερὸν ἔστω τῆς Ἥρας τε καὶ τοῦ Διός , πραττόντων δὲ οἱ ταμίαι τούτοιν τοῖν θεοῖν , καθάπερ ἐρρήθη τῶν μὴ γαμούντων πέρι τοὺς ταμίας ἐκπράττειν ἑκάστοτε τοὺς τῆς Ἥρας ἢ παρ’ αὑτῶν ἑκάστους τὴν ζημίαν ἐκτίνειν.ἐγγύην δὲ εἶναι κυρίαν πατρὸς μὲν πρῶτον , δευτέραν πάππου , τρίτην δὲ ἀδελφῶν ὁμοπατρίων , ἐὰν δὲ μηδὲ εἷς ᾖ τούτων , τὴν πρὸς μητρὸς μετὰ τοῦτο εἶναι κυρίαν ὡσαύτως · ἐὰν δ’ ἄρα τύχη τις ἀήθης συμβαίνῃ , τοὺς ἐγγύτατα γένους ἀεὶ κυρίους εἶναι μετὰ τῶν ἐπιτρόπων.ὅσα δὲ προτέλεια γάμων ἤ τις ἄλλη περὶ τὰ τοιαῦτα ἱερουργία μελλόντων ἢ γιγνομένων ἢ γεγονότων προσήκουσά ἐστιν τελεῖσθαι , τοὺς ἐξηγητὰς ἐρωτῶντα χρὴ καὶ πειθόμενον ἐκείνοις ἕκαστον ἡγεῖσθαι πάντα ἑαυτῷ μετρίως γίγνεσθαι.περὶ δὲ τῶν ἑστιάσεων , φίλους μὲν χρὴ καὶ φίλας μὴ πλείους πέντε ἑκατέρων συγκαλεῖν , συγγενῶν δὲ καὶ οἰκείων ὡσαύτως τοσούτους ἄλλους ἑκατέρων · ἀνάλωμα δὲ μὴ γίγνεσθαι πλέον ἢ κατὰ τὴν οὐσίαν μηδενί , τῷ μὲν εἰς χρήματα μεγίστῳ μνᾶν , τῷ δ’ ἥμισυ τοῦ τοσούτου , τῷ δ’ ἐφεξῆς οὕτω , καθάπερ ὑποβέβηκεν ἑκάστῳ τὸ τίμημα . 
καὶ τὸν μὲν πειθόμενον τῷ νόμῳ ἐπαινεῖν χρὴ πάντας , τὸν δὲ ἀπειθοῦντα κολαζόντων οἱ νομοφύλακες ὡς ἀπειρόκαλόν τε ὄντα καὶ ἀπαίδευτον τῶν περὶ τὰς νυμφικὰς μούσας νόμων . 
πίνειν δὲ εἰς μέθην οὔτε ἄλλοθί που πρέπει , πλὴν ἐν ταῖς τοῦ τὸν οἶνον δόντος θεοῦ ἑορταῖς , οὐδ’ ἀσφαλές , οὔτ’ οὖν δὴ περὶ γάμους ἐσπουδακότα , ἐν οἷς ἔμφρονα μάλιστα εἶναι πρέπει νύμφην καὶ νυμφίον μεταβολὴν οὐ σμικρὰν βίου μεταλλάττοντας , ἅμα δὲ καὶ τὸ γεννώμενον ὅπως ὅτι μάλιστα ἐξ ἐμφρόνων ἀεὶ γίγνηται · σχεδὸν γὰρ ἄδηλον ὁποία νὺξ ἢ φῶς αὐτὸ γεννήσει μετὰ θεοῦ . 
καὶ πρὸς τούτοις δεῖ μὴ τῶν σωμάτων διακεχυμένων ὑπὸ μέθης γίγνεσθαι τὴν παιδουργίαν , ἀλλ’ εὐπαγὲς ἀπλανὲς ἡσυχαῖόν τε ἐν μοίρᾳ συνίστασθαι τὸ φυόμενον . 
ὁ δὲ διῳνωμένος αὐτός τε φέρεται πάντῃ καὶ φέρει , λυττῶν κατά τε σῶμα καὶ ψυχήν · σπείρειν οὖν παράφορος ἅμα καὶ κακὸς ὁ μεθύων , ὥστ’ ἀνώμαλα καὶ ἄπιστα καὶ οὐδὲν εὐθύπορον ἦθος οὐδὲ σῶμα ἐκ τῶν εἰκότων γεννῴη ποτ’ ἄν . 
διὸ μᾶλλον μὲν ὅλον τὸν ἐνιαυτὸν καὶ βίον χρή , μάλιστα δὲ ὁπόσον ἂν γεννᾷ χρόνον , εὐλαβεῖσθαι καὶ μὴ πράττειν μήτε ὅσα νοσώδη ἑκόντα εἶναι μήτε ὅσα ὕβρεως ἢ ἀδικίας ἐχόμενα—εἰς γὰρ τὰς τῶν γεννωμένων ψυχὰς καὶ σώματα ἀναγκαῖον ἐξομοργνύμενον ἐκτυποῦσθαι καὶ τίκτειν πάντῃ φαυλότερα—διαφερόντως δὲ ἐκείνην τὴν ἡμέραν καὶ νύκτα ἀπέχεσθαι τῶν περὶ τὰ τοιαῦτα · ἀρχὴ γὰρ καὶ θεὸς ἐν ἀνθρώποις ἱδρυμένη σῴζει πάντα , τιμῆς ἐὰν τῆς προσηκούσης αὐτῇ παρ’ ἑκάστου τῶν χρωμένων λαγχάνῃ.νομίσαντα δ’ εἶναι χρὴ τὸν γαμοῦντα ταῖν οἰκίαιν ταῖν ἐν τῷ κλήρῳ τὴν ἑτέραν οἷον νεοττῶν ἐγγέννησιν καὶ τροφήν , χωρισθέντα ἀπὸ πατρὸς καὶ μητρὸς τὸν γάμον ἐκεῖ ποιεῖσθαι καὶ τὴν οἴκησιν καὶ τὴν τροφὴν αὑτοῦ καὶ τῶν τέκνων . 
ἐν γὰρ ταῖς φιλίαις ἐὰν μὲν πόθος ἐνῇ τις , κολλᾷ καὶ συνδεῖ πάντα ἤθη · κατακορὴς δὲ συνουσία καὶ οὐκ ἴσχουσα τὸν διὰ χρόνου πόθον ἀπορρεῖν ἀλλήλων ποιεῖ ὑπερβολαῖς πλησμονῆς . 
ὧν δὴ χάριν μητρὶ καὶ πατρὶ καὶ τοῖς τῆς γυναικὸς οἰκείοις παρέντας χρὴ τὰς αὑτῶν οἰκήσεις , οἷον εἰς ἀποικίαν ἀφικομένους , αὐτοὺς ἐπισκοποῦντάς τε ἅμα καὶ ἐπισκοπουμένους οἰκεῖν , γεννῶντάς τε καὶ ἐκτρέφοντας παῖδας , καθάπερ λαμπάδα τὸν βίον παραδιδόντας ἄλλοις ἐξ ἄλλων , θεραπεύοντας ἀεὶ θεοὺς κατὰ νόμους.κτήματα δὲ τὸ μετὰ τοῦτο ποῖα ἄν τις κεκτημένος ἐμμελεστάτην οὐσίαν κεκτῇτο ; 
τὰ μὲν οὖν πολλὰ οὔτε νοῆσαι χαλεπὸν οὔτε κτήσασθαι , τὰ δὲ δὴ τῶν οἰκετῶν χαλεπὰ πάντῃ . 
τὸ δ’ αἴτιον , οὐκ ὀρθῶς πως καί τινα τρόπον ὀρθῶς περὶ αὐτῶν λέγομεν · ἐναντία γὰρ ταῖς χρείαις , καὶ κατὰ τὰς χρείας αὖ , ποιούμεθα περὶ δούλων καὶ τὰ λεγόμενα . 
Μέγιλλος πῶς δ’ αὖ τοῦτο λέγομεν ; 
οὐ γάρ πω μανθάνομεν , ὦ ξένε , ὅτι τὰ νῦν φράζεις . 
Ἀθηναῖος καὶ μάλα γε , ὦ Μέγιλλε , εἰκότως · σχεδὸν γὰρ πάντων τῶν Ἑλλήνων ἡ Λακεδαιμονίων εἱλωτεία πλείστην ἀπορίαν παράσχοιτ’ ἂν καὶ ἔριν τοῖς μὲν ὡς εὖ , τοῖς δ’ ὡς οὐκ εὖ γεγονυῖά ἐστιν—ἐλάττω δὲ ἥ τε Ἡρακλεωτῶν δουλεία τῆς τῶν Μαριανδυνῶν καταδουλώσεως ἔριν ἂν ἔχοι , τὸ Θετταλῶν τ’ αὖ πενεστικὸν ἔθνος—εἰς ἃ καὶ πάντα τὰ τοιαῦτα βλέψαντας ἡμᾶς τί χρὴ ποιεῖν περὶ κτήσεως οἰκετῶν ; 
ὃ δὴ παριὼν τῷ λόγῳ ἔτυχον εἰπών , καὶ σύ με εἰκότως τί ποτε φράζοιμι ἠρώτησας , τόδε ἐστίν . 
ἴσμεν ὅτι που πάντες εἴποιμεν ἂν ὡς χρὴ δούλους ὡς εὐμενεστάτους ἐκτῆσθαι καὶ ἀρίστους · πολλοὶ γὰρ ἀδελφῶν ἤδη δοῦλοι καὶ ὑέων τισὶν κρείττους πρὸς ἀρετὴν πᾶσαν γενόμενοι , σεσώκασιν δεσπότας καὶ κτήματα τάς τε οἰκήσεις αὐτῶν ὅλας . 
ταῦτα γὰρ ἴσμεν που περὶ δούλων λεγόμενα . 
Μέγιλλος τί μήν ; 
Ἀθηναῖος οὐκοῦν καὶ τοὐναντίον , ὡς ὑγιὲς οὐδὲν ψυχῆς δούλης , οὐδὲ πιστεύειν οὐδέποτ’ οὐδὲν τῷ γένει δεῖ τὸν νοῦν κεκτημένον ; 
ὁ δὲ σοφώτατος ἡμῖν τῶν ποιητῶν καὶ ἀπεφήνατο , ὑπὲρ τοῦ Διὸς ἀγορεύων , ὡς— 
 . 
. . ἥμισυ γάρ τε νόουηομ . 
οδ . 
17.322 , φησίν , . 
. . ἀπαμείρεται εὐρύοπα Ζεύσἀνδρῶν , οὓς ἂν δὴ κατὰ δούλιον ἦμαρ ἕλῃσι.ηομ . 
οδ . 
17.322ταῦτα δὴ διαλαβόντες ἕκαστοι τοῖς διανοήμασιν οἱ μὲν πιστεύουσί τε οὐδὲν γένει οἰκετῶν , κατὰ δὲ θηρίων φύσιν κέντροις καὶ μάστιξιν οὐ τρὶς μόνον ἀλλὰ πολλάκις ἀπεργάζονται δούλας τὰς ψυχὰς τῶν οἰκετῶν · οἱ δ’ αὖ τἀναντία τούτων δρῶσι πάντα . 
Μέγιλλος τί μήν ; 
Κλεινίας τί οὖν δὴ χρὴ ποιεῖν , τούτων , ὦ ξένε , διαφερομένων οὕτω , περὶ τῆς ἡμετέρας αὖ χώρας ἡμᾶς , τῆς τε κτήσεως ἅμα καὶ κολάσεως τῶν δούλων πέρι ; 
Ἀθηναῖος τί δ’ , ὦ Κλεινία ; 
δῆλον ὡς ἐπειδὴ δύσκολόν ἐστι τὸ θρέμμα ἄνθρωπος , καὶ πρὸς τὴν ἀναγκαίαν διόρισιν , τὸ δοῦλόν τε ἔργῳ διορίζεσθαι καὶ ἐλεύθερον καὶ δεσπότην , οὐδαμῶς εὔχρηστον ἐθέλειν εἶναί τε καὶ γίγνεσθαι φαίνεται , χαλεπὸν δὴ τὸ κτῆμα · ἔργῳ γὰρ πολλάκις ἐπιδέδεικται περὶ τὰς Μεσσηνίων συχνὰς εἰωθυίας ἀποστάσεις γίγνεσθαι , καὶ περί γε τὰς τῶν ἐκ μιᾶς φωνῆς πολλοὺς οἰκέτας κτωμένων πόλεις , ὅσα κακὰ συμβαίνει , καὶ ἔτι τὰ τῶν λεγομένων περιδίνων τῶν περὶ τὴν Ἰταλίαν γιγνομένων παντοδαπὰ κλωπῶν ἔργα τε καὶ παθήματα . 
πρὸς ἅ τις ἂν πάντα βλέψας διαπορήσειε τί χρὴ δρᾶν περὶ ἁπάντων τῶν τοιούτων . 
δύο δὴ λείπεσθον μόνω μηχανά , μήτε πατριώτας ἀλλήλων εἶναι τοὺς μέλλοντας ῥᾷον δουλεύσειν , ἀσυμφώνους τε εἰς δύναμιν ὅτι μάλιστα , τρέφειν δ’ αὐτοὺς ὀρθῶς , μὴ μόνον ἐκείνων ἕνεκα , πλέον δὲ αὑτῶν προτιμῶντας · ἡ δὲ τροφὴ τῶν τοιούτων μήτε τινὰ ὕβριν ὑβρίζειν εἰς τοὺς οἰκέτας , ἧττον δέ , εἰ δυνατόν , ἀδικεῖν ἢ τοὺς ἐξ ἴσου . 
διάδηλος γὰρ ὁ φύσει καὶ μὴ πλαστῶς σέβων τὴν δίκην , μισῶν δὲ ὄντως τὸ ἄδικον , ἐν τούτοις τῶν ἀνθρώπων ἐν οἷς αὐτῷ ῥᾴδιον ἀδικεῖν · ὁ περὶ τὰ τῶν δούλων οὖν ἤθη καὶ πράξεις γιγνόμενός τις ἀμίαντος τοῦ τε ἀνοσίου πέρι καὶ ἀδίκου , σπείρειν εἰς ἀρετῆς ἔκφυσιν ἱκανώτατος ἂν εἴη , ταὐτὸν δ’ ἔστ’ εἰπεῖν τοῦτο ὀρθῶς ἅμα λέγοντα ἐπί τε δεσπότῃ καὶ τυράννῳ καὶ πᾶσαν δυναστείαν δυναστεύοντι πρὸς ἀσθενέστερον ἑαυτοῦ . 
κολάζειν γε μὴν ἐν δίκῃ δούλους δεῖ , καὶ μὴ νουθετοῦντας ὡς ἐλευθέρους θρύπτεσθαι ποιεῖν · τὴν δὲ οἰκέτου πρόσρησιν χρὴ σχεδὸν ἐπίταξιν πᾶσαν γίγνεσθαι , μὴ προσπαίζοντας μηδαμῇ μηδαμῶς οἰκέταις , μήτ’ οὖν θηλείαις μήτε ἄρρεσιν , ἃ δὴ πρὸς δούλους φιλοῦσι πολλοὶ σφόδρα ἀνοήτως θρύπτοντες χαλεπώτερον ἀπεργάζεσθαι τὸν βίον ἐκείνοις τε ἄρχεσθαι καὶ ἑαυτοῖς ἄρχειν . 
Κλεινίας ὀρθῶς λέγεις . 
Ἀθηναῖος οὐκοῦν ὅτε τις οἰκέταις κατεσκευασμένος εἰς δύναμιν εἴη πλήθει καὶ ἐπιτηδειότητι πρὸς ἑκάστας τὰς τῶν ἔργων παραβοηθείας , τὸ δὴ μετὰ τοῦτο οἰκήσεις χρὴ διαγράφειν τῷ λόγῳ ; 
Κλεινίας πάνυ μὲν οὖν . 
Ἀθηναῖος καὶ συμπάσης γε ὡς ἔπος εἰπεῖν ἔοικεν τῆς οἰκοδομικῆς πέρι τήν γε δὴ νέαν καὶ ἀοίκητον ἐν τῷ πρόσθεν πόλιν ἐπιμελητέον εἶναι , τίνα τρόπον ἕκαστα ἕξει τούτων περί τε ἱερὰ καὶ τείχη . 
γάμων δ’ ἦν ἔμπροσθεν ταῦτα , ὦ Κλεινία , νῦν δ’ ἔπειπερ λόγῳ γίγνεται , καὶ μάλ’ ἐγχωρεῖ ταύτῃ γίγνεσθαι τὰ νῦν · ἔργῳ μὴν ὅταν γίγνηται , ταῦτ’ ἔμπροσθεν τῶν γάμων , ἐὰν θεὸς ἐθέλῃ , ποιήσαντες , ἐκεῖνα ἤδη τότε ἐπὶ πᾶσιν τοῖς τοιούτοις ἀποτελοῦμεν . 
νῦν δὲ μόνον ὅσον τινὰ τύπον αὐτῶν δῑ ὀλίγων ἐπεξέλθωμεν . 
Κλεινίας πάνυ μὲν οὖν . 
Ἀθηναῖος τὰ μὲν τοίνυν ἱερὰ πᾶσαν πέριξ τήν τε ἀγορὰν χρὴ κατασκευάζειν , καὶ τὴν πόλιν ὅλην ἐν κύκλῳ πρὸς τοῖς ὑψηλοῖς τῶν τόπων , εὐερκείας τε καὶ καθαρότητος χάριν · πρὸς δὲ αὐτοῖς οἰκήσεις τε ἀρχόντων καὶ δικαστηρίων , ἐν οἷς τὰς δίκας ὡς ἱερωτάτοις οὖσιν λήψονταί τε καὶ δώσουσι , τὰ μὲν ὡς ὁσίων πέρι , τὰ δὲ καὶ τοιούτων θεῶν ἱδρύματα , καὶ ἐν τούτοις δικαστήρια , ἐν οἷς αἵ τε τῶν φόνων πρέπουσαι δίκαι γίγνοιντ’ ἂν καὶ ὅσα θανάτων ἄξια ἀδικήματα . 
περὶ δὲ τειχῶν , ὦ Μέγιλλε , ἔγωγ’ ἂν τῇ Σπάρτῃ συμφεροίμην τὸ καθεύδειν ἐᾶν ἐν τῇ γῇ κατακείμενα τὰ τείχη καὶ μὴ ἐπανιστάναι , τῶνδε εἵνεκα . 
καλῶς μὲν καὶ ὁ ποιητικὸς ὑπὲρ αὐτῶν λόγος ὑμνεῖται , τὸ χαλκᾶ καὶ σιδηρᾶ δεῖν εἶναι τὰ τείχη μᾶλλον ἢ γήινα · τὸ δ’ ἡμέτερον ἔτι πρὸς τούτοις γέλωτ’ ἂν δικαίως πάμπολυν ὄφλοι , τὸ κατ’ ἐνιαυτὸν μὲν ἐκπέμπειν εἰς τὴν χώραν τοὺς νέους , τὰ μὲν σκάψοντας , τὰ δὲ ταφρεύσοντας , τὰ δὲ καὶ διά τινων οἰκοδομήσεων εἴρξοντας τοὺς πολεμίους , ὡς δὴ τῶν ὅρων τῆς χώρας οὐκ ἐάσοντας ἐπιβαίνειν , τεῖχος δὲ περιβαλοίμεθα , ὃ πρῶτον μὲν πρὸς ὑγίειαν ταῖς πόλεσιν οὐδαμῶς συμφέρει , πρὸς δέ τινα μαλθακὴν ἕξιν ταῖς ψυχαῖς τῶν ἐνοικούντων εἴωθε ποιεῖν , προκαλούμενον εἰς αὐτὸ καταφεύγοντας μὴ ἀμύνεσθαι τοὺς πολεμίους , μηδὲ τῷ φρουρεῖν ἀεί τινας ἐν αὐτῇ νύκτωρ καὶ μεθ’ ἡμέραν , τούτῳ τῆς σωτηρίας τυγχάνειν , τείχεσι δὲ καὶ πύλαις διανοεῖσθαι φραχθέντας τε καὶ καθεύδοντας σωτηρίας ὄντως ἕξειν μηχανάς , ὡς ἐπὶ τὸ μὴ πονεῖν γεγονότας , ἀγνοοῦντας δ’ αὖ τὴν ῥᾳστώνην ὡς ὄντως ἐστὶν ἐκ τῶν πόνων · ἐκ ῥᾳστώνης δέ γε , οἶμαι , τῆς αἰσχρᾶς οἱ πόνοι καὶ ῥᾳθυμίας πεφύκασι γίγνεσθαι πάλιν . 
ἀλλ’ εἰ δὴ τεῖχός γέ τι χρεὼν ἀνθρώποις εἶναι , τὰς οἰκοδομίας χρὴ τὰς τῶν ἰδίων οἰκήσεων οὕτως ἐξ ἀρχῆς βάλλεσθαι , ὅπως ἂν ᾖ πᾶσα ἡ πόλις ἓν τεῖχος , ὁμαλότητί τε καὶ ὁμοιότησιν εἰς τὰς ὁδοὺς πασῶν τῶν οἰκήσεων ἐχουσῶν εὐέρκειαν , ἰδεῖν τε οὐκ ἀηδὲς μιᾶς οἰκίας σχῆμα ἐχούσης αὐτῆς , εἴς τε τὴν τῆς φυλακῆς ῥᾳστώνην ὅλῳ καὶ παντὶ πρὸς σωτηρίαν γίγνοιτ’ ἂν διάφορος . 
τούτων δέ , ὡς ἂν μένῃ τὰ κατ’ ἀρχὰς οἰκοδομηθέντα , μέλειν μὲν μάλιστα τοῖς ἐνοικοῦσι πρέπον ἂν εἴη , τοὺς δὲ ἀστυνόμους ἐπιμελεῖσθαι καὶ προσαναγκάζοντας τὸν ὀλιγωροῦντα ζημιοῦντας , καὶ πάντων δὴ τῶν κατὰ τὸ ἄστυ καθαρότητός τ’ ἐπιμελεῖσθαι , καὶ ὅπως ἰδιώτης μηδεὶς μηδὲν τῶν τῆς πόλεως μήτε οἰκοδομήμασι μήτε οὖν ὀρύγμασιν ἐπιλήψεται . 
καὶ δὴ καὶ ὑδάτων τῶν ἐκ Διὸς εὐροίας τούτους ἐπιμελεῖσθαι χρεών , καὶ ὅσα ἐντὸς πόλεως ἢ ὁπόσα ἔξω πρέπον ἂν οἰκεῖν εἴη · ταῦτα δὲ πάντα συνιδόντες ταῖς χρείαις οἱ νομοφύλακες ἐπινομοθετούντων καὶ τῶν ἄλλων ὁπόσα ἂν ὁ νόμος ἐκλείπῃ δῑ ἀπορίαν . 
ὅτε δὲ ταῦτά τε καὶ τὰ περὶ ἀγορὰν οἰκοδομήματα καὶ τὰ περὶ τὰ γυμνάσια καὶ πάντα ὅσα διδασκαλεῖα κατεσκευασμένα περιμένει τοὺς φοιτητὰς καὶ θεατὰς θέατρα , πορευώμεθα ἐπὶ τὰ μετὰ τοὺς γάμους , τῆς νομοθεσίας ἑξῆς ἐχόμενοι . 
Κλεινίας πάνυ μὲν οὖν . 
Ἀθηναῖος γάμοι μὲν τοίνυν ἡμῖν ἔστωσαν γεγονότες , ὦ Κλεινία · δίαιτα δὲ πρὸ παιδογονίας οὐκ ἐλάττων ἐνιαυσίας γίγνοιτ’ ἂν τὸ μετὰ τοῦτο , ἣν δὴ τίνα τρόπον χρὴ ζῆν νυμφίον καὶ νύμφην ἐν πόλει διαφερούσῃ τῶν πολλῶν ἐσομένῃ—τὸ δὴ τῶν νῦν εἰρημένων ἐχόμενον—εἰπεῖν οὐ πάντων εὐκολώτατον , ἀλλὰ ὄντων οὐκ ὀλίγων τῶν ἔμπροσθεν τοιούτων , τοῦτο ἔτι ἐκείνων τῶν πολλῶν δυσχερέστερον ἀποδέχεσθαι τῷ πλήθει . 
τό γε μὴν δοκοῦν ὀρθὸν καὶ ἀληθὲς εἶναι πάντως ῥητέον , ὦ Κλεινία . 
Κλεινίας πάνυ μὲν οὖν . 
Ἀθηναῖος ὅστις δὴ διανοεῖται πόλεσιν ἀποφαίνεσθαι νόμους , πῇ τὰ δημόσια καὶ κοινὰ αὐτοὺς χρὴ ζῆν πράττοντας , τῶν δὲ ἰδίων ὅσον ἀνάγκη μηδὲ οἴεται δεῖν , ἐξουσίαν δὲ ἑκάστοις εἶναι τὴν ἡμέραν ζῆν ὅπως ἂν ἐθέλῃ , καὶ μὴ πάντα διὰ τάξεως δεῖν γίγνεσθαι , προέμενος δὲ τὰ ἴδια ἀνομοθέτητα , ἡγεῖται τά γε κοινὰ καὶ δημόσια ἐθελήσειν αὐτοὺς ζῆν διὰ νόμων , οὐκ ὀρθῶς διανοεῖται . 
τίνος δὴ χάριν ταῦτα εἴρηται ; 
τοῦδε , ὅτι φήσομεν δεῖν ἡμῖν τοὺς νυμφίους μηδὲν διαφερόντως μηδὲ ἧττον ἐν συσσιτίοις τὴν δίαιταν ποιεῖσθαι τοῦ πρὸ τῶν γάμων χρόνου γενομένου . 
καὶ τοῦτο μὲν δὴ θαυμαστὸν ὄν , ὅτε κατ’ ἀρχὰς πρῶτον ἐγένετο ἐν τοῖς παρ’ ὑμῖν τόποις , πολέμου τινὸς αὐτό , ὥς γ’ εἰκός , νομοθετήσαντος ἤ τινος ἑτέρου τὴν αὐτὴν δύναμιν ἔχοντος πράγματος ἐν ὀλιγανθρωπίαις ὑπὸ πολλῆς ἀπορίας ἐχομένοις , γευσαμένοις δὲ καὶ ἀναγκασθεῖσι χρήσασθαι τοῖς συσσιτίοις ἔδοξεν μέγα διαφέρειν εἰς σωτηρίαν τὸ νόμιμον , καὶ κατέστη δὴ τρόπῳ τινὶ τοιούτῳ τὸ ἐπιτήδευμα ὑμῖν τὸ τῶν συσσιτίων . 
Κλεινίας ἔοικε γοῦν . 
Ἀθηναῖος ὃ δὴ ἔλεγον , ὅτι θαυμαστὸν ὂν τοῦτό ποτε καὶ φοβερὸν ἐπιτάξαι τισίν , νῦν οὐχ ὁμοίως τῷ προστάττοντι δυσχερὲς ἂν εἴη νομοθετεῖν αὐτό · τὸ δ’ ἑξῆς τούτῳ , πεφυκός τε ὀρθῶς ἂν γίγνεσθαι γιγνόμενον , νῦν τε οὐδαμῇ γιγνόμενον , ὀλίγου τε ποιοῦν τὸν νομοθέτην , τὸ τῶν παιζόντων , εἰς πῦρ ξαίνειν καὶ μυρία ἕτερα τοιαῦτα ἀνήνυτα ποιοῦντα δρᾶν , οὐ ῥᾴδιον οὔτ’ εἰπεῖν οὔτ’ εἰπόντα ἀποτελεῖν . 
Κλεινίας τί δὴ τοῦτο , ὦ ξένε , ἐπιχειρῶν λέγειν ἔοικας σφόδρα ἀποκνεῖν ; 
Ἀθηναῖος ἀκούοιτ’ ἄν , ἵνα μὴ πολλὴ διατριβὴ γίγνηται περὶ τοῦτ’ αὐτὸ μάτην . 
πᾶν μὲν γάρ , ὅτιπερ ἂν τάξεως καὶ νόμου μετέχον ἐν πόλει γίγνηται , πάντα ἀγαθὰ ἀπεργάζεται , τῶν δὲ ἀτάκτων ἢ τῶν κακῶς ταχθέντων λύει τὰ πολλὰ τῶν εὖ τεταγμένων ἄλλα ἕτερα . 
οὗ δὴ καὶ νῦν ἐφέστηκεν πέρι τὸ λεγόμενον . 
ὑμῖν γάρ , ὦ Κλεινία καὶ Μέγιλλε , τὰ μὲν περὶ τοὺς ἄνδρας συσσίτια καλῶς ἅμα καί , ὅπερ εἶπον , θαυμαστῶς καθέστηκεν ἐκ θείας τινὸς ἀνάγκης , τὸ δὲ περὶ τὰς γυναῖκας οὐδαμῶς ὀρθῶς ἀνομοθέτητον μεθεῖται καὶ οὐκ εἰς τὸ φῶς ἦκται τὸ τῆς συσσιτίας αὐτῶν ἐπιτήδευμα , ἀλλ’ ὃ καὶ ἄλλως γένος ἡμῶν τῶν ἀνθρώπων λαθραιότερον μᾶλλον καὶ ἐπικλοπώτερον ἔφυ , τὸ θῆλυ , διὰ τὸ ἀσθενές , οὐκ ὀρθῶς τοῦτο εἴξαντος τοῦ νομοθέτου δύστακτον ὂν ἀφείθη . 
διὰ δὲ τούτου μεθειμένου πολλὰ ὑμῖν παρέρρει , πολὺ ἄμεινον ἂν ἔχοντα , εἰ νόμων ἔτυχεν , ἢ τὰ νῦν · οὐ γὰρ ἥμισυ μόνον ἐστίν , ὡς δόξειεν ἄν , τὸ περὶ τὰς γυναῖκας ἀκοσμήτως περιορώμενον , ὅσῳ δὲ ἡ θήλεια ἡμῖν φύσις ἐστὶ πρὸς ἀρετὴν χείρων τῆς τῶν ἀρρένων , τοσούτῳ διαφέρει πρὸς τὸ πλέον ἢ διπλάσιον εἶναι . 
τοῦτ’ οὖν ἐπαναλαβεῖν καὶ ἐπανορθώσασθαι καὶ πάντα συντάξασθαι κοινῇ γυναιξί τε καὶ ἀνδράσιν ἐπιτηδεύματα βέλτιον πρὸς πόλεως εὐδαιμονίαν · νῦν δὲ οὕτως ἦκται τὸ τῶν ἀνθρώπων γένος οὐδαμῶς εἰς τοῦτο εὐτυχῶς , ὥστε οὐδὲ μνησθῆναι περὶ αὐτοῦ ἐν ἄλλοις γ’ ἐστὶν τόποις καὶ πόλεσιν νοῦν ἔχοντος , ὅπου μηδὲ συσσίτια ὑπάρχει τὸ παράπαν δεδογμένα κατὰ πόλιν εἶναι . 
πόθεν δή τίς γε ἔργῳ μὴ καταγελάστως ἐπιχειρήσει γυναῖκας προσβιάζεσθαι τὴν σίτων καὶ ποτῶν ἀνάλωσιν φανερὰν θεωρεῖσθαι ; 
τούτου γὰρ οὐκ ἔστιν ὅτι χαλεπώτερον ἂν ὑπομείνειεν τοῦτο τὸ γένος · εἰθισμένον γὰρ δεδυκὸς καὶ σκοτεινὸν ζῆν , ἀγόμενον δ’ εἰς φῶς βίᾳ πᾶσαν ἀντίτασιν ἀντιτεῖνον , πολὺ κρατήσει τοῦ νομοθέτου . 
τοῦτ’ οὖν ἄλλοθι μέν , ὅπερ εἶπον , οὐδ’ ἂν τὸν λόγον ὑπομείνειε τὸν ὀρθὸν ῥηθέντα ἄνευ πάσης βοῆς , ἐνθάδε δὲ ἴσως ἄν . 
εἰ δὴ δοκεῖ λόγου γ’ ἕνεκα μὴ ἀτυχῆ τὸν περὶ πάσης τῆς πολιτείας γενέσθαι λόγον , ἐθέλω λέγειν ὡς ἀγαθόν ἐστι καὶ πρέπον , εἰ καὶ σφῷν συνδοκεῖ ἀκούειν , εἰ δὲ μή , ἐᾶν . 
Κλεινίας ἀλλ’ , ὦ ξένε , θαυμαστῶς τό γε ἀκοῦσαι νῷν πάντως που συνδοκεῖ . 
Ἀθηναῖος ἀκούωμεν δή . 
θαυμάσητε δὲ μηδὲν ἐὰν ὑμῖν ἄνωθέν ποθεν ἐπιχειρεῖν δόξω · σχολῆς γὰρ ἀπολαύομεν καὶ οὐδὲν ἡμᾶς ἐστὶ τὸ κατεπεῖγον τὸ μὴ πάντῃ πάντως σκοπεῖν τὰ περὶ τοὺς νόμους . 
Κλεινίας ὀρθῶς εἴρηκας . 
Ἀθηναῖος πάλιν τοίνυν ἐπὶ τὰ πρῶτα ἐπαναχωρήσωμεν λεχθέντα . 
εὖ γὰρ δὴ τό γε τοσοῦτον χρὴ πάντ’ ἄνδρα συννοεῖν , ὡς ἡ τῶν ἀνθρώπων γένεσις ἢ τὸ παράπαν ἀρχὴν οὐδεμίαν εἴληχεν οὐδ’ ἕξει ποτέ γε τελευτήν , ἀλλ’ ἦν τε ἀεὶ καὶ ἔσται πάντως , ἢ μῆκός τι τῆς ἀρχῆς ἀφ’ οὗ γέγονεν ἀμήχανον ἂν χρόνον ὅσον γεγονὸς ἂν εἴη . 
Κλεινίας τί μήν ; 
Ἀθηναῖος τί οὖν ; 
πόλεων συστάσεις καὶ φθοράς , καὶ ἐπιτηδεύματα παντοῖα τάξεώς τε καὶ ἀταξίας , καὶ βρώσεως καὶ πωμάτων τε ἅμα καὶ βρωμάτων ἐπιθυμήματα παντοδαπά , πάντως καὶ περὶ πᾶσαν τὴν γῆν ἆρ’ οὐκ οἰόμεθα γεγονέναι , καὶ στροφὰς ὡρῶν παντοίας , ἐν αἷς τὰ ζῷα μεταβάλλειν αὑτῶν παμπληθεῖς μεταβολὰς εἰκός ; 
Κλεινίας πῶς γὰρ οὔ ; 
Ἀθηναῖος τί οὖν ; 
πιστεύομεν ἀμπέλους τε φανῆναί πού ποτε πρότερον οὐκ οὔσας ; 
ὡσαύτως δὲ καὶ ἐλάας καὶ τὰ Δήμητρός τε καὶ Κόρης δῶρα ; 
Τριπτόλεμόν τέ τινα τῶν τοιούτων γενέσθαι διάκονον ; 
ἐν ᾧ δὲ μὴ ταῦτα ἦν τῷ χρόνῳ , μῶν οὐκ οἰόμεθα τὰ ζῷα , καθάπερ νῦν , ἐπὶ τὴν ἀλλήλων ἐδωδὴν τρέπεσθαι ; 
Κλεινίας τί μήν ; 
Ἀθηναῖος τὸ δὲ μὴν θύειν ἀνθρώπους ἀλλήλους ἔτι καὶ νῦν παραμένον ὁρῶμεν πολλοῖς · καὶ τοὐναντίον ἀκούομεν ἐν ἄλλοις , ὅτε οὐδὲ βοὸς ἐτόλμων μὲν γεύεσθαι , θύματά τε οὐκ ἦν τοῖς θεοῖσι ζῷα , πέλανοι δὲ καὶ μέλιτι καρποὶ δεδευμένοι καὶ τοιαῦτα ἄλλα ἁγνὰ θύματα , σαρκῶν δ’ ἀπείχοντο ὡς οὐχ ὅσιον ὂν ἐσθίειν οὐδὲ τοὺς τῶν θεῶν βωμοὺς αἵματι μιαίνειν , ἀλλὰ Ὀρφικοί τινες λεγόμενοι βίοι ἐγίγνοντο ἡμῶν τοῖς τότε , ἀψύχων μὲν ἐχόμενοι πάντων , ἐμψύχων δὲ τοὐναντίον πάντων ἀπεχόμενοι . 
Κλεινίας καὶ σφόδρα λεγόμενά τ’ εἴρηκας καὶ πιστεύεσθαι πιθανά . 
Ἀθηναῖος πρὸς οὖν δὴ τί ταῦτα , εἴποι τις ἄν , ὑμῖν πάντ’ ἐρρήθη τὰ νῦν ; 
Κλεινίας ὀρθῶς ὑπέλαβες , ὦ ξένε . 
Ἀθηναῖος καὶ τοίνυν , ἐὰν δύνωμαι , τὰ τούτοις ἑξῆς , ὦ Κλεινία , πειράσομαι φράζειν . 
Κλεινίας λέγοις ἄν . 
Ἀθηναῖος ὁρῶ πάντα τοῖς ἀνθρώποις ἐκ τριττῆς χρείας καὶ ἐπιθυμίας ἠρτημένα , δῑ ὧν ἀρετή τε αὐτοῖς ἀγομένοις ὀρθῶς καὶ τοὐναντίον ἀποβαίνει κακῶς ἀχθεῖσιν . 
ταῦτα δ’ ἐστὶν ἐδωδὴ μὲν καὶ πόσις εὐθὺς γενομένοις , ἣν πέρι ἅπασαν πᾶν ζῷον ἔμφυτον ἔρωτα ἔχον , μεστὸν οἴστρου τέ ἐστιν καὶ ἀνηκουστίας τοῦ λέγοντος ἄλλο τι δεῖν πράττειν πλὴν τὰς ἡδονὰς καὶ ἐπιθυμίας τὰς περὶ ἅπαντα ταῦτα ἀποπληροῦντα , λύπης τῆς ἁπάσης ἀεὶ δεῖν σφᾶς ἀπαλλάττειν · τρίτη δὲ ἡμῖν καὶ μεγίστη χρεία καὶ ἔρως ὀξύτατος ὕστατος μὲν ὁρμᾶται , διαπυρωτάτους δὲ τοὺς ἀνθρώπους μανίαις ἀπεργάζεται πάντως , ὁ περὶ τὴν τοῦ γένους σπορὰν ὕβρει πλείστῃ καόμενος . 
ἃ δὴ δεῖ τρία νοσήματα , τρέποντα εἰς τὸ βέλτιστον παρὰ τὸ λεγόμενον ἥδιστον , τρισὶ μὲν τοῖς μεγίστοις πειρᾶσθαι κατέχειν , φόβῳ καὶ νόμῳ καὶ τῷ ἀληθεῖ λόγῳ , προσχρωμένους μέντοι Μούσαις τε καὶ ἀγωνίοισι θεοῖς , σβεννύντων τὴν αὔξην τε καὶ ἐπιρροήν.παίδων δὲ δὴ γένεσιν μετὰ τοὺς γάμους θῶμεν , καὶ μετὰ γένεσιν τροφὴν καὶ παιδείαν · καὶ τάχ’ ἂν οὕτω προϊόντων τῶν λόγων ὅ τε νόμος ἡμῖν ἕκαστος περαίνοιτο εἰς τοὔμπροσθεν ἐπὶ συσσίτια ἡνίκα ἀφικόμεθα—τὰς τοιαύτας κοινωνίας εἴτε ἄρα γυναικῶν εἴτε ἀνδρῶν δεῖ μόνων γίγνεσθαι , προσμείξαντες αὐτοῖς ἐγγύθεν ἴσως μᾶλλον κατοψόμεθα—τά τε ἐπίπροσθεν αὐτῶν , ἔτι νῦν ὄντα ἀνομοθέτητα , τάξαντες αὐτὰ ἐπίπροσθεν ποιησόμεθα , καὶ ὅπερ ἐρρήθη νυνδή , κατοψόμεθά τε αὐτὰ ἀκριβέστερον , μᾶλλόν τε τοὺς προσήκοντας αὐτοῖς καὶ πρέποντας νόμους ἂν θείημεν . 
Κλεινίας ὀρθότατα λέγεις . 
Ἀθηναῖος φυλάξωμεν τοίνυν τῇ μνήμῃ τὰ νυνδὴ λεχθέντα · ἴσως γὰρ χρείαν ποτ’ αὐτῶν πάντων ἕξομεν . 
Κλεινίας τὰ ποῖα δὴ διακελεύῃ ; 
Ἀθηναῖος ἃ τοῖς τρισὶ διωριζόμεθα ῥήμασι · βρῶσιν μὲν ἐλέγομέν που , καὶ δεύτερον πόσιν , καὶ ἀφροδισίων δέ τινα διαπτόησιν τρίτον . 
Κλεινίας πάντως , ὦ ξένε , μεμνησόμεθά που <ὧν> 
τὰ νῦν διακελεύῃ . 
Ἀθηναῖος καλῶς . 
ἔλθωμεν δ’ ἐπὶ τὰ νυμφικά , διδάξοντές τε αὐτοὺς πῶς χρὴ καὶ τίνα τρόπον τοὺς παῖδας ποιεῖσθαι , καὶ ἐὰν ἄρα μὴ πείθωμεν , ἀπειλήσοντές τισιν νόμοις . 
Κλεινίας πῶς ; 
Ἀθηναῖος νύμφην χρὴ διανοεῖσθαι καὶ νυμφίον ὡς ὅτι καλλίστους καὶ ἀρίστους εἰς δύναμιν ἀποδειξομένους παῖδας τῇ πόλει . 
πάντες δ’ ἄνθρωποι κοινωνοὶ πάσης πράξεως , ἡνίκα μὲν ἂν προσέχωσιν αὑτοῖς τε καὶ τῇ πράξει τὸν νοῦν , πάντα καλὰ καὶ ἀγαθὰ ἀπεργάζονται , μὴ προσέχοντες δὲ ἢ μὴ ἔχοντες νοῦν , τἀναντία . 
προσεχέτω δὴ καὶ ὁ νυμφίος τῇ τε νύμφῃ καὶ τῇ παιδοποιίᾳ τὸν νοῦν , κατὰ ταὐτὰ δὲ καὶ ἡ νύμφη , τοῦτον τὸν χρόνον διαφερόντως ὃν ἂν μήπω παῖδες αὐτοῖς ὦσιν γεγονότες . 
ἐπίσκοποι δ’ ἔστωσαν τούτων ἃς εἱλόμεθα γυναῖκες , πλείους εἴτ’ ἐλάττους , τοῖς ἄρχουσιν ὁπόσας ἂν δοκῇ προστάττειν τε καὶ ὁπόταν , πρὸς τὸ τῆς Εἰλειθυίας ἱερὸν ἑκάστης ἡμέρας συλλεγόμεναι μέχρι τρίτου μέρους ὥρας , οἷ δὴ συλλεχθεῖσαι διαγγελλόντων ἀλλήλαις εἴ τίς τινα ὁρᾷ πρὸς ἄλλ’ ἄττα βλέποντα ἄνδρα ἢ καὶ γυναῖκα τῶν παιδοποιουμένων ἢ πρὸς τὰ τεταγμένα ὑπὸ τῶν ἐν τοῖς γάμοις θυσιῶν τε καὶ ἱερῶν γενομένων . 
ἡ δὲ παιδοποιία καὶ φυλακὴ τῶν παιδοποιουμένων δεκέτις ἔστω , μὴ πλείω δὲ χρόνον , ὅταν εὔροια ᾖ τῆς γενέσεως · ἂν δὲ ἄγονοί τινες εἰς τοῦτον γίγνωνται τὸν χρόνον , μετὰ τῶν οἰκείων καὶ ἀρχουσῶν γυναικῶν διαζεύγνυσθαι κοινῇ βουλευομένους εἰς τὰ πρόσφορα ἑκατέροις . 
ἐὰν δ’ ἀμφισβήτησίς τις γίγνηται περὶ τῶν ἑκατέροις πρεπόντων καὶ προσφόρων , δέκα τῶν νομοφυλάκων ἑλομένους , οἷς ἂν ἐπιτρέψωσιν οἱ δὲ τάξωσι , τούτοις ἐμμένειν . 
εἰσιοῦσαι δ’ εἰς τὰς οἰκίας τῶν νέων αἱ γυναῖκες , τὰ μὲν νουθετοῦσαι , τὰ δὲ καὶ ἀπειλοῦσαι , παυόντων αὐτοὺς τῆς ἁμαρτίας καὶ ἀμαθίας · ἐὰν δ’ ἀδυνατῶσι , πρὸς τοὺς νομοφύλακας ἰοῦσαι φραζόντων , οἱ δ’ εἰργόντων . 
ἂν δὲ καὶ ἐκεῖνοί πως ἀδυνατήσωσι , πρὸς τὸ δημόσιον ἀποφηνάντων , ἀναγράψαντές τε καὶ ὀμόσαντες ἦ μὴν ἀδυνατεῖν τὸν καὶ τὸν βελτίω ποιεῖν . 
ὁ δὲ ἀναγραφεὶς ἄτιμος ἔστω , μὴ ἑλὼν ἐν δικαστηρίῳ τοὺς ἐγγράψαντας , τῶνδε · μήτε γὰρ εἰς γάμους ἴτω μήτε εἰς τὰς τῶν παίδων ἐπιτελειώσεις , ἂν δὲ ἴῃ , πληγαῖς ὁ βουληθεὶς ἀθῷος αὐτὸν κολαζέτω . 
τὰ αὐτὰ δὲ καὶ περὶ γυναικὸς ἔστω νόμιμα · τῶν ἐξόδων γὰρ τῶν γυναικείων καὶ τιμῶν καὶ τῶν εἰς τοὺς γάμους καὶ γενέθλια τῶν παίδων φοιτήσεων μὴ μετεχέτω , ἐὰν ἀκοσμοῦσα ὡσαύτως ἀναγραφῇ καὶ μὴ ἕλῃ τὴν δίκην . 
ὅταν δὲ δὴ παῖδας γεννήσωνται κατὰ νόμους , ἐὰν ἀλλοτρίᾳ τις περὶ τὰ τοιαῦτα κοινωνῇ γυναικὶ ἢ γυνὴ ἀνδρί , ἐὰν μὲν παιδοποιουμένοις ἔτι , τὰ αὐτὰ ἐπιζήμια αὐτοῖς ἔστω καθάπερ τοῖς ἔτι γεννωμένοις εἴρηται · μετὰ δὲ ταῦτα ὁ μὲν σωφρονῶν καὶ σωφρονοῦσα εἰς τὰ τοιαῦτα ἔστω πάντα εὐδόκιμος , ὁ δὲ τοὐναντίον ἐναντίως τιμάσθω , μᾶλλον δὲ ἀτιμαζέσθω . 
καὶ μετριαζόντων μὲν περὶ τὰ τοιαῦτα τῶν πλειόνων ἀνομοθέτητα σιγῇ κείσθω , ἀκοσμούντων δὲ νομοθετηθέντα ταύτῃ πραττέσθω κατὰ τοὺς τότε τεθέντας νόμους . 
βίου μὲν ἀρχὴ τοῦ παντὸς ἑκάστοις ὁ πρῶτος ἐνιαυτός · ὃν γεγράφθαι χρεὼν ἐν ἱεροῖσι πατρῴοις ζωῆς ἀρχή . 
κόρῳ καὶ κόρῃ παραγεγράφθω δ’ ἐν τοίχῳ λελευκωμένῳ ἐν πάσῃ φρατρίᾳ τὸν ἀριθμὸν τῶν ἀρχόντων τῶν ἐπὶ τοῖς ἔτεσιν ἀριθμουμένων · τῆς δὲ φρατρίας ἀεὶ τοὺς ζῶντας μὲν γεγράφθαι πλησίον , τοὺς δ’ ὑπεκχωροῦντας τοῦ βίου ἐξαλείφειν . 
γάμου δὲ ὅρον εἶναι κόρῃ μὲν ἀπὸ ἑκκαίδεκα ἐτῶν εἰς εἴκοσι , τὸν μακρότατον χρόνον ἀφωρισμένον , κόρῳ δὲ ἀπὸ τριάκοντα μέχρι τῶν πέντε καὶ τριάκοντα · εἰς δὲ ἀρχὰς γυναικὶ μὲν τετταράκοντα , ἀνδρὶ δὲ τριάκοντα ἔτη · πρὸς πόλεμον δὲ ἀνδρὶ μὲν εἴκοσι μέχρι τῶν ἑξήκοντα ἐτῶν · γυναικὶ δέ , ἣν ἂν δοκῇ χρείαν δεῖν χρῆσθαι πρὸς τὰ πολεμικά , ἐπειδὰν παῖδας γεννήσῃ , τὸ δυνατὸν καὶ πρέπον ἑκάσταις προστάττειν μέχρι τῶν πεντήκοντα ἐτῶν . 
Ἀθηναῖος γενομένων δὲ παίδων ἀρρένων καὶ θηλειῶν , τροφὴν μέν που καὶ παιδείαν τὸ μετὰ ταῦτα λέγειν ὀρθότατ’ ἂν γίγνοιθ’ ἡμῖν , ἣν εἶναι μὲν ἄρρητον πάντως ἀδύνατον , λεγομένη δὲ διδαχῇ τινι καὶ νουθετήσει μᾶλλον ἢ νόμοις εἰκυῖ’ ἂν ἡμῖν φαίνοιτο . 
ἰδίᾳ γὰρ καὶ κατ’ οἰκίας πολλὰ καὶ σμικρὰ καὶ οὐκ ἐμφανῆ πᾶσι γιγνόμενα , ῥᾳδίως ὑπὸ τῆς ἑκάστων λύπης τε καὶ ἡδονῆς καὶ ἐπιθυμίας ἕτερα παρὰ τὰς τοῦ νομοθέτου συμβουλὰς παραγενόμενα , παντοδαπὰ καὶ οὐχ ὅμοια ἀλλήλοις ἀπεργάζοιτ’ ἂν τὰ τῶν πολιτῶν ἤθη . 
τοῦτο δὲ κακὸν ταῖς πόλεσιν · καὶ γὰρ διὰ σμικρότητα αὐτῶν καὶ πυκνότητα ἐπιζήμια τιθέντα ποιεῖν νόμους ἀπρεπὲς ἅμα καὶ ἄσχημον , διαφθείρει δὲ καὶ τοὺς γραφῇ τεθέντας νόμους , ἐν τοῖς σμικροῖς καὶ πυκνοῖς ἐθισθέντων τῶν ἀνθρώπων παρανομεῖν . 
ὥστε ἀπορία μὲν περὶ αὐτὰ νομοθετεῖν , σιγᾶν δὲ ἀδύνατον . 
ἃ δὲ λέγω , δηλῶσαι πειρατέον οἷον δείγματα ἐξενεγκόντα εἰς φῶς · νῦν γὰρ λεγομένοις ἔοικε κατά τι σκότος . 
Κλεινίας ἀληθέστατα λέγεις . 
Ἀθηναῖος οὐκοῦν ὅτι μὲν σώματα καὶ ψυχὰς τήν γε ὀρθὴν πάντως δεῖ τροφὴν φαίνεσθαι δυναμένην ὡς κάλλιστα καὶ ἄριστα ἐξεργάζεσθαι , τοῦτο μὲν ὀρθῶς εἴρηταί που . 
Κλεινίας τί μήν ; 
Ἀθηναῖος σώματα δὲ κάλλιστα , οἴομαι , τό γε ἁπλούστατον , ὡς ὀρθότατα δεῖ νέων ὄντων εὐθὺς φύεσθαι τῶν παίδων . 
Κλεινίας πάνυ μὲν οὖν . 
Ἀθηναῖος τί δέ ; 
τόδε οὐκ ἐννοοῦμεν , ὡς ἡ πρώτη βλάστη παντὸς ζῴου πολὺ μεγίστη καὶ πλείστη φύεται , ὥστε καὶ ἔριν πολλοῖς παρέσχηκεν μὴ γίγνεσθαι τά γ’ ἀνθρώπινα μήκη διπλάσια ἀπὸ πέντε ἐτῶν ἐν τοῖς λοιποῖς εἴκοσιν ἔτεσιν αὐξανόμενα ; 
Κλεινίας ἀληθῆ . 
Ἀθηναῖος τί οὖν ; 
πολλὴ αὔξη ὅταν ἐπιρρέῃ πόνων χωρὶς πολλῶν καὶ συμμέτρων , οὐκ ἴσμεν ὅτι μυρία κακὰ ἐν τοῖς σώμασιν ἀποτελεῖ ; 
Κλεινίας πάνυ γε . 
Ἀθηναῖος οὐκοῦν τότε δεῖται πλείστων πόνων , ὅταν ἡ πλείστη τροφὴ προσγίγνηται τοῖς σώμασι . 
Κλεινίας τί δῆτ’ , ὦ ξένε ; 
ἦ τοῖς ἄρτι γεγονόσι καὶ νεωτάτοις πόνους πλείστους προστάξομεν ; 
Ἀθηναῖος οὐδαμῶς γε , ἀλλ’ ἔτι καὶ πρότερον τοῖς ἐντὸς τῶν αὑτῶν μητέρων τρεφομένοις . 
Κλεινίας πῶς λέγεις , ὦ λῷστε ; 
ἢ τοῖς κυουμένοισι φράζεις ; 
Ἀθηναῖος ναί . 
θαυμαστὸν δ’ οὐδέν ἐστιν ἀγνοεῖν ὑμᾶς τὴν τῶν τηλικούτων γυμναστικήν , ἣν βουλοίμην ἂν ὑμῖν καίπερ ἄτοπον οὖσαν δηλῶσαι . 
Κλεινίας πάνυ μὲν οὖν . 
Ἀθηναῖος ἔστι τοίνυν παρ’ ἡμῖν μᾶλλον τὸ τοιοῦτον κατανοεῖν διὰ τὸ τὰς παιδιὰς αὐτόθι μειζόνως τινὰς παίζειν ἢ δεῖ · τρέφουσι γὰρ δὴ παρ’ ἡμῖν οὐ μόνον παῖδες ἀλλὰ καὶ πρεσβύτεροί τινες ὀρνίθων θρέμματα , ἐπὶ τὰς μάχας τὰς πρὸς ἄλληλα . 
ἀσκοῦντας τὰ τοιαῦτα τῶν θηρίων πολλοῦ δὴ δέουσιν ἡγεῖσθαι τοὺς πόνους αὐτοῖς εἶναι τοὺς πρὸς ἄλληλα μετρίους , ἐν οἷς αὐτὰ ἀνακινοῦσι γυμνάζοντες · πρὸς γὰρ τούτοις λαβόντες ὑπὸ μάλης ἕκαστος , τοὺς μὲν ἐλάττονας εἰς τὰς χεῖρας , μείζους δ’ ὑπὸ τὴν ἀγκάλην ἐντός , πορεύονται περιπατοῦντες σταδίους παμπόλλους ἕνεκα τῆς εὐεξίας οὔτι τῆς τῶν αὑτῶν σωμάτων , ἀλλὰ τῆς τούτων τῶν θρεμμάτων , καὶ τό γε τοσοῦτον δηλοῦσι τῷ δυναμένῳ καταμαθεῖν , ὅτι τὰ σώματα πάντα ὑπὸ τῶν σεισμῶν τε καὶ κινήσεων κινούμενα ἄκοπα ὀνίναται πάντων , ὅσα τε ὑπὸ ἑαυτῶν , ἢ καὶ ἐν αἰώραις ἢ καὶ κατὰ θάλατταν , ἢ καὶ ἐφ’ ἵππων ὀχουμένων καὶ ὑπ’ ἄλλων ὁπωσοῦν δὴ φερομένων τῶν σωμάτων , κινεῖται , καὶ διὰ ταῦτα τὰς τῶν σίτων τροφὰς καὶ ποτῶν κατακρατοῦντα , ὑγίειαν καὶ κάλλος καὶ τὴν ἄλλην ῥώμην ἡμῖν δυνατά ἐστι παραδιδόναι . 
τί οὖν ἂν φαῖμεν ἐχόντων οὕτω τούτων τὸ μετὰ τοῦτο ἡμᾶς δεῖν ποιεῖν ; 
βούλεσθε ἅμα γέλωτι φράζωμεν , τιθέντες νόμους τὴν μὲν κύουσαν περιπατεῖν , τὸ γενόμενον δὲ πλάττειν τε οἷον κήρινον , ἕως ὑγρόν , καὶ μέχρι δυοῖν ἐτοῖν σπαργανᾶν ; 
καὶ δὴ καὶ τὰς τροφοὺς ἀναγκάζωμεν νόμῳ ζημιοῦντες τὰ παιδία ἢ πρὸς ἀγροὺς ἢ πρὸς ἱερὰ ἢ πρὸς οἰκείους ἀεί πῃ φέρειν , μέχριπερ ἂν ἱκανῶς ἵστασθαι δυνατὰ γίγνηται , καὶ τότε , διευλαβουμένας ἔτι νέων ὄντων μή πῃ βίᾳ ἐπερειδομένων στρέφηται τὰ κῶλα , ἐπιπονεῖν φερούσας ἕως ἂν τριετὲς ἀποτελεσθῇ τὸ γενόμενον ; 
εἰς δύναμιν δὲ ἰσχυρὰς αὐτὰς εἶναι χρεὼν καὶ μὴ μίαν ; 
ἐπὶ δὲ τούτοις ἑκάστοις , ἂν μὴ γίγνηται , ζημίαν τοῖς μὴ ποιοῦσι γράφωμεν ; 
ἢ πολλοῦ γε δεῖ ; 
τὸ γὰρ ἄρτι ῥηθὲν γίγνοιτ’ ἂν πολὺ καὶ ἄφθονον . 
Κλεινίας τὸ ποῖον ; 
Ἀθηναῖος τὸ γέλωτα ἂν πολὺν ὀφλεῖν ἡμᾶς πρὸς τῷ μὴ ἐθέλειν ἂν πείθεσθαι γυναικεῖά τε καὶ δούλεια ἤθη τροφῶν . 
Κλεινίας ἀλλὰ τίνος δὴ χάριν ἔφαμεν αὐτὰ δεῖν ῥηθῆναι ; 
Ἀθηναῖος τοῦδε · τὰ τῶν δεσποτῶν τε καὶ ἐλευθέρων ἐν ταῖς πόλεσιν ἤθη τάχ’ ἂν ἀκούσαντα εἰς σύννοιαν ἀφίκοιτ’ ἂν τὴν ὀρθήν , ὅτι χωρὶς τῆς ἰδίας διοικήσεως ἐν ταῖς πόλεσιν ὀρθῆς γιγνομένης μάτην ἂν τὰ κοινά τις οἴοιτο ἕξειν τινὰ βεβαιότητα θέσεως νόμων , καὶ ταῦτα ἐννοῶν , αὐτὸς νόμοις ἂν τοῖς νῦν ῥηθεῖσιν χρῷτο , καὶ χρώμενος , εὖ τήν τε οἰκίαν καὶ πόλιν ἅμα τὴν αὑτοῦ διοικῶν , εὐδαιμονοῖ . 
Κλεινίας καὶ μάλ’ εἰκότως εἴρηκας . 
Ἀθηναῖος τοιγαροῦν μήπω λήξωμεν τῆς τοιαύτης νομοθεσίας , πρὶν ἂν καὶ τὰ περὶ τὰς ψυχὰς τῶν πάνυ νέων παίδων ἐπιτηδεύματα ἀποδῶμεν κατὰ τὸν αὐτὸν τρόπον ὅνπερ ἤργμεθα τῶν περὶ τὰ σώματα μύθων λεχθέντων διαπεραίνειν . 
Κλεινίας πάνυ μὲν οὖν ὀρθῶς . 
Ἀθηναῖος λάβωμεν τοίνυν τοῦτο οἷον στοιχεῖον ἐπ’ ἀμφότερα , σώματός τε καὶ ψυχῆς τῶν πάνυ νέων τὴν τιθήνησιν καὶ κίνησιν γιγνομένην ὅτι μάλιστα διὰ πάσης τε νυκτὸς καὶ ἡμέρας , ὡς ἔστι σύμφορος ἅπασι μέν , οὐχ ἥκιστα δὲ τοῖς ὅτι νεωτάτοισι , καὶ οἰκεῖν , εἰ δυνατὸν ἦν , οἷον ἀεὶ πλέοντας · 
νῦν δ’ ὡς ἐγγύτατα τούτου ποιεῖν δεῖ περὶ τὰ νεογενῆ παίδων θρέμματα . 
τεκμαίρεσθαι δὲ χρὴ καὶ ἀπὸ τῶνδε , ὡς ἐξ ἐμπειρίας αὐτὸ εἰλήφασι καὶ ἐγνώκασιν ὂν χρήσιμον αἵ τε τροφοὶ τῶν σμικρῶν καὶ αἱ περὶ τὰ τῶν Κορυβάντων ἰάματα τελοῦσαι · ἡνίκα γὰρ ἄν που βουληθῶσιν κατακοιμίζειν τὰ δυσυπνοῦντα τῶν παιδίων αἱ μητέρες , οὐχ ἡσυχίαν αὐτοῖς προσφέρουσιν ἀλλὰ τοὐναντίον κίνησιν , ἐν ταῖς ἀγκάλαις ἀεὶ σείουσαι , καὶ οὐ σιγὴν ἀλλά τινα μελῳδίαν , καὶ ἀτεχνῶς οἷον καταυλοῦσι τῶν παιδίων , καθάπερ ἡ τῶν ἐκφρόνων βακχειῶν ἰάσεις , ταύτῃ τῇ τῆς κινήσεως ἅμα χορείᾳ καὶ μούσῃ χρώμεναι . 
Κλεινίας τίς οὖν αἰτία τούτων , ὦ ξένε , μάλιστ’ ἔσθ’ ἡμῖν ; 
Ἀθηναῖος οὐ πάνυ χαλεπὴ γιγνώσκειν . 
Κλεινίας πῶς δή ; 
Ἀθηναῖος δειμαίνειν ἐστίν που ταῦτ’ ἀμφότερα τὰ πάθη , καὶ ἔστι δείματα δῑ ἕξιν φαύλην τῆς ψυχῆς τινα . 
ὅταν οὖν ἔξωθέν τις προσφέρῃ τοῖς τοιούτοις πάθεσι σεισμόν , ἡ τῶν ἔξωθεν κρατεῖ κίνησις προσφερομένη τὴν ἐντὸς φοβερὰν οὖσαν καὶ μανικὴν κίνησιν , κρατήσασα δέ , γαλήνην ἡσυχίαν τε ἐν τῇ ψυχῇ φαίνεσθαι ἀπεργασαμένη τῆς περὶ τὰ τῆς καρδίας χαλεπῆς γενομένης ἑκάστων πηδήσεως , παντάπασιν ἀγαπητόν τι , τοὺς μὲν ὕπνου λαγχάνειν ποιεῖ , τοὺς δ’ ἐγρηγορότας ὀρχουμένους τε καὶ αὐλουμένους μετὰ θεῶν , οἷς ἂν καλλιεροῦντες ἕκαστοι θύωσι , κατηργάσατο ἀντὶ μανικῶν ἡμῖν διαθέσεων ἕξεις ἔμφρονας ἔχειν . 
καὶ ταῦτα , ὡς διὰ βραχέων γε οὕτως εἰπεῖν , πιθανὸν λόγον ἔχει τινά . 
Κλεινίας πάνυ μὲν οὖν . 
Ἀθηναῖος εἰ δέ γε οὕτως τοιαύτην τινὰ δύναμιν ἔχει ταῦτα , ἐννοεῖν χρὴ τόδε παρ’ αὑτοῖς , ὡς ἅπασα ψυχὴ δείμασιν συνοῦσα ἐκ νέων μᾶλλον ἂν διὰ φόβων ἐθίζοιτο γίγνεσθαι · τοῦτο δέ που πᾶς ἂν φαίη δειλίας ἄσκησιν ἀλλ’ οὐκ ἀνδρείας γίγνεσθαι . 
Κλεινίας πῶς γὰρ οὔ ; 
Ἀθηναῖος τὸ δέ γε ἐναντίον ἀνδρείας ἂν φαῖμεν ἐκ νέων εὐθὺς ἐπιτήδευμα εἶναι , τὸ νικᾶν τὰ προσπίπτονθ’ ἡμῖν δείματά τε καὶ φόβους . 
Κλεινίας ὀρθῶς . 
Ἀθηναῖος ἓν δὴ καὶ τοῦτο εἰς ψυχῆς μόριον ἀρετῆς , τὴν τῶν παντελῶς παίδων γυμναστικὴν ἐν ταῖς κινήσεσιν , μέγα ἡμῖν φῶμεν συμβάλλεσθαι . 
Κλεινίας πάνυ μὲν οὖν . 
Ἀθηναῖος καὶ μὴν τό γε μὴ δύσκολον ἐν ψυχῇ καὶ τὸ δύσκολον οὐ σμικρὸν μόριον εὐψυχίας καὶ κακοψυχίας ἑκάτερον γιγνόμενον γίγνοιτ’ ἄν . 
Κλεινίας πῶς δ’ οὔ ; 
Ἀθηναῖος τίνα οὖν ἂν τρόπον εὐθὺς ἐμφύοιθ’ ἡμῖν ὁπότερον βουληθεῖμεν τῷ νεογενεῖ , φράζειν δὴ πειρατέον ὅπως τις καὶ καθ’ ὅσον εὐπορεῖ τούτων . 
Κλεινίας πῶς γὰρ οὔ ; 
Ἀθηναῖος λέγω δὴ τό γε παρ’ ἡμῖν δόγμα , ὡς ἡ μὲν τρυφὴ δύσκολα καὶ ἀκράχολα καὶ σφόδρα ἀπὸ σμικρῶν κινούμενα τὰ τῶν νέων ἤθη ἀπεργάζεται , τὸ δὲ τούτων ἐναντίον , ἥ τε σφοδρὰ καὶ ἀγρία δούλωσις , ταπεινοὺς καὶ ἀνελευθέρους καὶ μισανθρώπους ποιοῦσα , ἀνεπιτηδείους συνοίκους ἀποτελεῖ . 
Κλεινίας πῶς οὖν δὴ χρὴ τὰ μήπω φωνῆς συνιέντα , μηδὲ παιδείας τῆς ἄλλης δυνατὰ γεύεσθαί πω , τρέφειν τὴν πόλιν ἅπασαν ; 
Ἀθηναῖος ὧδέ πως · φθέγγεσθαί που μετὰ βοῆς εὐθὺς πᾶν εἴωθεν τὸ γενόμενον , καὶ οὐχ ἥκιστα τὸ τῶν ἀνθρώπων γένος · καὶ δὴ καὶ τῷ κλάειν πρὸς τῇ βοῇ μᾶλλον τῶν ἄλλων συνέχεται . 
Κλεινίας πάνυ μὲν οὖν . 
Ἀθηναῖος οὐκοῦν αἱ τροφοὶ σκοποῦσαι τίνος ἐπιθυμεῖ , τούτοις αὐτοῖς ἐν τῇ προσφορᾷ τεκμαίρονται · οὗ μὲν γὰρ ἂν προσφερομένου σιγᾷ , καλῶς οἴονται προσφέρειν , οὗ δ’ ἂν κλάῃ καὶ βοᾷ , οὐ καλῶς . 
τοῖς δὴ παιδίοις τὸ δήλωμα ὧν ἐρᾷ καὶ μισεῖ κλαυμοναὶ καὶ βοαί , σημεῖα οὐδαμῶς εὐτυχῆ · ἔστιν δὲ ὁ χρόνος οὗτος τριῶν οὐκ ἐλάττων ἐτῶν , μόριον οὐ σμικρὸν τοῦ βίου διαγαγεῖν χεῖρον ἢ μὴ χεῖρον . 
Κλεινίας ὀρθῶς λέγεις . 
Ἀθηναῖος ὁ δὴ δύσκολος οὐδαμῶς τε ἵλεως ἆρ’ οὐ δοκεῖ σφῷν θρηνώδης τε εἶναι καὶ ὀδυρμῶν ὡς ἐπὶ τὸ πολὺ πλήρης μᾶλλον ἢ χρεών ἐστιν τὸν ἀγαθόν ; 
Κλεινίας ἐμοὶ γοῦν δοκεῖ . 
Ἀθηναῖος τί οὖν ; 
εἴ τις τὰ τρί’ ἔτη πειρῷτο πᾶσαν μηχανὴν προσφέρων ὅπως τὸ τρεφόμενον ἡμῖν ὡς ὀλιγίστῃ προσχρήσεται ἀλγηδόνι καὶ φόβοις καὶ λύπῃ πάσῃ κατὰ δύναμιν , ἆρ’ οὐκ οἰόμεθα εὔθυμον μᾶλλόν τε καὶ ἵλεων ἀπεργάζεσθαι τηνικαῦτα τὴν ψυχὴν τοῦ τρεφομένου ; 
Κλεινίας δῆλον δή , καὶ μάλιστά γ’ ἄν , ὦ ξένε , εἴ τις πολλὰς ἡδονὰς αὐτῷ παρασκευάζοι . 
Ἀθηναῖος τοῦτ’ οὐκέτ’ ἂν ἐγὼ Κλεινίᾳ συνακολουθήσαιμ’ ἄν , ὦ θαυμάσιε . 
ἔστιν γὰρ οὖν ἡμῖν ἡ τοιαύτη πρᾶξις διαφθορὰ μεγίστη πασῶν · ἐν ἀρχῇ γὰρ γίγνεται ἑκάστοτε τροφῆς . 
ὁρῶμεν δὲ εἴ τι λέγομεν . 
Κλεινίας λέγε τί φῄς . 
Ἀθηναῖος οὐ σμικροῦ πέρι νῦν εἶναι νῷν τὸν λόγον . 
ὅρα δὲ καὶ σύ , συνεπίκρινέ τε ἡμᾶς , ὦ Μέγιλλε . 
ὁ μὲν γὰρ ἐμὸς δὴ λόγος οὔθ’ ἡδονάς φησι δεῖν διώκειν τὸν ὀρθὸν βίον οὔτ’ αὖ τὸ παράπαν φεύγειν τὰς λύπας , ἀλλ’ αὐτὸ ἀσπάζεσθαι τὸ μέσον , ὃ νυνδὴ προσεῖπον ὡς ἵλεων ὀνομάσας , ἣν δὴ διάθεσιν καὶ θεοῦ κατά τινα μαντείας φήμην εὐστόχως πάντες προσαγορεύομεν . 
ταύτην τὴν ἕξιν διώκειν φημὶ δεῖν ἡμῶν καὶ τὸν μέλλοντα ἔσεσθαι θεῖον , μήτ’ οὖν αὐτὸν προπετῆ πρὸς τὰς ἡδονὰς γιγνόμενον ὅλως , ὡς οὐδ’ ἐκτὸς λυπῶν ἐσόμενον , μήτε ἄλλον , γέροντα ἢ νέον , ἐᾶν πάσχειν ταὐτὸν τοῦθ’ ἡμῖν , ἄρρενα ἢ θῆλυν , ἁπάντων δὲ ἥκιστα εἰς δύναμιν τὸν ἀρτίως νεογενῆ · κυριώτατον γὰρ οὖν ἐμφύεται πᾶσι τότε τὸ πᾶν ἦθος διὰ ἔθος . 
ἔτι δ’ ἔγωγ’ , εἰ μὴ μέλλοιμι δόξειν παίζειν , φαίην ἂν δεῖν καὶ τὰς φερούσας ἐν γαστρὶ πασῶν τῶν γυναικῶν μάλιστα θεραπεύειν ἐκεῖνον τὸν ἐνιαυτόν , ὅπως μήτε ἡδοναῖς τισι πολλαῖς ἅμα καὶ μάργοις προσχρήσεται ἡ κύουσα μήτε αὖ λύπαις , τὸ δὲ ἵλεων καὶ εὐμενὲς πρᾷόν τε τιμῶσα διαζήσει τὸν τότε χρόνον . 
Κλεινίας οὐδὲν δεῖ σε , ὦ ξένε , Μέγιλλον ἀνερωτᾶν πότερος ἡμῶν ὀρθότερον εἴρηκεν · ἐγὼ γὰρ αὐτός σοι συγχωρῶ τὸν λύπης τε καὶ ἡδονῆς ἀκράτου βίον φεύγειν δεῖν πάντας , μέσον δέ τινα τέμνειν ἀεί . 
καλῶς τοίνυν εἴρηκάς τε καὶ ἀκήκοας ἅμα . 
Ἀθηναῖος μάλα μὲν οὖν ὀρθῶς , ὦ Κλεινία . 
τόδε τοίνυν ἐπὶ τούτοις τρεῖς ὄντες διανοηθῶμεν . 
Κλεινίας τὸ ποῖον ; 
Ἀθηναῖος ὅτι ταῦτ’ ἔστιν πάντα , ὅσα νῦν διεξερχόμεθα , τὰ καλούμενα ὑπὸ τῶν πολλῶν ἄγραφα νόμιμα · καὶ οὓς πατρίους νόμους ἐπονομάζουσιν , οὐκ ἄλλα ἐστὶν ἢ τὰ τοιαῦτα σύμπαντα . 
καὶ ἔτι γε ὁ νυνδὴ λόγος ἡμῖν ἐπιχυθείς , ὡς οὔτε νόμους δεῖ προσαγορεύειν αὐτὰ οὔτε ἄρρητα ἐᾶν , εἴρηται καλῶς · δεσμοὶ γὰρ οὗτοι πάσης εἰσὶν πολιτείας , μεταξὺ πάντων ὄντες τῶν ἐν γράμμασιν τεθέντων τε καὶ κειμένων καὶ τῶν ἔτι θησομένων , ἀτεχνῶς οἷον πάτρια καὶ παντάπασιν ἀρχαῖα νόμιμα , ἃ καλῶς μὲν τεθέντα καὶ ἐθισθέντα πάσῃ σωτηρίᾳ περικαλύψαντα ἔχει τοὺς τότε γραφέντας νόμους , ἂν δ’ ἐκτὸς τοῦ καλοῦ βαίνῃ πλημμελῶς , οἷον τεκτόνων ἐν οἰκοδομήμασιν ἐρείσματα ἐκ μέσου ὑπορρέοντα , συμπίπτειν εἰς ταὐτὸν ποιεῖ τὰ σύμπαντα , κεῖσθαί τε ἄλλα ὑφ’ ἑτέρων , αὐτά τε καὶ τὰ καλῶς ὕστερον ἐποικοδομηθέντα , τῶν ἀρχαίων ὑποπεσόντων . 
ἃ δὴ διανοουμένους ἡμᾶς , ὦ Κλεινία , σοὶ δεῖ τὴν πόλιν καινὴν οὖσαν πάντῃ συνδεῖν , μήτε μέγα μήτε σμικρὸν παραλιπόντας εἰς δύναμιν ὅσα νόμους ἢ ἔθη τις ἢ ἐπιτηδεύματα καλεῖ · πᾶσι γὰρ τοῖς τοιούτοις πόλις συνδεῖται , ἄνευ δὲ ἀλλήλων ἑκάτερα τούτων οὐκ ἔστιν μόνιμα , ὥστε οὐ χρὴ θαυμάζειν ἐὰν ἡμῖν πολλὰ ἅμα καὶ σμικρὰ δοκούντων εἶναι νόμιμα ἢ καὶ ἐθίσματα ἐπιρρέοντα μακροτέρους ποιῇ τοὺς νόμους . 
Κλεινίας ἀλλ’ ὀρθῶς σύ γε λέγεις , ἡμεῖς τε οὕτω διανοησόμεθα . 
Ἀθηναῖος εἰς μὲν τοίνυν τὴν τοῦ τρί’ ἔτη γεγονότος ἡλικίαν , κόρου καὶ κόρης , ταῦτα εἴ τις ἀκριβῶς ἀποτελοῖ καὶ μὴ παρέργως τοῖς εἰρημένοις χρῷτο , οὐ σμικρὰ εἰς ὠφελίαν γίγνοιτ’ ἂν τοῖς νεωστὶ τρεφομένοις · τριετεῖ δὲ δὴ καὶ τετραετεῖ καὶ πενταετεῖ καὶ ἔτι ἑξετεῖ ἤθει ψυχῆς παιδιῶν δέον ἂν εἴη , τρυφῆς δ’ ἤδη παραλυτέον κολάζοντα , μὴ ἀτίμως , ἀλλ’ ὅπερ ἐπὶ τῶν δούλων γ’ ἐλέγομεν , τὸ μὴ μεθ’ ὕβρεως κολάζοντας ὀργὴν ἐμποιῆσαι δεῖν τοῖς κολασθεῖσιν μηδ’ ἀκολάστους ἐῶντας τρυφήν , ταὐτὸν δραστέον τοῦτό γε καὶ ἐπ’ ἐλευθέροισι . 
παιδιαὶ δ’ εἰσὶν τοῖς τηλικούτοις αὐτοφυεῖς τινες , ἃς ἐπειδὰν συνέλθωσιν αὐτοὶ σχεδὸν ἀνευρίσκουσι . 
συνιέναι δὲ εἰς τὰ κατὰ κώμας ἱερὰ δεῖ πάντα ἤδη τὰ τηλικαῦτα παιδία , ἀπὸ τριετοῦς μέχρι τῶν ἓξ ἐτῶν , κοινῇ τὰ τῶν κωμητῶν εἰς ταὐτὸν ἕκαστα · τὰς δὲ τροφοὺς ἔτι τῶν τηλικούτων κοσμιότητός τε καὶ ἀκολασίας ἐπιμελεῖσθαι , τῶν δὲ τροφῶν αὐτῶν καὶ τῆς ἀγέλης συμπάσης , τῶν δώδεκα γυναικῶν μίαν ἐφ’ ἑκάστῃ τετάχθαι κοσμοῦσαν κατ’ ἐνιαυτὸν τῶν προειρημένων ἃς ἂν τάξωσιν οἱ νομοφύλακες . 
ταύτας δὲ αἱρείσθωσαν μὲν αἱ τῶν γάμων κύριαι τῆς ἐπιμελείας , ἐξ ἑκάστης τῆς φυλῆς μίαν , ἥλικας αὑταῖς · ἡ δὲ καταστᾶσα ἀρχέτω φοιτῶσα εἰς τὸ ἱερὸν ἑκάστης ἡμέρας καὶ κολάζουσα ἀεὶ τὸν ἀδικοῦντα , δοῦλον μὲν καὶ δούλην καὶ ξένον καὶ ξένην αὐτὴ διά τινων τῆς πόλεως οἰκετῶν , πολίτην δὲ ἀμφισβητοῦντα μὲν τῇ κολάσει πρὸς τοὺς ἀστυνόμους ἐπὶ δίκην ἄγουσα , ἀναμφισβήτητον δὲ ὄντα καὶ τὸν πολίτην αὐτὴ κολαζέτω . 
μετὰ δὲ τὸν ἑξέτη καὶ τὴν ἑξέτιν διακρινέσθω μὲν ἤδη τὸ γένος ἑκατέρων—κόροι μὲν μετὰ κόρων , παρθένοι δὲ ὡσαύτως μετ’ ἀλλήλων τὴν διατριβὴν ποιείσθωσαν—πρὸς δὲ τὰ μαθήματα τρέπεσθαι χρεὼν ἑκατέρους , τοὺς μὲν ἄρρενας ἐφ’ ἵππων διδασκάλους καὶ τόξων καὶ ἀκοντίων καὶ σφενδονήσεως , ἐὰν δέ πῃ συγχωρῶσιν , μέχρι γε μαθήσεως καὶ τὰ θήλεα , καὶ δὴ τά γε μάλιστα πρὸς τὴν τῶν ὅπλων χρείαν . 
τὸ γὰρ δὴ νῦν καθεστὸς περὶ τὰ τοιαῦτα ἀγνοεῖται παρὰ τοῖς πᾶσιν ὀλίγου . 
Κλεινίας τὸ ποῖον ; 
Ἀθηναῖος ὡς ἄρα τὰ δεξιὰ καὶ τὰ ἀριστερὰ διαφέροντά ἐσθ’ ἡμῶν φύσει πρὸς τὰς χρείας εἰς ἑκάστας τῶν πράξεων τὰ περὶ τὰς χεῖρας , ἐπεὶ τά γε περὶ πόδας τε καὶ τὰ κάτω τῶν μελῶν οὐδὲν διαφέροντα εἰς τοὺς πόνους φαίνεται · τὰ δὲ κατὰ χεῖρας ἀνοίᾳ τροφῶν καὶ μητέρων οἷον χωλοὶ γεγόναμεν ἕκαστοι . 
τῆς φύσεως γὰρ ἑκατέρων τῶν μελῶν σχεδὸν ἰσορροπούσης , αὐτοὶ διὰ τὰ ἔθη διάφορα αὐτὰ πεποιήκαμεν οὐκ ὀρθῶς χρώμενοι . 
ἐν ὅσοις μὲν γὰρ τῶν ἔργων μὴ μέγα διαφέρει , λύρᾳ μὲν ἐν ἀριστερᾷ χρώμενον , πλήκτρῳ δὲ ἐν δεξιᾷ , πρᾶγμα οὐδέν , καὶ ὅσα τοιαῦτα · τούτοις δὲ παραδείγμασι χρώμενον καὶ εἰς ἄλλα μὴ δέον οὕτω χρῆσθαι σχεδὸν ἄνοια . 
ἔδειξεν δὲ ταῦτα ὁ τῶν Σκυθῶν νόμος , οὐκ ἐν ἀριστερᾷ μὲν τόξον ἀπάγων , ἐν δεξιᾷ δὲ οἰστὸν προσαγόμενος μόνον , ἀλλ’ ὁμοίως ἑκατέροις ἐπ’ ἀμφότερα χρώμενος · πάμπολλα δ’ ἕτερα τοιαῦτα παραδείγματα ἐν ἡνιοχείαις τέ ἐστι καὶ ἐν ἑτέροις , ἐν οἷσιν μαθεῖν δυνατὸν ὅτι παρὰ φύσιν κατασκευάζουσιν οἱ ἀριστερὰ δεξιῶν ἀσθενέστερα κατασκευάζοντες . 
ταῦτα δ’ , ὅπερ εἴπομεν , ἐν μὲν κερατίνοις πλήκτροις καὶ ἐν ὀργάνοις τοιούτοις οὐδὲν μέγα · σιδηροῖς δ’ εἰς τὸν πόλεμον ὅταν δέῃ χρῆσθαι , μέγα διαφέρει , καὶ τόξοις καὶ ἀκοντίοις καὶ ἑκάστοις τούτων , πολὺ δὲ μέγιστον , ὅταν ὅπλοις δέῃ πρὸς ὅπλα χρῆσθαι . 
διαφέρει δὲ πάμπολυ μαθὼν μὴ μαθόντος καὶ ὁ γυμνασάμενος τοῦ μὴ γεγυμνασμένου . 
καθάπερ γὰρ ὁ τελέως παγκράτιον ἠσκηκὼς ἢ πυγμὴν ἢ πάλην οὐκ ἀπὸ μὲν τῶν ἀριστερῶν ἀδύνατός ἐστι μάχεσθαι , χωλαίνει δὲ καὶ ἐφέλκεται πλημμελῶν , ὁπόταν αὐτόν τις μεταβιβάζων ἐπὶ θάτερα ἀναγκάζῃ διαπονεῖν , ταὐτὸν δὴ τοῦτ’ , οἶμαι , καὶ ἐν ὅπλοις καὶ ἐν τοῖς ἄλλοις πᾶσι χρὴ προσδοκᾶν ὀρθόν , ὅτι τὸν διττὰ δεῖ κεκτημένον , οἷς ἀμύνοιτό τ’ ἂν καὶ ἐπιτιθεῖτο ἄλλοις , μηδὲν ἀργὸν τούτων μηδὲ ἀνεπιστῆμον ἐᾶν εἶναι κατὰ δύναμιν · Γηρυόνου δέ γε εἴ τις φύσιν ἔχων ἢ καὶ τὴν Βριάρεω φύοιτο , ταῖς ἑκατὸν χερσὶν ἑκατὸν δεῖ βέλη ῥίπτειν δυνατὸν εἶναι . 
τούτων δὴ πάντων τὴν ἐπιμέλειαν ἀρχούσαις τε καὶ ἄρχουσι δεῖ γίγνεσθαι , ταῖς μὲν ἐν παιδιαῖς τε καὶ τροφαῖς ἐπισκόποις γιγνομέναις , τοῖς δὲ περὶ μαθήματα , ὅπως ἀρτίποδές τε καὶ ἀρτίχειρες πάντες τε καὶ πᾶσαι γιγνόμενοι , μηδὲν τοῖς ἔθεσιν ἀποβλάπτωσι τὰς φύσεις εἰς τὸ δυνατόν.τὰ δὲ μαθήματά που διττά , ὥς γ’ εἰπεῖν , χρήσασθαι συμβαίνοι ἄν , τὰ μὲν ὅσα περὶ τὸ σῶμα γυμναστικῆς , τὰ δ’ εὐψυχίας χάριν μουσικῆς . 
τὰ δὲ γυμναστικῆς αὖ δύο , τὸ μὲν ὄρχησις , τὸ δὲ πάλη . 
τῆς ὀρχήσεως δὲ ἄλλη μὲν Μούσης λέξιν μιμουμένων , τό τε μεγαλοπρεπὲς φυλάττοντας ἅμα καὶ ἐλεύθερον , ἄλλη δέ , εὐεξίας ἐλαφρότητός τε ἕνεκα καὶ κάλλους , τῶν τοῦ σώματος αὐτοῦ μελῶν καὶ μερῶν τὸ προσῆκον καμπῆς τε καὶ ἐκτάσεως , καὶ ἀποδιδομένης ἑκάστοις αὐτοῖς αὑτῶν εὐρύθμου κινήσεως , διασπειρομένης ἅμα καὶ συνακολουθούσης εἰς πᾶσαν τὴν ὄρχησιν ἱκανῶς . 
καὶ δὴ τά γε κατὰ πάλην ἃ μὲν Ἀνταῖος ἢ Κερκύων ἐν τέχναις ἑαυτῶν συνεστήσαντο φιλονικίας ἀχρήστου χάριν , ἢ πυγμῆς Ἐπειὸς ἢ Ἄμυκος , οὐδὲν χρήσιμα ἐπὶ πολέμου κοινωνίαν ὄντα , οὐκ ἄξια λόγῳ κοσμεῖν · τὰ δὲ ἀπ’ ὀρθῆς πάλης , ἀπ’ αὐχένων καὶ χειρῶν καὶ πλευρῶν ἐξειλήσεως , μετὰ φιλονικίας τε καὶ καταστάσεως διαπονούμενα μετ’ εὐσχήμονος ῥώμης τε καὶ ὑγιείας ἕνεκα , ταῦτ’ εἰς πάντα ὄντα χρήσιμα οὐ παρετέον , ἀλλὰ προστακτέον μαθηταῖς τε ἅμα καὶ τοῖς διδάξουσιν , ὅταν ἐνταῦθ’ ὦμεν τῶν νόμων , τοῖς μὲν πάντα τὰ τοιαῦτα εὐμενῶς δωρεῖσθαι , τοῖς δὲ παραλαμβάνειν ἐν χάρισιν . 
οὐδ’ ὅσα ἐν τοῖς χοροῖς ἐστιν αὖ μιμήματα προσήκοντα μιμεῖσθαι παρετέον , κατὰ μὲν τὸν τόπον τόνδε Κουρήτων ἐνόπλια παίγνια , κατὰ δὲ Λακεδαίμονα Διοσκόρων . 
ἡ δὲ αὖ που παρ’ ἡμῖν κόρη καὶ δέσποινα , εὐφρανθεῖσα τῇ τῆς χορείας παιδιᾷ , κεναῖς χερσὶν οὐκ ᾠήθη δεῖν ἀθύρειν , πανοπλίᾳ δὲ παντελεῖ κοσμηθεῖσα , οὕτω τὴν ὄρχησιν διαπεραίνειν · ἃ δὴ πάντως μιμεῖσθαι πρέπον ἂν εἴη κόρους τε ἅμα καὶ κόρας , τὴν τῆς θεοῦ χάριν τιμῶντας , πολέμου τ’ ἐν χρείᾳ καὶ ἑορτῶν ἕνεκα . 
τοῖς δέ που παισὶν εὐθύς τε καὶ ὅσον ἂν χρόνον μήπω εἰς πόλεμον ἴωσιν , πᾶσι θεοῖς προσόδους τε καὶ πομπὰς ποιουμένους μεθ’ ὅπλων τε καὶ ἵππων ἀεὶ κοσμεῖσθαι δέον ἂν εἴη , θάττους τε καὶ βραδυτέρας ἐν ὀρχήσεσι καὶ ἐν πορείᾳ τὰς ἱκετείας ποιουμένους πρὸς θεούς τε καὶ θεῶν παῖδας . 
καὶ ἀγῶνας δὴ καὶ προαγῶνας , εἴ τινων , οὐκ ἄλλων ἢ τούτων ἕνεκα προαγωνιστέον · οὗτοι γὰρ καὶ ἐν εἰρήνῃ καὶ κατὰ πόλεμον χρήσιμοι εἴς τε πολιτείαν καὶ ἰδίους οἴκους , οἱ δὲ ἄλλοι πόνοι τε καὶ παιδιαὶ καὶ σπουδαὶ κατὰ σώματα οὐκ ἐλευθέρων , ὦ Μέγιλλέ τε καὶ Κλεινία.ἣν εἶπον γυμναστικὴν ἐν τοῖς πρώτοις λόγοις ὅτι δέοι διεξελθεῖν , σχεδὸν δὴ διελήλυθα τὰ νῦν , καὶ ἔσθ’ αὕτη παντελής · εἰ δέ τινα ταύτης ὑμεῖς ἔχετε βελτίω , θέντες εἰς κοινὸν λέγετε . 
Κλεινίας οὐ ῥᾴδιον , ὦ ξένε , παρέντας ταῦτα ἄλλα ἔχειν βελτίω τούτων περὶ γυμναστικῆς ἅμα καὶ ἀγωνίας εἰπεῖν . 
Ἀθηναῖος τὸ τοίνυν τούτοις ἑξῆς περὶ τὰ τῶν Μουσῶν τε καὶ Ἀπόλλωνος δῶρα , τότε μέν , ὡς ἅπαντα εἰρηκότες , ᾠόμεθα καταλείπειν μόνα τὰ περὶ γυμναστικῆς · νῦν δ’ ἔστιν δῆλα ἅ τ’ ἐστὶν καὶ ὅτι πρῶτα πᾶσιν ῥητέα . 
λέγωμεν τοίνυν ἑξῆς αὐτά . 
Κλεινίας πάνυ μὲν οὖν λεκτέον . 
Ἀθηναῖος ἀκούσατε δέ μου , προακηκοότες μὲν καὶ ἐν τοῖς πρόσθεν · ὅμως δὲ τό γε σφόδρα ἄτοπον καὶ ἄηθες διευλαβεῖσθαι δεῖ λέγοντα καὶ ἀκούοντα , καὶ δὴ καὶ νῦν . 
ἐρῶ μὲν γὰρ ἐγὼ λόγον οὐκ ἄφοβον εἰπεῖν , ὅμως δέ πῃ θαρρήσας οὐκ ἀποστήσομαι . 
Κλεινίας τίνα δὴ τοῦτον , ὦ ξένε , λέγεις ; 
Ἀθηναῖος φημὶ κατὰ πάσας πόλεις τὸ τῶν παιδιῶν γένος ἠγνοῆσθαι σύμπασιν ὅτι κυριώτατόν ἐστι περὶ θέσεως νόμων , ἢ μονίμους εἶναι τοὺς τεθέντας ἢ μή . 
ταχθὲν μὲν γὰρ αὐτὸ καὶ μετασχὸν τοῦ τὰ αὐτὰ κατὰ τὰ αὐτὰ καὶ ὡσαύτως ἀεὶ τοὺς αὐτοὺς παίζειν τε καὶ εὐθυμεῖσθαι τοῖς αὐτοῖς παιγνίοις , ἐᾷ καὶ τὰ σπουδῇ κείμενα νόμιμα μένειν ἡσυχῇ , κινούμενα δὲ τὰ αὐτὰ καὶ καινοτομούμενα , μεταβολαῖς τε ἄλλαις ἀεὶ χρώμενα , καὶ μηδέποτε ταὐτὰ φίλα προσαγορευόντων τῶν νέων , μήτ’ ἐν σχήμασιν τοῖς τῶν αὑτῶν σωμάτων μήτε ἐν τοῖς ἄλλοις σκεύεσιν ὁμολογουμένως αὐτοῖς ἀεὶ κεῖσθαι τό τ’ εὔσχημον καὶ ἄσχημον , ἀλλὰ τόν τι νέον ἀεὶ καινοτομοῦντα καὶ εἰσφέροντα τῶν εἰωθότων ἕτερον κατά τε σχήματα καὶ χρώματα καὶ πάντα ὅσα τοιαῦτα , τοῦτον τιμᾶσθαι διαφερόντως , τούτου πόλει λώβην οὐκ εἶναι μείζω φαῖμεν ἂν ὀρθότατα λέγοντες · λανθάνειν γὰρ τῶν νέων τὰ ἤθη μεθιστάντα καὶ ποιεῖν τὸ μὲν ἀρχαῖον παρ’ αὐτοῖς ἄτιμον , τὸ δὲ νέον ἔντιμον . 
τούτου δὲ πάλιν αὖ λέγω τοῦ τε ῥήματος καὶ τοῦ δόγματος οὐκ εἶναι ζημίαν μείζω πάσαις πόλεσιν · ἀκούσατε δὲ ὅσον φημὶ αὔτ’ εἶναι κακόν . 
Κλεινίας ἦ τὸ ψέγεσθαι τὴν ἀρχαιότητα λέγεις ἐν ταῖς πόλεσιν ; 
Ἀθηναῖος πάνυ μὲν οὖν . 
Κλεινίας οὐ φαύλους τοίνυν ἡμᾶς ἂν ἀκροατὰς πρὸς αὐτὸν τὸν λόγον ἔχοις ἂν τοῦτον , ἀλλ’ ὡς δυνατὸν εὐμενεστάτους . 
Ἀθηναῖος εἰκὸς γοῦν . 
Κλεινίας λέγε μόνον . 
Ἀθηναῖος ἴτε δή , μειζόνως αὐτὸν ἀκούσωμέν τε ἡμῶν αὐτῶν καὶ πρὸς ἀλλήλους οὕτως εἴπωμεν . 
μεταβολὴν γὰρ δὴ πάντων πλὴν κακῶν πολὺ σφαλερώτατον εὑρήσομεν ἐν ὥραις πάσαις , ἐν πνεύμασιν , ἐν διαίταις σωμάτων , ἐν τρόποις ψυχῶν , ἐν ὡς ἔπος εἰπεῖν οὐ τοῖς μέν , τοῖς δ’ οὔ , πλήν , ὅτιπερ εἶπον νυνδή , κακοῖς · ὥστε , εἴ τις ἀποβλέψειε πρὸς σώματα , ὡς πᾶσι μὲν σιτίοις , πᾶσι δ’ αὖ ποτοῖς καὶ πόνοις συνήθη γιγνόμενα , καὶ τὸ πρῶτον ταραχθέντα ὑπ’ αὐτῶν , ἔπειτ’ ἐξ αὐτῶν τούτων ὑπὸ χρόνου σάρκας φύσαντα οἰκείας τούτοις , φίλα τε καὶ συνήθη καὶ γνώριμα γενόμενα ἁπάσῃ ταύτῃ τῇ διαίτῃ πρὸς ἡδονὴν καὶ ὑγίειαν ἄριστα διάγει , καὶ ἄν ποτ’ ἄρα ἀναγκασθῇ μεταβάλλειν αὖθις ἡντινοῦν τῶν εὐδοκίμων διαιτῶν , τό γε κατ’ ἀρχὰς συνταραχθεὶς ὑπὸ νόσων μόγις ποτὲ κατέστη , τὴν συνήθειαν τῇ τροφῇ πάλιν ἀπολαβών , ταὐτὸν δὴ δεῖ νομίζειν τοῦτο γίγνεσθαι καὶ περὶ τὰς τῶν ἀνθρώπων διανοίας τε ἅμα καὶ τὰς τῶν ψυχῶν φύσεις . 
οἷς γὰρ ἂν ἐντραφῶσιν νόμοις καὶ κατά τινα θείαν εὐτυχίαν ἀκίνητοι γένωνται μακρῶν καὶ πολλῶν χρόνων , ὡς μηδένα ἔχειν μνείαν μηδὲ ἀκοὴν τοῦ ποτε ἄλλως αὐτὰ σχεῖν ἢ καθάπερ νῦν ἔχει , σέβεται καὶ φοβεῖται πᾶσα ἡ ψυχὴ τό τι κινεῖν τῶν τότε καθεστώτων . 
μηχανὴν δὴ δεῖ τὸν νομοθέτην ἐννοεῖν ἁμόθεν γέ ποθεν ὅντινα τρόπον τοῦτ’ ἔσται τῇ πόλει . 
τῇδ’ οὖν ἔγωγε εὑρίσκω . 
τὰς παιδιὰς πάντες διανοοῦνται κινουμένας τῶν νέων , ὅπερ ἔμπροσθεν ἐλέγομεν , παιδιὰς ὄντως εἶναι καὶ οὐ τὴν μεγίστην ἐξ αὐτῶν σπουδὴν καὶ βλάβην συμβαίνειν , ὥστε οὐκ ἀποτρέπουσιν ἀλλὰ συνέπονται ὑπείκοντες , καὶ οὐ λογίζονται τόδε , ὅτι τούτους ἀνάγκη τοὺς παῖδας τοὺς ἐν ταῖς παιδιαῖς νεωτερίζοντας ἑτέρους ἄνδρας τῶν ἔμπροσθεν γενέσθαι παίδων , γενομένους δὲ ἄλλους , ἄλλον βίον ζητεῖν , ζητήσαντας δέ , ἑτέρων ἐπιτηδευμάτων καὶ νόμων ἐπιθυμῆσαι , καὶ μετὰ τοῦτο ὡς ἥξοντος τοῦ νυνδὴ λεγομένου μεγίστου κακοῦ πόλεσιν οὐδεὶς αὐτῶν φοβεῖται . 
τὰ μὲν οὖν ἄλλα ἐλάττω μεταβαλλόμενα κακὰ διεξεργάζοιτ’ ἄν , ὅσα περὶ σχήματα πάσχει τὸ τοιοῦτον · ὅσα δὲ περὶ τὰ τῶν ἠθῶν ἐπαίνου τε καὶ ψόγου πέρι πυκνὰ μεταπίπτει , πάντων , οἴομαι , μέγιστά τε καὶ πλείστης εὐλαβείας δεόμενα ἂν εἴη . 
Κλεινίας πῶς γὰρ οὔ ; 
Ἀθηναῖος τί οὖν ; 
τοῖς ἔμπροσθεν λόγοις πιστεύομεν , οἷς ἐλέγομεν ὡς τὰ περὶ τοὺς ῥυθμοὺς καὶ πᾶσαν μουσικήν ἐστιν τρόπων μιμήματα βελτιόνων καὶ χειρόνων ἀνθρώπων ; 
ἢ πῶς ; 
Κλεινίας οὐδαμῶς ἄλλως πως τό γε παρ’ ἡμῖν δόγμα ἔχον ἂν εἴη . 
Ἀθηναῖος οὐκοῦν , φαμέν , ἅπασαν μηχανητέον μηχανὴν ὅπως ἂν ἡμῖν οἱ παῖδες μήτε ἐπιθυμῶσιν ἄλλων μιμημάτων ἅπτεσθαι κατὰ ὀρχήσεις ἢ κατὰ μελῳδίας , μήτε τις αὐτοὺς πείσῃ προσάγων παντοίας ἡδονάς ; 
Κλεινίας ὀρθότατα λέγεις . 
Ἀθηναῖος ἔχει τις οὖν ἡμῶν ἐπὶ τὰ τοιαῦτα βελτίω τινα τέχνην τῆς τῶν Αἰγυπτίων ; 
Κλεινίας ποίας δὴ λέγεις ; 
Ἀθηναῖος τοῦ καθιερῶσαι πᾶσαν μὲν ὄρχησιν , πάντα δὲ μέλη , τάξαντας πρῶτον μὲν τὰς ἑορτάς , συλλογισαμένους εἰς τὸν ἐνιαυτὸν ἅστινας ἐν οἷς χρόνοις καὶ οἷστισιν ἑκάστοις τῶν θεῶν καὶ παισὶ τούτων καὶ δαίμοσι γίγνεσθαι χρεών , μετὰ δὲ τοῦτο , ἐπὶ τοῖς τῶν θεῶν θύμασιν ἑκάστοις ἣν ᾠδὴν δεῖ ἐφυμνεῖσθαι , καὶ χορείαις ποίαισιν γεραίρειν τὴν τότε θυσίαν , τάξαι μὲν πρῶτόν τινας , ἃ δ’ ἂν ταχθῇ , Μοίραις καὶ τοῖς ἄλλοις πᾶσι θεοῖς θύσαντας κοινῇ πάντας τοὺς πολίτας , σπένδοντας καθιεροῦν ἑκάστας τὰς ᾠδὰς ἑκάστοις τῶν θεῶν καὶ τῶν ἄλλων · ἂν δὲ παρ’ αὐτά τίς τῳ θεῶν ἄλλους ὕμνους ἢ χορείας προσάγῃ , τοὺς ἱερέας τε καὶ τὰς ἱερείας μετὰ νομοφυλάκων ἐξείργοντας ὁσίως ἐξείργειν καὶ κατὰ νόμον , τὸν δὲ ἐξειργόμενον , ἂν μὴ ἑκὼν ἐξείργηται , δίκας ἀσεβείας διὰ βίου παντὸς τῷ ἐθελήσαντι παρέχειν . 
Κλεινίας ὀρθῶς . 
Ἀθηναῖος πρὸς τούτῳ δὴ νῦν γενόμενοι τῷ λόγῳ , πάθωμεν τὸ πρέπον ἡμῖν αὐτοῖς . 
Κλεινίας τοῦ πέρι λέγεις ; 
Ἀθηναῖος πᾶς που νέος , μὴ ὅτι πρεσβύτης , ἰδὼν ἂν ἢ καὶ ἀκούσας ὁτιοῦν τῶν ἐκτόπων καὶ μηδαμῇ πως συνήθων , οὐκ ἄν ποτέ που τὸ ἀπορηθὲν περὶ αὐτῶν συγχωρήσειεν ἐπιδραμὼν οὕτως εὐθύς , στὰς δ’ ἄν , καθάπερ ἐν τριόδῳ γενόμενος καὶ μὴ σφόδρα κατειδὼς ὁδόν , εἴτε μόνος εἴτε μετ’ ἄλλων τύχοι πορευόμενος , ἀνέροιτ’ ἂν αὑτὸν καὶ τοὺς ἄλλους τὸ ἀπορούμενον , καὶ οὐκ ἂν πρότερον ὁρμήσειεν , πρίν πῃ βεβαιώσαιτο τὴν σκέψιν τῆς πορείας ὅπῃ ποτὲ φέρει . 
καὶ δὴ καὶ τὸ παρὸν ἡμῖν ὡσαύτως ποιητέον · ἀτόπου γὰρ τὰ νῦν ἐμπεπτωκότος λόγου περὶ νόμων , ἀνάγκη που σκέψιν πᾶσαν ποιήσασθαι , καὶ μὴ ῥᾳδίως οὕτως περὶ τοσούτων τηλικούτους ὄντας φάναι διισχυριζομένους ἐν τῷ παραχρῆμά τι σαφὲς ἂν εἰπεῖν ἔχειν . 
Κλεινίας ἀληθέστατα λέγεις . 
Ἀθηναῖος οὐκοῦν τούτῳ μὲν χρόνον δώσομεν , βεβαιώσομεν δὲ τότε αὐτό , ὁπόταν σκεψώμεθα ἱκανῶς · ἵνα δὲ μὴ τὴν ἑπομένην τάξιν τοῖς νόμοις τοῖς νῦν ἡμῖν παροῦσι διαπεράνασθαι κωλυθῶμεν μάτην , ἴωμεν πρὸς τὸ τέλος αὐτῶν . 
τάχα γὰρ ἴσως , εἰ θεὸς ἐθέλοι , κἂν ἡ διέξοδος αὕτη ὅλη σχοῦσα τέλος ἱκανῶς ἂν μηνύσειε καὶ τὸ νῦν διαπορούμενον . 
Κλεινίας ἄριστ’ , ὦ ξένε , λέγεις , καὶ ποιῶμεν οὕτως ὡς εἴρηκας . 
Ἀθηναῖος δεδόχθω μὲν δή , φαμέν , τὸ ἄτοπον τοῦτο , νόμους τὰς ᾠδὰς ἡμῖν γεγονέναι , καὶ καθάπερ οἱ παλαιοὶ τότε περὶ κιθαρῳδίαν οὕτω πως , ὡς ἔοικεν , ὠνόμασαν—ὥστε τάχ’ ἂν οὐδ’ ἐκεῖνοι παντάπασί γ’ ἂν ἀφεστῶτες εἶεν τοῦ νῦν λεγομένου , καθ’ ὕπνον δὲ οἷόν πού τις ἢ καὶ ὕπαρ ἐγρηγορὼς ὠνείρωξεν μαντευόμενος αὐτό—τὸ δ’ οὖν δόγμα περὶ αὐτοῦ τοῦτ’ ἔστω · παρὰ τὰ δημόσια μέλη τε καὶ ἱερὰ καὶ τὴν τῶν νέων σύμπασαν χορείαν μηδεὶς μᾶλλον ἢ παρ’ ὁντινοῦν ἄλλον τῶν νόμων φθεγγέσθω μηδ’ ἐν ὀρχήσει κινείσθω . 
καὶ ὁ μὲν τοιοῦτος ἀζήμιος ἀπαλλαττέσθω , τὸν δὲ μὴ πειθόμενον , καθάπερ ἐρρήθη νυνδή , νομοφύλακές τε καὶ ἱέρειαι καὶ ἱερῆς κολαζόντων . 
κείσθω δὲ νῦν ἡμῖν ταῦτα τῷ λόγῳ ; 
Κλεινίας κείσθω . 
Ἀθηναῖος τίνα δὴ τρόπον αὐτὰ νομοθετῶν τις μὴ παντάπασιν καταγέλαστος γίγνοιτ’ ἄν ; 
ἴδωμεν δὴ τὸ τοιόνδ’ ἔτι περὶ αὐτά . 
ἀσφαλέστατον καθάπερ ἐκμαγεῖ’ ἄττ’ αὐτοῖσιν πρῶτον πλάσασθαι τῷ λόγῳ , λέγω δὲ ἓν μὲν τῶν ἐκμαγείων εἶναι τοιόνδε τι · θυσίας γενομένης καὶ ἱερῶν καυθέντων κατὰ νόμον , εἴ τῴ τις , φαμέν , ἰδίᾳ παραστὰς τοῖς βωμοῖς τε καὶ ἱεροῖς , ὑὸς ἢ καὶ ἀδελφός , βλασφημοῖ πᾶσαν βλασφημίαν , ἆρ’ οὐκ , ἂν φαῖμεν , ἀθυμίαν καὶ κακὴν ὄτταν καὶ μαντείαν πατρὶ καὶ τοῖς ἄλλοις ἂν οἰκείοις φθέγγοιτο ἐντιθείς ; 
Κλεινίας τί μήν ; 
Ἀθηναῖος ἐν τοίνυν τοῖς παρ’ ἡμῖν τόποις τοῦτ’ ἐστὶν ταῖς πόλεσι γιγνόμενον ὡς ἔπος εἰπεῖν σχεδὸν ὀλίγου πάσαις · δημοσίᾳ γάρ τινα θυσίαν ὅταν ἀρχή τις θύσῃ , μετὰ ταῦτα χορὸς οὐχ εἷς ἀλλὰ πλῆθος χορῶν ἥκει , καὶ στάντες οὐ πόρρω τῶν βωμῶν ἀλλὰ παρ’ αὐτοὺς ἐνίοτε , πᾶσαν βλασφημίαν τῶν ἱερῶν καταχέουσιν , ῥήμασί τε καὶ ῥυθμοῖς καὶ γοωδεστάταις ἁρμονίαις συντείνοντες τὰς τῶν ἀκροωμένων ψυχάς , καὶ ὃς ἂν δακρῦσαι μάλιστα τὴν θύσασαν παραχρῆμα ποιήσῃ πόλιν , οὗτος τὰ νικητήρια φέρει . 
τοῦτον δὴ τὸν νόμον ἆρ’ οὐκ ἀποψηφιζόμεθα ; 
καὶ εἴ ποτ’ ἄρα δεῖ τοιούτων οἴκτων γίγνεσθαι τοὺς πολίτας ἐπηκόους , ὁπόταν ἡμέραι μὴ καθαραί τινες ἀλλὰ ἀποφράδες ὦσιν , τόθ’ ἥκειν δέον ἂν εἴη μᾶλλον χορούς τινας ἔξωθεν μεμισθωμένους ᾠδούς , οἷον οἱ περὶ τοὺς τελευτήσαντας μισθούμενοι Καρικῇ τινι μούσῃ προπέμπουσι τοὺς τελευτήσαντας ; 
τοιοῦτόν που πρέπον ἂν εἴη καὶ περὶ τὰς τοιαύτας ᾠδὰς γιγνόμενον , καὶ δὴ καὶ στολή γέ που ταῖς ἐπικηδείοις ᾠδαῖς οὐ στέφανοι πρέποιεν ἂν οὐδ’ ἐπίχρυσοι κόσμοι , πᾶν δὲ τοὐναντίον , ἵν’ ὅτι τάχιστα περὶ αὐτῶν λέγων ἀπαλλάττωμαι . 
τὸ δὲ τοσοῦτον ἡμᾶς αὐτοὺς ἐπανερωτῶ πάλιν , τῶν ἐκμαγείων ταῖς ᾠδαῖς εἰ πρῶτον ἓν τοῦθ’ ἡμῖν ἀρέσκον κείσθω . 
Κλεινίας τὸ ποῖον ; 
Ἀθηναῖος εὐφημία , καὶ δὴ καὶ τὸ τῆς ᾠδῆς γένος εὔφημον ἡμῖν πάντῃ πάντως ὑπαρχέτω ; 
ἢ μηδὲν ἐπανερωτῶ , τιθῶ δὲ τοῦτο οὕτως ; 
Κλεινίας παντάπασι μὲν οὖν τίθει · νικᾷ γὰρ πάσαισι ταῖς ψήφοις οὗτος ὁ νόμος . 
Ἀθηναῖος τίς δὴ μετ’ εὐφημίαν δεύτερος ἂν εἴη νόμος μουσικῆς ; 
ἆρ’ οὐκ εὐχὰς εἶναι τοῖς θεοῖς οἷς θύομεν ἑκάστοτε ; 
Κλεινίας πῶς γὰρ οὔ ; 
Ἀθηναῖος τρίτος δ’ οἶμαι νόμος , ὅτι γνόντας δεῖ τοὺς ποιητὰς ὡς εὐχαὶ παρὰ θεῶν αἰτήσεις εἰσίν , δεῖ δὴ τὸν νοῦν αὐτοὺς σφόδρα προσέχειν μή ποτε λάθωσιν κακὸν ὡς ἀγαθὸν αἰτούμενοι · γελοῖον γὰρ δὴ τὸ πάθος οἶμαι τοῦτ’ ἂν γίγνοιτο , εὐχῆς τοιαύτης γενομένης . 
Κλεινίας τί μήν ; 
Ἀθηναῖος οὐκοῦν ἡμεῖς ἔμπροσθεν σμικρὸν τῷ λόγῳ ἐπείσθημεν ὡς οὔτε ἀργυροῦν δεῖ πλοῦτον οὔτε χρυσοῦν ἐν πόλει ἱδρυμένον ἐνοικεῖν ; 
Κλεινίας πάνυ μὲν οὖν . 
Ἀθηναῖος τίνος οὖν ποτε παράδειγμα εἰρῆσθαι φῶμεν τοῦτον τὸν λόγον ; 
ἆρ’ οὐ τοῦδε , ὅτι τὸ τῶν ποιητῶν γένος οὐ πᾶν ἱκανόν ἐστι γιγνώσκειν σφόδρα τά τε ἀγαθὰ καὶ μή ; 
ποιήσας οὖν δήπου τὶς ποιητὴς ῥήμασιν ἢ καὶ κατὰ μέλος τοῦτο ἡμαρτημένον , εὐχὰς οὐκ ὀρθάς , ἡμῖν τοὺς πολίτας περὶ τῶν μεγίστων εὔχεσθαι τἀναντία ποιήσει · καίτοι τούτου , καθάπερ ἐλέγομεν , οὐ πολλὰ ἁμαρτήματα ἀνευρήσομεν μείζω . 
θῶμεν δὴ καὶ τοῦτον τῶν περὶ μοῦσαν νόμων καὶ τύπων ἕνα ; 
Κλεινίας τίνα ; 
σαφέστερον εἰπὲ ἡμῖν . 
Ἀθηναῖος τὸν ποιητὴν παρὰ τὰ τῆς πόλεως νόμιμα καὶ δίκαια ἢ καλὰ ἢ ἀγαθὰ μηδὲν ποιεῖν ἄλλο , τὰ δὲ ποιηθέντα μὴ ἐξεῖναι τῶν ἰδιωτῶν μηδενὶ πρότερον δεικνύναι , πρὶν ἂν αὐτοῖς τοῖς περὶ ταῦτα ἀποδεδειγμένοις κριταῖς καὶ τοῖς νομοφύλαξιν δειχθῇ καὶ ἀρέσῃ · σχεδὸν δὲ ἀποδεδειγμένοι εἰσὶν ἡμῖν οὓς εἱλόμεθα νομοθέτας περὶ τὰ μουσικὰ καὶ τὸν τῆς παιδείας ἐπιμελητήν . 
τί οὖν ; 
ὃ πολλάκις ἐρωτῶ , κείσθω νόμος ἡμῖν καὶ τύπος ἐκμαγεῖόν τε τρίτον τοῦτο ; 
ἢ πῶς δοκεῖ ; 
Κλεινίας κείσθω · τί μήν ; 
Ἀθηναῖος μετά γε μὴν ταῦτα ὕμνοι θεῶν καὶ ἐγκώμια κεκοινωνημένα εὐχαῖς ᾄδοιτ’ ἂν ὀρθότατα , καὶ μετὰ θεοὺς ὡσαύτως περὶ δαίμονάς τε καὶ ἥρωας μετ’ ἐγκωμίων εὐχαὶ γίγνοιντ’ ἂν τούτοις πᾶσιν πρέπουσαι . 
Κλεινίας πῶς γὰρ οὔ ; 
Ἀθηναῖος μετά γε μὴν ταῦτ’ ἤδη νόμος ἄνευ φθόνων εὐθὺς γίγνοιτ’ ἂν ὅδε · τῶν πολιτῶν ὁπόσοι τέλος ἔχοιεν τοῦ βίου , κατὰ σώματα ἢ κατὰ ψυχὰς ἔργα ἐξειργασμένοι καλὰ καὶ ἐπίπονα καὶ τοῖς νόμοις εὐπειθεῖς γεγονότες , ἐγκωμίων αὐτοὺς τυγχάνειν πρέπον ἂν εἴη . 
Κλεινίας πῶς δ’ οὔ ; 
Ἀθηναῖος τούς γε μὴν ἔτι ζῶντας ἐγκωμίοις τε καὶ ὕμνοις τιμᾶν οὐκ ἀσφαλές , πρὶν ἂν ἅπαντά τις τὸν βίον διαδραμὼν τέλος ἐπιστήσηται καλόν · ταῦτα δὲ πάντα ἡμῖν ἔστω κοινὰ ἀνδράσιν τε καὶ γυναιξὶν ἀγαθοῖς καὶ ἀγαθαῖς διαφανῶς γενομένοις . 
τὰς δὲ ᾠδάς τε καὶ ὀρχήσεις οὑτωσὶ χρὴ καθίστασθαι . 
πολλὰ ἔστιν παλαιῶν παλαιὰ περὶ μουσικὴν καὶ καλὰ ποιήματα , καὶ δὴ καὶ τοῖς σώμασιν ὀρχήσεις ὡσαύτως , ὧν οὐδεὶς φθόνος ἐκλέξασθαι τῇ καθισταμένῃ πολιτείᾳ τὸ πρέπον καὶ ἁρμόττον · δοκιμαστὰς δὲ τούτων ἑλομένους τὴν ἐκλογὴν ποιεῖσθαι μὴ νεωτέρους πεντήκοντα ἐτῶν , καὶ ὅτι μὲν ἂν ἱκανὸν εἶναι δόξῃ τῶν παλαιῶν ποιημάτων , ἐγκρίνειν , ὅτι δ’ ἂν ἐνδεὲς ἢ τὸ παράπαν ἀνεπιτήδειον , τὸ μὲν ἀποβάλλεσθαι παντάπασιν , τὸ δ’ ἐπανερόμενον ἐπιρρυθμίζειν , ποιητικοὺς ἅμα καὶ μουσικοὺς ἄνδρας παραλαβόντας , χρωμένους αὐτῶν ταῖς δυνάμεσιν τῆς ποιήσεως , ταῖς δὲ ἡδοναῖς καὶ ἐπιθυμίαις μὴ ἐπιτρέποντας ἀλλ’ ἤ τισιν ὀλίγοις , ἐξηγουμένους δὲ τὰ τοῦ νομοθέτου βουλήματα , ὅτι μάλιστα ὄρχησίν τε καὶ ᾠδὴν καὶ πᾶσαν χορείαν συστήσασθαι κατὰ τὸν αὐτῶν νοῦν . 
πᾶσα δ’ ἄτακτός γε τάξιν λαβοῦσα περὶ μοῦσαν διατριβὴ καὶ μὴ παρατιθεμένης τῆς γλυκείας μούσης ἀμείνων μυρίῳ · τὸ δ’ ἡδὺ κοινὸν πάσαις . 
ἐν ᾗ γὰρ ἂν ἐκ παίδων τις μέχρι τῆς ἑστηκυίας τε καὶ ἔμφρονος ἡλικίας διαβιῷ , σώφρονι μὲν μούσῃ καὶ τεταγμένῃ , ἀκούων δὲ τῆς ἐναντίας , μισεῖ καὶ ἀνελεύθερον αὐτὴν προσαγορεύει , τραφεὶς δ’ ἐν τῇ κοινῇ καὶ γλυκείᾳ , ψυχρὰν καὶ ἀηδῆ τὴν ταύτῃ ἐναντίαν εἶναί φησιν · ὥστε , ὅπερ ἐρρήθη νυνδή , τό γε τῆς ἡδονῆς ἢ ἀηδίας περὶ ἑκατέρας οὐδὲν πεπλεονέκτηκεν , ἐκ περιττοῦ δὲ ἡ μὲν βελτίους , ἡ δὲ χείρους τοὺς ἐν αὐτῇ τραφέντας ἑκάστοτε παρέχεται . 
Κλεινίας καλῶς εἴρηκας . 
Ἀθηναῖος ἔτι δὲ θηλείαις τε πρεπούσας ᾠδὰς ἄρρεσί τε χωρίσαι που δέον ἂν εἴη τύπῳ τινὶ διορισάμενον , καὶ ἁρμονίαισιν δὴ καὶ ῥυθμοῖς προσαρμόττειν ἀναγκαῖον · δεινὸν γὰρ ὅλῃ γε ἁρμονίᾳ ἀπᾴδειν ἢ ῥυθμῷ ἀρρυθμεῖν , μηδὲν προσήκοντα τούτων ἑκάστοις ἀποδιδόντα τοῖς μέλεσιν . 
ἀναγκαῖον δὴ καὶ τούτων τὰ σχήματά γε νομοθετεῖν . 
ἔστιν δὲ ἀμφοτέροις μὲν ἀμφότερα ἀνάγκῃ κατεχόμενα ἀποδιδόναι , τὰ δὲ τῶν θηλειῶν αὐτῷ τῷ τῆς φύσεως ἑκατέρου διαφέροντι , τούτῳ δεῖ καὶ διασαφεῖν . 
τὸ δὴ μεγαλοπρεπὲς οὖν καὶ τὸ πρὸς τὴν ἀνδρείαν ῥέπον ἀρρενωπὸν φατέον εἶναι , τὸ δὲ πρὸς τὸ κόσμιον καὶ σῶφρον μᾶλλον ἀποκλῖνον θηλυγενέστερον ὡς ὂν παραδοτέον ἔν τε τῷ νόμῳ καὶ λόγῳ . 
τάξις μὲν δή τις αὕτη · τούτων δὲ αὐτῶν διδασκαλία καὶ παράδοσις λεγέσθω τὸ μετὰ τοῦτο , τίνα τρόπον χρὴ καὶ οἷστισιν καὶ πότε πράττειν ἕκαστα αὐτῶν . 
οἷον δή τις ναυπηγὸς τὴν τῆς ναυπηγίας ἀρχὴν καταβαλλόμενος τὰ τροπιδεῖα ὑπογράφεται τῶν πλοίων σχήματα , ταὐτὸν δή μοι κἀγὼ φαίνομαι ἐμαυτῷ δρᾶν , τὰ τῶν βίων πειρώμενος σχήματα διαστήσασθαι κατὰ τρόπους τοὺς τῶν ψυχῶν , ὄντως αὐτῶν τὰ τροπιδεῖα καταβάλλεσθαι , ποίᾳ μηχανῇ καὶ τίσιν ποτὲ τρόποις συνόντες τὸν βίον ἄριστα διὰ τοῦ πλοῦ τούτου τῆς ζωῆς διακομισθησόμεθα , τοῦτο σκοπεῖν ὀρθῶς . 
ἔστι δὴ τοίνυν τὰ τῶν ἀνθρώπων πράγματα μεγάλης μὲν σπουδῆς οὐκ ἄξια , ἀναγκαῖόν γε μὴν σπουδάζειν · τοῦτο δὲ οὐκ εὐτυχές . 
ἐπειδὴ δὲ ἐνταῦθά ἐσμεν , εἴ πως διὰ προσήκοντός τινος αὐτὸ πράττοιμεν , ἴσως ἂν ἡμῖν σύμμετρον ἂν εἴη . 
λέγω δὲ δὴ τί ποτε ; 
ἴσως μεντἄν τίς μοι τοῦτ’ αὐτὸ ὑπολαβὼν ὀρθῶς ὑπολάβοι . 
Κλεινίας πάνυ μὲν οὖν . 
Ἀθηναῖος φημὶ χρῆναι τὸ μὲν σπουδαῖον σπουδάζειν , τὸ δὲ μὴ σπουδαῖον μή , φύσει δὲ εἶναι θεὸν μὲν πάσης μακαρίου σπουδῆς ἄξιον , ἄνθρωπον δέ , ὅπερ εἴπομεν ἔμπροσθεν , θεοῦ τι παίγνιον εἶναι μεμηχανημένον , καὶ ὄντως τοῦτο αὐτοῦ τὸ βέλτιστον γεγονέναι · τούτῳ δὴ δεῖν τῷ τρόπῳ συνεπόμενον καὶ παίζοντα ὅτι καλλίστας παιδιὰς πάντ’ ἄνδρα καὶ γυναῖκα οὕτω διαβιῶναι , τοὐναντίον ἢ νῦν διανοηθέντας . 
Κλεινίας πῶς ; 
Ἀθηναῖος νῦν μέν που τὰς σπουδὰς οἴονται δεῖν ἕνεκα τῶν παιδιῶν γίγνεσθαι · τὰ γὰρ περὶ τὸν πόλεμον ἡγοῦνται σπουδαῖα ὄντα τῆς εἰρήνης ἕνεκα δεῖν εὖ τίθεσθαι . 
τὸ δ’ ἦν ἐν πολέμῳ μὲν ἄρα οὔτ’ οὖν παιδιὰ πεφυκυῖα οὔτ’ αὖ παιδεία ποτὲ ἡμῖν ἀξιόλογος , οὔτε οὖσα οὔτ’ ἐσομένη , ὃ δή φαμεν ἡμῖν γε εἶναι σπουδαιότατον · δεῖ δὴ τὸν κατ’ εἰρήνην βίον ἕκαστον πλεῖστόν τε καὶ ἄριστον διεξελθεῖν . 
τίς οὖν ὀρθότης ; 
παίζοντά ἐστιν διαβιωτέον τινὰς δὴ παιδιάς , θύοντα καὶ ᾄδοντα καὶ ὀρχούμενον , ὥστε τοὺς μὲν θεοὺς ἵλεως αὑτῷ παρασκευάζειν δυνατὸν εἶναι , τοὺς δ’ ἐχθροὺς ἀμύνεσθαι καὶ νικᾶν μαχόμενον · ὁποῖα δὲ ᾄδων ἄν τις καὶ ὀρχούμενος ἀμφότερα ταῦτα πράττοι , τὸ μὲν τῶν τύπων εἴρηται καὶ καθάπερ ὁδοὶ τέτμηνται καθ’ ἃς ἰτέον , προσδοκῶντα καὶ τὸν ποιητὴν εὖ λέγειν τὸ— 
Τηλέμαχ’ , ἄλλα μὲν αὐτὸς ἐνὶ φρεσὶ σῇσι νοήσεις , ἄλλα δὲ καὶ δαίμων ὑποθήσεται · οὐ γὰρ ὀίωοὔ σε θεῶν ἀέκητι γενέσθαι τε τραφέμεν τε.ηομ . 
οδ . 
3.26ταὐτὸν δὴ καὶ τοὺς ἡμετέρους τροφίμους δεῖ διανοουμένους τὰ μὲν εἰρημένα ἀποχρώντως νομίζειν εἰρῆσθαι , τὰ δὲ καὶ τὸν δαίμονά τε καὶ θεὸν αὐτοῖσιν ὑποθήσεσθαι θυσιῶν τε πέρι καὶ χορειῶν , οἷστισί τε καὶ ὁπότε ἕκαστα ἑκάστοις προσπαίζοντές τε καὶ ἱλεούμενοι κατὰ τὸν τρόπον τῆς φύσεως διαβιώσονται , θαύματα ὄντες τὸ πολύ , σμικρὰ δὲ ἀληθείας ἄττα μετέχοντες . 
Μέγιλλος παντάπασι τὸ τῶν ἀνθρώπων γένος ἡμῖν , ὦ ξένε , διαφαυλίζεις . 
Ἀθηναῖος μὴ θαυμάσῃς , ὦ Μέγιλλε , ἀλλὰ σύγγνωθί μοι · πρὸς γὰρ τὸν θεὸν ἀπιδὼν καὶ παθὼν εἶπον ὅπερ εἴρηκα νῦν . 
ἔστω δ’ οὖν τὸ γένος ἡμῶν μὴ φαῦλον , εἴ σοι φίλον , σπουδῆς δέ τινος ἄξιον.τὸ δ’ ἑξῆς τούτοις , οἰκοδομίαι μὲν εἴρηνται γυμνασίων ἅμα καὶ διδασκαλείων κοινῶν τριχῇ κατὰ μέσην τὴν πόλιν , ἔξωθεν δὲ ἵππων αὖ τριχῇ περὶ τὸ ἄστυ γυμνάσιά τε καὶ εὐρυχώρια , τοξικῆς τε καὶ τῶν ἄλλων ἀκροβολισμῶν ἕνεκα διακεκοσμημένα , μαθήσεώς τε ἅμα καὶ μελέτης τῶν νέων · εἰ δ’ ἄρα μὴ τότε ἱκανῶς ἐρρήθησαν , νῦν εἰρήσθω τῷ λόγῳ μετὰ νόμων . 
ἐν δὲ τούτοις πᾶσιν διδασκάλους ἑκάστων πεπεισμένους μισθοῖς οἰκοῦντας ξένους διδάσκειν τε πάντα ὅσα πρὸς τὸν πόλεμόν ἐστιν μαθήματα τοὺς φοιτῶντας ὅσα τε πρὸς μουσικήν , οὐχ ὃν μὲν ἂν ὁ πατὴρ βούληται , φοιτῶντα , ὃν δ’ ἂν μή , ἐῶντα τὰς παιδείας , ἀλλὰ τὸ λεγόμενον πάντ’ ἄνδρα καὶ παῖδα κατὰ τὸ δυνατόν , ὡς τῆς πόλεως μᾶλλον ἢ τῶν γεννητόρων ὄντας , παιδευτέον ἐξ ἀνάγκης . 
τὰ αὐτὰ δὲ δὴ καὶ περὶ θηλειῶν ὁ μὲν ἐμὸς νόμος ἂν εἴποι πάντα ὅσαπερ καὶ περὶ τῶν ἀρρένων , ἴσα καὶ τὰς θηλείας ἀσκεῖν δεῖν · καὶ οὐδὲν φοβηθεὶς εἴποιμ’ ἂν τοῦτον τὸν λόγον οὔτε ἱππικῆς οὔτε γυμναστικῆς , ὡς ἀνδράσι μὲν πρέπον ἂν εἴη , γυναιξὶ δὲ οὐκ ἂν πρέπον . 
ἀκούων μὲν γὰρ δὴ μύθους παλαιοὺς πέπεισμαι , τὰ δὲ νῦν ὡς ἔπος εἰπεῖν οἶδα ὅτι μυριάδες ἀναρίθμητοι γυναικῶν εἰσι τῶν περὶ τὸν Πόντον , ἃς Σαυρομάτιδας καλοῦσιν , αἷς οὐχ ἵππων μόνον ἀλλὰ καὶ τόξων καὶ τῶν ἄλλων ὅπλων κοινωνία καὶ τοῖς ἀνδράσιν ἴση προστεταγμένη ἴσως ἀσκεῖται . 
λογισμὸν δὲ πρὸς τούτοις περὶ τούτων τοιόνδε τινὰ ἔχω · φημί , εἴπερ ταῦτα οὕτω συμβαίνειν ἐστὶν δυνατά , πάντων ἀνοητότατα τὰ νῦν ἐν τοῖς παρ’ ἡμῖν τόποις γίγνεσθαι τὸ μὴ πάσῃ ῥώμῃ πάντας ὁμοθυμαδὸν ἐπιτηδεύειν ἄνδρας γυναιξὶν ταὐτά . 
σχεδὸν γὰρ ὀλίγου πᾶσα ἡμίσεια πόλις ἀντὶ διπλασίας οὕτως ἔστιν τε καὶ γίγνεται ἐκ τῶν αὐτῶν τελῶν καὶ πόνων · καίτοι θαυμαστὸν ἂν ἁμάρτημα νομοθέτῃ τοῦτ’ αὐτὸ γίγνοιτο . 
Κλεινίας ἔοικέν γε · ἔστι μέντοι πάμπολλα ἡμῖν , ὦ ξένε , παρὰ τὰς εἰωθυίας πολιτείας τῶν νῦν λεγομένων . 
ἀλλὰ γὰρ εἰπὼν τὸν μὲν λόγον ἐᾶσαι διεξελθεῖν , εὖ διελθόντος δέ , οὕτω τὸ δοκοῦν αἱρεῖσθαι δεῖν , μάλα εἶπές τε ἐμμελῶς , πεποίηκάς τέ με τὰ νῦν αὐτὸν ἐμαυτῷ ἐπιπλήττειν ὅτι ταῦτα εἴρηκα · 
λέγε οὖν τὸ μετὰ ταῦτα ὅτι σοι κεχαρισμένον ἐστίν . 
Ἀθηναῖος τόδε ἔμοιγε , ὦ Κλεινία , ὃ καὶ πρόσθεν εἶπον , ὡς , εἰ μὲν ταῦτα ἦν μὴ ἱκανῶς ἔργοις ἐληλεγμένα ὅτι δυνατά ἐστι γίγνεσθαι , τάχα ἦν ἄν τι καὶ ἀντειπεῖν τῷ λόγῳ , νῦν δὲ ἄλλο τί που ζητητέον ἐκείνῳ τῷ τοῦτον τὸν νόμον μηδαμῇ δεχομένῳ , τὸ δ’ ἡμέτερον διακέλευμα ἐν τούτοις οὐκ ἀποσβήσεται τὸ μὴ οὐ λέγειν ὡς δεῖ παιδείας τε καὶ τῶν ἄλλων ὅτι μάλιστα κοινωνεῖν τὸ θῆλυ γένος ἡμῖν τῷ τῶν ἀρρένων γένει . 
καὶ γὰρ οὖν οὑτωσί πως δεῖ περὶ αὐτῶν διανοηθῆναι . 
φέρε , μὴ μετεχουσῶν ἀνδράσι γυναικῶν κοινῇ τῆς ζωῆς πάσης , μῶν οὐκ ἀνάγκη γενέσθαι γέ τινα τάξιν ἑτέραν αὐταῖς ; 
Κλεινίας ἀνάγκη μὲν οὖν . 
Ἀθηναῖος τίνα οὖν ἔμπροσθεν τῶν νῦν ἀποδεδειγμένων θεῖμεν ἂν τῆς κοινωνίας ταύτης ἣν νῦν αὐταῖς ἡμεῖς προστάττομεν ; 
πότερον ἣν Θρᾷκες ταῖς γυναιξὶν χρῶνται καὶ πολλὰ ἕτερα γένη , γεωργεῖν τε καὶ βουκολεῖν καὶ ποιμαίνειν καὶ διακονεῖν μηδὲν διαφερόντως τῶν δούλων ; 
ἢ καθάπερ ἡμεῖς ἅπαντές τε οἱ περὶ τὸν τόπον ἐκεῖνον ; 
νῦν γὰρ δὴ τό γε παρ’ ἡμῖν ὧδέ ἐστιν περὶ τούτων γιγνόμενον · εἴς τινα μίαν οἴκησιν συμφορήσαντες , τὸ λεγόμενον , πάντα χρήματα , παρέδομεν ταῖς γυναιξὶν διαταμιεύειν τε καὶ κερκίδων ἄρχειν καὶ πάσης ταλασίας . 
ἢ τὸ τούτων δὴ διὰ μέσου φῶμεν , ὦ Μέγιλλε , τὸ Λακωνικόν ; 
κόρας μὲν γυμνασίων μετόχους οὔσας ἅμα καὶ μουσικῆς ζῆν δεῖν , γυναῖκας δὲ ἀργοὺς μὲν ταλασίας , ἀσκητικὸν δέ τινα βίον καὶ οὐδαμῶς φαῦλον οὐδ’ εὐτελῆ διαπλέκειν , θεραπείας δὲ καὶ ταμιείας αὖ καὶ παιδοτροφίας εἴς τι μέσον ἀφικνεῖσθαι , τῶν δ’ εἰς τὸν πόλεμον μὴ κοινωνούσας , ὥστε οὐδ’ εἴ τίς ποτε διαμάχεσθαι περὶ πόλεώς τε καὶ παίδων ἀναγκαία τύχη γίγνοιτο , οὔτ’ ἂν τόξων , ὥς τινες 
Ἀμαζόνες , οὔτ’ ἄλλης κοινωνῆσαί ποτε βολῆς μετὰ τέχνης δυνάμεναι , οὐδὲ ἀσπίδα καὶ δόρυ λαβοῦσαι μιμήσασθαι τὴν θεόν , ὡς πορθουμένης αὐταῖς τῆς πατρίδος γενναίως ἀντιστάσας , φόβον γε , εἰ μηδὲν μεῖζον , πολεμίοισι δύνασθαι παρασχεῖν ἐν τάξει τινὶ κατοφθείσας ; 
Σαυρομάτιδας δὲ οὐδ’ ἂν τὸ παράπαν τολμήσειαν μιμήσασθαι τοῦτον τὸν τρόπον διαβιοῦσαι , παρὰ γυναῖκας δὲ αὐτὰς ἄνδρες ἂν αἱ ἐκείνων γυναῖκες φανεῖεν . 
ταῦτ’ οὖν ὑμῶν τοὺς νομοθέτας ὁ μὲν βουλόμενος ἐπαινεῖν ἐπαινείτω , τὸ δ’ ἐμὸν οὐκ ἄλλως ἂν λεχθείη · τέλεον γὰρ καὶ οὐ διήμισυν δεῖν τὸν νομοθέτην εἶναι , τὸ θῆλυ μὲν ἀφιέντα τρυφᾶν καὶ ἀναλίσκειν διαίταις ἀτάκτως χρώμενον , τοῦ δὲ ἄρρενος ἐπιμεληθέντα , τελέως σχεδὸν εὐδαίμονος ἥμισυ βίου καταλείπειν ἀντὶ διπλασίου τῇ πόλει . 
Μέγιλλος τί δράσομεν , ὦ Κλεινία ; 
τὸν ξένον ἐάσομεν τὴν Σπάρτην ἡμῖν οὕτω καταδραμεῖν ; 
Κλεινίας ναί · δεδομένης γὰρ αὐτῷ παρρησίας ἐατέον , ἕως ἂν διεξέλθωμεν πάντῃ ἱκανῶς τοὺς νόμους . 
Μέγιλλος ὀρθῶς λέγεις . 
Ἀθηναῖος οὐκοῦν τὰ μετὰ ταῦτα ἤδη σχεδὸν ἐμὸν πειρᾶσθαι φράζειν ; 
Κλεινίας πῶς γὰρ οὔ ; 
Ἀθηναῖος τίς δὴ τρόπος ἀνθρώποις γίγνοιτ’ ἂν τοῦ βίου , οἷσιν τὰ μὲν ἀναγκαῖα εἴη κατεσκευασμένα μέτρια , τὰ δὲ τῶν τεχνῶν ἄλλοις παραδεδομένα , γεωργίαι δὲ ἐκδεδομέναι δούλοις ἀπαρχὴν τῶν ἐκ τῆς γῆς ἀποτελοῦσιν ἱκανὴν ἀνθρώποις ζῶσι κοσμίως , συσσίτια δὲ κατεσκευασμένα εἴη χωρὶς μὲν τὰ τῶν ἀνδρῶν , ἐγγὺς δ’ ἐχόμενα τὰ τῶν αὐτοῖς οἰκείων , παίδων τε ἅμα θηλειῶν καὶ τῶν μητέρων αὐταῖς , ἄρχουσιν δὲ καὶ ἀρχούσαις εἴη προστεταγμένα λύειν ταῦτα ἑκάστοις τὰ συσσίτια πάντα , καθ’ ἑκάστην ἡμέραν θεασαμένους καὶ ἰδόντας τὴν διαγωγὴν τὴν τῶν συσσίτων , μετὰ δὲ ταῦτα σπείσαντας τόν τε ἄρχοντα καὶ τοὺς ἄλλους οἷς ἂν τυγχάνῃ θεοῖς ἡ τότε νύξ τε καὶ ἡμέρα καθιερωμένη , κατὰ ταῦτα οὕτως οἴκαδε πορεύεσθαι ; 
τοῖς δὴ ταύτῃ κεκοσμημένοις ἆρα οὐδὲν λειπόμενόν ἐστιν ἀναγκαῖόν τε ἔργον καὶ παντάπασι προσῆκον , ἀλλ’ ἐν τρόπῳ βοσκήματος ἕκαστον πιαινόμενον αὐτῶν δεῖ ζῆν ; 
οὔκουν τό γε δίκαιόν φαμεν οὐδὲ καλόν , οὐδ’ οἷόν τε τὸν ζῶντα οὕτως ἀτυχῆσαι τοῦ προσήκοντος , προσήκει δὲ ἀργῷ καὶ ῥᾳθύμως καταπεπιασμένῳ ζῴῳ σχεδὸν ὑπ’ ἄλλου διαρπασθῆναι ζῴου τῶν σφόδρα τετρυχωμένων μετὰ ἀνδρείας τε ἅμα καὶ τῶν πόνων . 
ταῦτα οὖν δὴ δῑ ἀκριβείας μὲν ἱκανῆς , ὡς καὶ νῦν , εἰ ζητοῖμεν ἄν , ἴσως οὐκ ἄν ποτε γένοιτο , μέχριπερ ἂν γυναῖκές τε καὶ παῖδες οἰκήσεις τε ἴδιαι καὶ ἰδίως ἅπαντ’ ᾖ τὰ τοιαῦτα ἑκάστοις ἡμῶν κατεσκευασμένα · τὰ δὲ μετ’ ἐκεῖν’ αὖ δεύτερα τὰ νῦν λεγόμενα εἰ γίγνοιτο ἡμῖν , γίγνοιτο ἂν καὶ μάλα μετρίως . 
ἔργον δὲ δὴ τοῖς οὕτω ζῶσίν φαμεν οὐ τὸ σμικρότατον οὐδὲ τὸ φαυλότατον λείπεσθαι , μέγιστον δὲ πάντων εἶναι προστεταγμένον ὑπὸ δικαίου νόμου · τοῦ γὰρ πᾶσαν τῶν ἄλλων πάντων ἔργων βίου ἀσχολίαν παρασκευάζοντος , τοῦ Πυθιάδος τε καὶ Ὀλυμπιάδος νίκης ὀρεγομένου , διπλασίας τε καὶ ἔτι πολλῷ πλέονος ἀσχολίας ἐστὶν γέμων ὁ περὶ τὴν τοῦ σώματος πάντως καὶ ψυχῆς εἰς ἀρετῆς ἐπιμέλειαν βίος εἰρημένος ὀρθότατα . 
πάρεργον γὰρ οὐδὲν δεῖ τῶν ἄλλων ἔργων διακώλυμα γίγνεσθαι τῶν τῷ σώματι προσηκόντων εἰς ἀπόδοσιν πόνων καὶ τροφῆς , οὐδ’ αὖ ψυχῇ μαθημάτων τε καὶ ἐθῶν , πᾶσα δὲ νύξ τε καὶ ἡμέρα σχεδὸν οὐκ ἔστιν ἱκανὴ τοῦτ’ αὐτὸ πράττοντι τὸ τέλεόν τε καὶ ἱκανὸν αὐτῶν ἐκλαμβάνειν · οὕτω δὴ τούτων πεφυκότων , τάξιν δεῖ γίγνεσθαι πᾶσιν τοῖς ἐλευθέροις τῆς διατριβῆς περὶ τὸν χρόνον ἅπαντα , σχεδὸν ἀρξάμενον ἐξ ἕω μέχρι τῆς ἑτέρας ἀεὶ συνεχῶς ἕω τε καὶ ἡλίου ἀνατολῆς . 
πολλὰ μὲν οὖν καὶ πυκνὰ καὶ σμικρὰ λέγων ἄν τις νομοθέτης ἀσχήμων φαίνοιτο περὶ τῶν κατ’ οἰκίαν διοικήσεων , τά τε ἄλλα καὶ ὅσα νύκτωρ ἀυπνίας πέρι πρέπει τοῖς μέλλουσιν διὰ τέλους φυλάξειν πᾶσαν πόλιν ἀκριβῶς . 
τὸ γὰρ ὅλην διατελεῖν ἡντινοῦν νύκτα εὕδοντα καὶ ὁντινοῦν τῶν πολιτῶν , καὶ μὴ φανερὸν εἶναι πᾶσι τοῖς οἰκέταις ἐγειρόμενόν τε καὶ ἐξανιστάμενον ἀεὶ πρῶτον , τοῦτο αἰσχρὸν δεῖ δεδόχθαι πᾶσι καὶ οὐκ ἐλευθέρου , εἴτ’ οὖν νόμον εἴτ’ ἐπιτήδευμα τὸ τοιοῦτον καλεῖν ἐστιν χρεών · καὶ δὴ καὶ δέσποιναν ἐν οἰκίᾳ ὑπὸ θεραπαινίδων ἐγείρεσθαί τινων καὶ μὴ πρώτην αὐτὴν ἐγείρειν τὰς ἄλλας , αἰσχρὸν λέγειν χρὴ πρὸς αὑτοὺς δοῦλόν τε καὶ δούλην καὶ παῖδα , καὶ εἴ πως ἦν οἷόν τε , ὅλην καὶ πᾶσαν τὴν οἰκίαν . 
ἐγειρομένους δὲ νύκτωρ δεῖ πάντας πράττειν τῶν τε πολιτικῶν μέρη πολλὰ καὶ τῶν οἰκονομικῶν , ἄρχοντας μὲν κατὰ πόλιν , δεσποίνας δὲ καὶ δεσπότας ἐν ἰδίαις οἰκίαις . 
ὕπνος γὰρ δὴ πολὺς οὔτε τοῖς σώμασιν οὔτε ταῖς ψυχαῖς ἡμῶν οὐδ’ αὖ ταῖς πράξεσιν ταῖς περὶ ταῦτα πάντα ἁρμόττων ἐστὶν κατὰ φύσιν . 
καθεύδων γὰρ οὐδεὶς οὐδενὸς ἄξιος , οὐδὲν μᾶλλον τοῦ μὴ ζῶντος · ἀλλ’ ὅστις τοῦ ζῆν ἡμῶν καὶ τοῦ φρονεῖν μάλιστά ἐστι κηδεμών , ἐγρήγορε χρόνον ὡς πλεῖστον , τὸ πρὸς ὑγίειαν αὐτοῦ μόνον φυλάττων χρήσιμον , ἔστιν δὲ οὐ πολύ , καλῶς εἰς ἔθος ἰόν . 
ἐγρηγορότες δὲ ἄρχοντες ἐν πόλεσιν νύκτωρ φοβεροὶ μὲν κακοῖς , πολεμίοις τε ἅμα καὶ πολίταις , ἀγαστοὶ δὲ καὶ τίμιοι τοῖς δικαίοις τε καὶ σώφροσιν , ὠφέλιμοι δὲ αὑτοῖς τε καὶ συμπάσῃ τῇ πόλει.νὺξ μὲν δὴ διαγομένη τοιαύτη τις πρὸς πᾶσι τοῖς εἰρημένοις ἀνδρείαν ἄν τινα προσπαρέχοιτο ταῖς ψυχαῖς ἑκάστων τῶν ἐν ταῖς πόλεσιν · ἡμέρας δὲ ὄρθρου τε ἐπανιόντων παῖδας μὲν πρὸς διδασκάλους που τρέπεσθαι χρεών , ἄνευ ποιμένος δὲ οὔτε πρόβατα οὔτ’ ἄλλο οὐδέν πω βιωτέον , οὐδὲ δὴ παῖδας ἄνευ τινῶν παιδαγωγῶν οὐδὲ δούλους ἄνευ δεσποτῶν . 
ὁ δὲ παῖς πάντων θηρίων ἐστὶ δυσμεταχειριστότατον · ὅσῳ γὰρ μάλιστα ἔχει πηγὴν τοῦ φρονεῖν μήπω κατηρτυμένην , ἐπίβουλον καὶ δριμὺ καὶ ὑβριστότατον θηρίων γίγνεται . 
διὸ δὴ πολλοῖς αὐτὸ οἷον χαλινοῖς τισιν δεῖ δεσμεύειν , πρῶτον μέν , τροφῶν καὶ μητέρων ὅταν ἀπαλλάττηται , παιδαγωγοῖς παιδίας καὶ νηπιότητος χάριν , ἔτι δ’ αὖ τοῖς διδάσκουσιν καὶ ὁτιοῦν καὶ μαθήμασιν ὡς ἐλεύθερον · ὡς δ’ αὖ δοῦλον , πᾶς ὁ προστυγχάνων τῶν ἐλευθέρων ἀνδρῶν κολαζέτω τόν τε παῖδα αὐτὸν καὶ τὸν παιδαγωγὸν καὶ διδάσκαλον , ἐὰν ἐξαμαρτάνῃ τίς τι τούτων . 
ἂν δ’ αὖ προστυγχάνων τις μὴ κολάζῃ τῇ δίκῃ , ὀνείδει μὲν ἐνεχέσθω πρῶτον τῷ μεγίστῳ , ὁ δὲ τῶν νομοφυλάκων ἐπὶ τὴν τῶν παίδων ἀρχὴν ᾑρημένος ἐπισκοπείτω τοῦτον τὸν ἐντυγχάνοντα οἷς λέγομεν καὶ μὴ κολάζοντα δέον κολάζειν , ἢ κολάζοντα μὴ κατὰ τρόπον , βλέπων δὲ ἡμῖν ὀξὺ καὶ διαφερόντως ἐπιμελούμενος τῆς τῶν παίδων τροφῆς κατευθυνέτω τὰς φύσεις αὐτῶν , ἀεὶ τρέπων πρὸς τἀγαθὸν κατὰ νόμους . 
τοῦτον δὲ αὐτὸν αὖ πῶς ἂν ἡμῖν ὁ νόμος αὐτὸς παιδεύσειεν ἱκανῶς ; 
νῦν μὲν γὰρ δὴ εἴρηκεν οὐδέν πω σαφὲς οὐδὲ ἱκανόν , ἀλλὰ τὰ μέν , τὰ δ’ οὔ · δεῖ δὲ εἰς δύναμιν μηδὲν παραλείπειν αὐτῷ , πάντα δὲ λόγον ἀφερμηνεύειν , ἵνα οὗτος τοῖς ἄλλοις μηνυτής τε ἅμα καὶ τροφεὺς γίγνηται . 
τὰ μὲν οὖν δὴ χορείας πέρι μελῶν τε καὶ ὀρχήσεως ἐρρήθη , τίνα τύπον ἔχοντα ἐκλεκτέα τέ ἐστιν καὶ ἐπανορθωτέα καὶ καθιερωτέα · τὰ δὲ ἐν γράμμασι μὲν ὄντα , ἄνευ δὲ μέτρων , ποῖα καὶ τίνα μεταχειρίζεσθαι χρή σοι τρόπον , ὦ ἄριστε τῶν παίδων ἐπιμελητά , τοὺς ὑπὸ σοῦ τρεφομένους , οὐκ εἰρήκαμεν . 
καίτοι τὰ μὲν περὶ τὸν πόλεμον ἃ δεῖ μανθάνειν τε αὐτοὺς καὶ μελετᾶν ἔχεις τῷ λόγῳ , τὰ δὲ περὶ τὰ γράμματα πρῶτον , καὶ δεύτερον λύρας πέρι καὶ λογισμῶν , ὧν ἔφαμεν δεῖν ὅσα τε πρὸς πόλεμον καὶ οἰκονομίαν καὶ τὴν κατὰ πόλιν διοίκησιν χρῆναι ἑκάστους λαβεῖν , καὶ πρὸς τὰ αὐτὰ ταῦτα ἔτι τὰ χρήσιμα τῶν ἐν ταῖς περιόδοις τῶν θείων , ἄστρων τε πέρι καὶ ἡλίου καὶ σελήνης , ὅσα διοικεῖν ἀναγκαῖόν ἐστιν περὶ ταῦτα πάσῃ πόλει—τίνων δὴ πέρι λέγομεν ; 
ἡμερῶν τάξεως εἰς μηνῶν περιόδους καὶ μηνῶν εἰς ἕκαστον τὸν ἐνιαυτόν , ἵνα ὧραι καὶ θυσίαι καὶ ἑορταὶ τὰ προσήκοντ’ ἀπολαμβάνουσαι ἑαυταῖς ἕκασται τῷ κατὰ φύσιν ἄγεσθαι , ζῶσαν τὴν πόλιν καὶ ἐγρηγορυῖαν παρεχόμεναι , θεοῖς μὲν τὰς τιμὰς ἀποδιδῶσιν , τοὺς δὲ ἀνθρώπους περὶ αὐτὰ μᾶλλον ἔμφρονας ἀπεργάζωνται—ταῦτα οὔπω σοι πάντα ἱκανῶς , ὦ φίλε , παρὰ τοῦ νομοθέτου διείρηται · πρόσεχε δὴ τὸν νοῦν τοῖς μετὰ ταῦτα μέλλουσιν ῥηθήσεσθαι . 
γραμμάτων εἴπομεν ὡς οὐχ ἱκανῶς ἔχεις πέρι τὸ πρῶτον , ἐπικαλοῦντες τί τῇ λέξει ; 
τόδε , ὡς οὔπω διείρηκέ σοι πότερον εἰς ἀκρίβειαν τοῦ μαθήματος ἰτέον τὸν μέλλοντα πολίτην ἔσεσθαι μέτριον ἢ τὸ παράπαν οὐδὲ προσοιστέον · ὡς δ’ αὕτως καὶ περὶ λύραν . 
προσοιστέον μέντοι νῦν φαμεν . 
εἰς μὲν γράμματα παιδὶ δεκετεῖ σχεδὸν ἐνιαυτοὶ τρεῖς , λύρας δὲ ἅψασθαι τρία μὲν ἔτη καὶ δέκα γεγονόσιν ἄρχεσθαι μέτριος ὁ χρόνος , ἐμμεῖναι δὲ ἕτερα τρία . 
καὶ μήτε πλείω τούτων μήτ’ ἐλάττω πατρὶ μηδ’ αὐτῷ , φιλομαθοῦντι μηδὲ μισοῦντι , περὶ ταῦτα ἐξέστω μείζω μηδὲ ἐλάττω διατριβὴν ποιεῖσθαι παράνομον · ὁ δὲ μὴ πειθόμενος ἄτιμος τῶν παιδείων ἔστω τιμῶν , ἃς ὀλίγον ὕστερον ῥητέον . 
μανθάνειν δὲ ἐν τούτοις τοῖς χρόνοις δὴ τί ποτε δεῖ τοὺς νέους καὶ διδάσκειν αὖ τοὺς διδασκάλους , τοῦτο αὐτὸ πρῶτον μάνθανε . 
γράμματα μὲν τοίνυν χρὴ τὸ μέχρι τοῦ γράψαι τε καὶ ἀναγνῶναι δυνατὸν εἶναι διαπονεῖν · πρὸς τάχος δὲ ἢ κάλλος ἀπηκριβῶσθαί τισιν , οἷς μὴ φύσις ἐπέσπευσεν ἐν τοῖς τεταγμένοις ἔτεσιν , χαίρειν ἐᾶν . 
πρὸς δὲ δὴ μαθήματα ἄλυρα ποιητῶν κείμενα ἐν γράμμασι , τοῖς μὲν μετὰ μέτρων , τοῖς δ’ ἄνευ ῥυθμῶν τμημάτων , ἃ δὴ συγγράμματα κατὰ λόγον εἰρημένα μόνον , τητώμενα ῥυθμοῦ τε καὶ ἁρμονίας , σφαλερὰ γράμμαθ’ ἡμῖν ἐστιν παρά τινων τῶν πολλῶν τοιούτων ἀνθρώπων καταλελειμμένα · οἷς , ὦ πάντων βέλτιστοι νομοφύλακες , τί χρήσεσθε ; 
ἢ τί ποθ’ ὑμῖν ὁ νομοθέτης χρῆσθαι προστάξας ὀρθῶς ἂν τάξειε ; 
καὶ μάλα ἀπορήσειν αὐτὸν προσδοκῶ . 
Κλεινίας τί ποτε τοῦτο , ὦ ξένε , φαίνῃ πρὸς σαυτὸν ὄντως ἠπορηκὼς λέγειν ; 
Ἀθηναῖος ὀρθῶς ὑπέλαβες , ὦ Κλεινία . 
πρὸς δὲ δὴ κοινωνοὺς ὑμᾶς ὄντας περὶ νόμων ἀνάγκη τό τε φαινόμενον εὔπορον καὶ τὸ μὴ φράζειν . 
Κλεινίας τί οὖν ; 
τί περὶ τούτων νῦν καὶ ποῖόν τι πεπονθὼς λέγεις ; 
Ἀθηναῖος ἐρῶ δή · στόμασι γὰρ πολλάκις μυρίοις ἐναντία λέγειν οὐδαμῶς εὔπορον . 
Κλεινίας τί δέ ; 
σμικρὰ καὶ ὀλίγα δοκεῖ σοι τὰ ἔμπροσθεν ἡμῖν εἰρημένα περὶ νόμων κεῖσθαι τοῖς πολλοῖς ὑπεναντία ; 
Ἀθηναῖος καὶ μάλα ἀληθὲς τοῦτό γε λέγεις · κελεύεις γὰρ δή με , ὡς ἐμοὶ φαίνεται , τῆς αὐτῆς ὁδοῦ ἐχθοδοποῦ γεγονυίας πολλοῖς—ἴσως δ’ οὐκ ἐλάττοσιν ἑτέροις προσφιλοῦς · εἰ δὲ ἐλάττοσιν , οὔκουν χείροσί γε—μεθ’ ὧν διακελεύῃ με παρακινδυνεύοντά τε καὶ θαρροῦντα τὴν νῦν ἐκ τῶν παρόντων λόγων τετμημένην ὁδὸν τῆς νομοθεσίας πορεύεσθαι μηδὲν ἀνιέντα . 
Κλεινίας τί μήν ; 
Ἀθηναῖος οὐ τοίνυν ἀνίημι . 
λέγω μὴν ὅτι ποιηταί τε ἡμῖν εἰσίν τινες ἐπῶν ἑξαμέτρων πάμπολλοι καὶ τριμέτρων καὶ πάντων δὴ τῶν λεγομένων μέτρων , οἱ μὲν ἐπὶ σπουδήν , οἱ δ’ ἐπὶ γέλωτα ὡρμηκότες , ἐν οἷς φασι δεῖν οἱ πολλάκις μυρίοι τοὺς ὀρθῶς παιδευομένους τῶν νέων τρέφειν καὶ διακορεῖς ποιεῖν , πολυηκόους τ’ ἐν ταῖς ἀναγνώσεσιν ποιοῦντας καὶ πολυμαθεῖς , ὅλους ποιητὰς ἐκμανθάνοντας · οἱ δὲ ἐκ πάντων κεφάλαια ἐκλέξαντες καί τινας ὅλας ῥήσεις εἰς ταὐτὸν συναγαγόντες , ἐκμανθάνειν φασὶ δεῖν εἰς μνήμην τιθεμένους , εἰ μέλλει τις ἀγαθὸς ἡμῖν καὶ σοφὸς ἐκ πολυπειρίας καὶ πολυμαθίας γενέσθαι . 
τούτοις δὴ σὺ κελεύεις ἐμὲ τὰ νῦν παρρησιαζόμενον ἀποφαίνεσθαι τί τε καλῶς λέγουσι καὶ τί μή ; 
Κλεινίας πῶς γὰρ οὔ ; 
Ἀθηναῖος τί δή ποτ’ ἂν οὖν περὶ ἁπάντων τούτων ἑνὶ λόγῳ φράζων εἴποιμ’ ἂν ἱκανόν ; 
οἶμαι μὲν τὸ τοιόνδε σχεδόν , ὃ καὶ πᾶς ἄν μοι συγχωρήσειεν , πολλὰ μὲν ἕκαστον τούτων εἰρηκέναι καλῶς , πολλὰ δὲ καὶ τοὐναντίον · εἰ δ’ οὕτω τοῦτ’ ἔχει , κίνδυνόν φημι εἶναι φέρουσαν τοῖς παισὶν τὴν πολυμαθίαν . 
Κλεινίας πῶς οὖν καὶ τί παραινοίης ἂν τῷ νομοφύλακι ; 
Ἀθηναῖος τοῦ πέρι λέγεις ; 
Κλεινίας τοῦ πρὸς τί παράδειγμά ποτε ἀποβλέψας ἂν τὸ μὲν ἐῴη πάντας μανθάνειν τοὺς νέους , τὸ δ’ ἀποκωλύοι . 
λέγε καὶ μηδὲν ἀπόκνει λέγων . 
Ἀθηναῖος ὠγαθὲ Κλεινία , κινδυνεύω κατά γέ τινα τρόπον ηὐτυχηκέναι . 
Κλεινίας τοῦ δὴ πέρι ; 
Ἀθηναῖος τοῦ μὴ παντάπασι παραδείγματος ἀπορεῖν . 
νῦν γὰρ ἀποβλέψας πρὸς τοὺς λόγους οὓς ἐξ ἕω μέχρι δεῦρο δὴ διεληλύθαμεν ἡμεῖς—ὡς μὲν ἐμοὶ φαινόμεθα , οὐκ ἄνευ τινὸς ἐπιπνοίας θεῶν—ἔδοξαν δ’ οὖν μοι παντάπασι ποιήσει τινὶ προσομοίως εἰρῆσθαι . 
καί μοι ἴσως οὐδὲν θαυμαστὸν πάθος ἐπῆλθε , λόγους οἰκείους οἷον ἁθρόους ἐπιβλέψαντι μάλα ἡσθῆναι · τῶν γὰρ δὴ πλείστων λόγων οὓς ἐν ποιήμασιν ἢ χύδην οὕτως εἰρημένους μεμάθηκα καὶ ἀκήκοα , πάντων μοι μετριώτατοί γε εἶναι κατεφάνησαν καὶ προσήκοντες τὰ μάλιστα ἀκούειν νέοις . 
τῷ δὴ νομοφύλακί τε καὶ παιδευτῇ παράδειγμα οὐκ ἂν ἔχοιμι , ὡς οἶμαι , τούτου βέλτιον φράζειν , ἢ ταῦτά τε διδάσκειν παρακελεύεσθαι τοῖσι διδασκάλοις τοὺς παῖδας , τά τε τούτων ἐχόμενα καὶ ὅμοια , ἂν ἄρα που περιτυγχάνῃ ποιητῶν τε ποιήματα διεξιὼν καὶ γεγραμμένα καταλογάδην ἢ καὶ ψιλῶς οὕτως ἄνευ τοῦ γεγράφθαι λεγόμενα , ἀδελφά που τούτων τῶν λόγων , μὴ μεθιέναι τρόπῳ μηδενί , γράφεσθαι δέ · καὶ πρῶτον μὲν τοὺς διδασκάλους αὐτοὺς ἀναγκάζειν μανθάνειν καὶ ἐπαινεῖν , οὓς δ’ ἂν μὴ ἀρέσκῃ τῶν διδασκάλων , μὴ χρῆσθαι τούτοις συνεργοῖς , οὓς δ’ ἂν τῷ ἐπαίνῳ συμψήφους ἔχῃ , τούτοις χρώμενον , τοὺς νέους αὐτοῖς παραδιδόναι διδάσκειν τε καὶ παιδεύειν . 
οὗτός μοι μῦθος ἐνταῦθα καὶ οὕτω τελευτάτω , περὶ γραμματιστῶν τε εἰρημένος ἅμα καὶ γραμμάτων . 
Κλεινίας κατὰ μὲν τὴν ὑπόθεσιν , ὦ ξένε , ἔμοιγε οὐ φαινόμεθα ἐκτὸς πορεύεσθαι τῶν ὑποτεθέντων λόγων · εἰ δὲ τὸ ὅλον κατορθοῦμεν ἢ μή , χαλεπὸν ἴσως διισχυρίζεσθαι . 
Ἀθηναῖος τότε γάρ , ὦ Κλεινία , τοῦτό γ’ αὐτὸ ἔσται καταφανέστερον , ὡς εἰκός , ὅταν , ὃ πολλάκις εἰρήκαμεν , ἐπὶ τέλος ἀφικώμεθα πάσης τῆς διεξόδου περὶ νόμων . 
Κλεινίας ὀρθῶς . 
Ἀθηναῖος ἆρ’ οὖν οὐ μετὰ τὸν γραμματιστὴν ὁ κιθαριστὴς ἡμῖν προσρητέος ; 
Κλεινίας τί μήν ; 
Ἀθηναῖος τοῖς κιθαρισταῖς μὲν τοίνυν ἡμᾶς δοκῶ τῶν ἔμπροσθεν λόγων ἀναμνησθέντας τὸ προσῆκον νεῖμαι τῆς τε διδασκαλίας ἅμα καὶ πάσης τῆς περὶ τὰ τοιαῦτα παιδεύσεως . 
Κλεινίας ποίων δὴ πέρι λέγεις ; 
Ἀθηναῖος ἔφαμεν , οἶμαι , τοὺς τοῦ Διονύσου τοὺς ἑξηκοντούτας ᾠδοὺς διαφερόντως εὐαισθήτους δεῖν γεγονέναι περί τε τοὺς ῥυθμοὺς καὶ τὰς τῶν ἁρμονιῶν συστάσεις , ἵνα τὴν τῶν μελῶν μίμησιν τὴν εὖ καὶ τὴν κακῶς μεμιμημένην , ἐν τοῖς παθήμασιν ὅταν ψυχὴ γίγνηται , τά τε τῆς ἀγαθῆς ὁμοιώματα καὶ τὰ τῆς ἐναντίας ἐκλέξασθαι δυνατὸς ὤν τις , τὰ μὲν ἀποβάλλῃ , τὰ δὲ προφέρων εἰς μέσον ὑμνῇ καὶ ἐπᾴδῃ ταῖς τῶν νέων ψυχαῖς , προκαλούμενος ἑκάστους εἰς ἀρετῆς ἕπεσθαι κτῆσιν συνακολουθοῦντας διὰ τῶν μιμήσεων . 
Κλεινίας ἀληθέστατα λέγεις . 
Ἀθηναῖος τούτων τοίνυν δεῖ χάριν τοῖς φθόγγοις τῆς λύρας προσχρῆσθαι , σαφηνείας ἕνεκα τῶν χορδῶν , τόν τε κιθαριστὴν καὶ τὸν παιδευόμενον , ἀποδιδόντας πρόσχορδα τὰ φθέγματα τοῖς φθέγμασι · τὴν δ’ ἑτεροφωνίαν καὶ ποικιλίαν τῆς λύρας , ἄλλα μὲν μέλη τῶν χορδῶν ἱεισῶν , ἄλλα δὲ τοῦ τὴν μελῳδίαν συνθέντος ποιητοῦ , καὶ δὴ καὶ πυκνότητα μανότητι καὶ τάχος βραδυτῆτι καὶ ὀξύτητα βαρύτητι σύμφωνον καὶ ἀντίφωνον παρεχομένους , καὶ τῶν ῥυθμῶν ὡσαύτως παντοδαπὰ ποικίλματα προσαρμόττοντας τοῖσι φθόγγοις τῆς λύρας , πάντα οὖν τὰ τοιαῦτα μὴ προσφέρειν τοῖς μέλλουσιν ἐν τρισὶν ἔτεσιν τὸ τῆς μουσικῆς χρήσιμον ἐκλήψεσθαι διὰ τάχους . 
τὰ γὰρ ἐναντία ἄλληλα ταράττοντα δυσμάθειαν παρέχει , δεῖ δὲ ὅτι μάλιστα εὐμαθεῖς εἶναι τοὺς νέους · τὰ γὰρ ἀναγκαῖα οὐ σμικρὰ οὐδ’ ὀλίγα αὐτοῖς ἐστι προστεταγμένα μαθήματα , δείξει δὲ αὐτὰ προϊὼν ὁ λόγος ἅμα τῷ χρόνῳ . 
ἀλλὰ ταῦτα μὲν οὕτω περὶ τῆς μουσικῆς ἡμῖν ὁ παιδευτὴς ἐπιμελείσθω · τὰ δὲ μελῶν αὐτῶν αὖ καὶ ῥημάτων , οἷα τοὺς χοροδιδασκάλους καὶ ἃ δεῖ διδάσκειν , καὶ ταῦτα ἡμῖν ἐν τοῖς πρόσθεν διείρηται πάντα , ἃ δὴ καθιερωθέντα ἔφαμεν δεῖν , ταῖς ἑορταῖς ἕκαστα ἁρμόττοντα , ἡδονὴν εὐτυχῆ ταῖς πόλεσιν παραδιδόντα ὠφελεῖν . 
Κλεινίας ἀληθῆ καὶ ταῦτα διείρηκας . 
Ἀθηναῖος ἀληθέστατα τοίνυν . 
καὶ ταῦθ’ ἡμῖν παραλαβὼν ὁ περὶ τὴν μοῦσαν ἄρχων αἱρεθεὶς ἐπιμελείσθω μετὰ τύχης εὐμενοῦς , ἡμεῖς δὲ ὀρχήσεώς τε πέρι καὶ ὅλης τῆς περὶ τὸ σῶμα γυμναστικῆς πρὸς τοῖς ἔμπροσθεν εἰρημένοις ἀποδῶμεν · 
καθάπερ μουσικῆς τὸ διδασκαλικὸν ὑπόλοιπον ὂν ἀπέδομεν , ὡσαύτως ποιῶμεν καὶ γυμναστικῆς . 
τοὺς γὰρ παῖδάς τε καὶ τὰς παῖδας ὀρχεῖσθαι δὴ δεῖ καὶ γυμνάζεσθαι μανθάνειν · ἦ γάρ ; 
Κλεινίας ναί . 
Ἀθηναῖος τοῖς μὲν τοίνυν παισὶν ὀρχησταί , ταῖς δὲ ὀρχηστρίδες ἂν εἶεν πρὸς τὸ διαπονεῖν οὐκ ἀνεπιτηδειότερον . 
Κλεινίας ἔστω δὴ ταύτῃ . 
Ἀθηναῖος πάλιν δὴ τὸν τὰ πλεῖστα ἕξοντα πράγματα καλῶμεν , τὸν τῶν παίδων ἐπιμελητήν , ὃς τῶν τε περὶ μουσικὴν τῶν τε περὶ γυμναστικὴν ἐπιμελούμενος οὐ πολλὴν ἕξει σχολήν . 
Κλεινίας πῶς οὖν δυνατὸς ἔσται πρεσβύτερος ὢν τοσούτων ἐπιμελεῖσθαι ; 
Ἀθηναῖος ῥᾳδίως , ὦ φίλε . 
ὁ νόμος γὰρ αὐτῷ δέδωκεν καὶ δώσει προσλαμβάνειν εἰς ταύτην τὴν ἐπιμέλειαν τῶν πολιτῶν ἀνδρῶν καὶ γυναικῶν οὓς ἂν ἐθέλῃ , γνώσεται δὲ οὓς δεῖ , καὶ βουλήσεται μὴ πλημμελεῖν εἰς ταῦτα , αἰδούμενος ἐμφρόνως καὶ γιγνώσκων τῆς ἀρχῆς τὸ μέγεθος , λογισμῷ τε συνὼν ὡς εὖ μὲν τραφέντων καὶ τρεφομένων τῶν νέων πάντα ἡμῖν κατ’ ὀρθὸν πλεῖ , μὴ δέ—οὔτ’ εἰπεῖν ἄξιον οὔθ’ ἡμεῖς λέγομεν ἐπὶ καινῇ πόλει τοὺς σφόδρα φιλομαντευτὰς σεβόμενοι . 
πολλὰ μὲν οὖν ἡμῖν καὶ περὶ τούτων εἴρηται , τῶν περὶ τὰς ὀρχήσεις καὶ περὶ πᾶσαν τὴν τῶν γυμνασίων κίνησιν · γυμνάσια γὰρ τίθεμεν καὶ τὰ περὶ τὸν πόλεμον ἅπαντα τοῖς σώμασι διαπονήματα τοξικῆς τε καὶ πάσης ῥίψεως καὶ πελταστικῆς καὶ πάσης ὁπλομαχίας καὶ διεξόδων τακτικῶν καὶ ἁπάσης πορείας στρατοπέδων καὶ στρατοπεδεύσεων καὶ ὅσα εἰς ἱππικὴν μαθήματα συντείνει . 
πάντων γὰρ τούτων διδασκάλους τε εἶναι δεῖ κοινούς , ἀρνυμένους μισθὸν παρὰ τῆς πόλεως , καὶ τούτων μαθητὰς τοὺς ἐν τῇ πόλει παῖδάς τε καὶ ἄνδρας , καὶ κόρας καὶ γυναῖκας πάντων τούτων ἐπιστήμονας , κόρας μὲν οὔσας ἔτι πᾶσαν τὴν ἐν ὅπλοις ὄρχησιν καὶ μάχην μεμελετηκυίας , γυναῖκας δέ , διεξόδων καὶ τάξεων καὶ θέσεως καὶ ἀναιρέσεως ὅπλων ἡμμένας , εἰ μηδενὸς ἕνεκα , ἀλλ’ εἴ ποτε δεήσειε πανδημεὶ πάσῃ τῇ δυνάμει καταλείποντας τὴν πόλιν ἔξω στρατεύεσθαι , τοὺς φυλάξοντας παῖδάς τε καὶ τὴν ἄλλην πόλιν ἱκανοὺς εἶναι τό γε τοσοῦτον , ἢ καὶ τοὐναντίον , ὧν οὐδὲν ἀπώμοτον , ἔξωθεν πολεμίους εἰσπεσόντας ῥώμῃ τινὶ μεγάλῃ καὶ βίᾳ , βαρβάρους εἴτε Ἕλληνας , ἀνάγκην παρασχεῖν περὶ αὐτῆς τῆς πόλεως τὴν διαμάχην γίγνεσθαι , πολλή που κακία πολιτείας οὕτως αἰσχρῶς τὰς γυναῖκας εἶναι τεθραμμένας , ὡς μηδ’ ὥσπερ ὄρνιθας περὶ τέκνων μαχομένας πρὸς ὁτιοῦν τῶν ἰσχυροτάτων θηρίων ἐθέλειν ἀποθνῄσκειν τε καὶ πάντας κινδύνους κινδυνεύειν , ἀλλ’ εὐθὺς πρὸς ἱερὰ φερομένας , πάντας βωμούς τε καὶ ναοὺς ἐμπιμπλάναι , καὶ δόξαν τοῦ τῶν ἀνθρώπων γένους καταχεῖν ὡς πάντων δειλότατον φύσει θηρίων ἐστίν . 
Κλεινίας οὐ μὰ τὸν Δία , ὦ ξένε , οὐδαμῶς εὔσχημον γίγνοιτ’ ἄν , τοῦ κακοῦ χωρίς , τοῦτο ἐν πόλει ὅπου γίγνοιτο . 
Ἀθηναῖος οὐκοῦν τιθῶμεν τὸν νόμον τοῦτον , μέχρι γε τοσούτου μὴ ἀμελεῖσθαι τὰ περὶ τὸν πόλεμον γυναιξὶν δεῖν , ἐπιμελεῖσθαι δὲ πάντας τοὺς πολίτας καὶ τὰς πολίτιδας ; 
Κλεινίας ἐγὼ γοῦν συγχωρῶ . 
Ἀθηναῖος πάλης τοίνυν τὰ μὲν εἴπομεν , ὃ δ’ ἐστὶ μέγιστον , ὡς ἐγὼ φαίην ἄν , οὐκ εἰρήκαμεν , οὐδ’ ἔστι ῥᾴδιον ἄνευ τοῦ τῷ σώματι δεικνύντα ἅμα καὶ τῷ λόγῳ φράζειν . 
τοῦτ’ οὖν τότε κρινοῦμεν , ὅταν ἔργῳ λόγος ἀκολουθήσας μηνύσῃ τι σαφὲς τῶν τε ἄλλων ὧν εἴρηκεν πέρι , καὶ ὅτι τῇ πολεμικῇ μάχῃ πασῶν κινήσεων ὄντως ἐστὶ συγγενὴς πολὺ μάλισθ’ ἡμῖν ἡ τοιαύτη πάλη , καὶ δὴ καὶ ὅτι δεῖ ταύτην ἐκείνης χάριν ἐπιτηδεύειν , ἀλλ’ οὐκ ἐκείνην ταύτης ἕνεκα μανθάνειν . 
Κλεινίας καλῶς τοῦτό γε λέγεις . 
Ἀθηναῖος νῦν δὴ τῆς μὲν περὶ παλαίστραν δυνάμεως τὸ μέχρι δεῦρ’ ἡμῖν εἰρήσθω · περὶ δὲ τῆς ἄλλης κινήσεως παντὸς τοῦ σώματος , ἧς τὸ πλεῖστον μέρος ὄρχησίν τινά τις προσαγορεύων ὀρθῶς ἂν φθέγγοιτο , δύο μὲν αὐτῆς εἴδη χρὴ νομίζειν εἶναι , τὴν μὲν τῶν καλλιόνων σωμάτων ἐπὶ τὸ σεμνὸν μιμουμένην , τὴν δὲ τῶν αἰσχιόνων ἐπὶ τὸ φαῦλον , καὶ πάλιν τοῦ φαύλου τε δύο καὶ τοῦ σπουδαίου δύο ἕτερα . 
τοῦ δὴ σπουδαίου τὴν μὲν κατὰ πόλεμον καὶ ἐν βιαίοις ἐμπλακέντων πόνοις σωμάτων μὲν καλῶν , ψυχῆς δ’ ἀνδρικῆς , τὴν δ’ ἐν εὐπραγίαις τε οὔσης ψυχῆς σώφρονος ἐν ἡδοναῖς τε ἐμμέτροις · εἰρηνικὴν ἄν τις λέγων κατὰ φύσιν τὴν τοιαύτην ὄρχησιν λέγοι . 
τὴν πολεμικὴν δὴ τούτων , ἄλλην οὖσαν τῆς εἰρηνικῆς , πυρρίχην ἄν τις ὀρθῶς προσαγορεύοι , τάς τε εὐλαβείας πασῶν πληγῶν καὶ βολῶν ἐκνεύσεσι καὶ ὑπείξει πάσῃ καὶ ἐκπηδήσεσιν ἐν ὕψει καὶ σὺν ταπεινώσει μιμουμένην , καὶ τὰς ταύταις ἐναντίας , τὰς ἐπὶ τὰ δραστικὰ φερομένας αὖ σχήματα , ἔν τε ταῖς τῶν τόξων βολαῖς καὶ ἀκοντίων καὶ πασῶν πληγῶν μιμήματα ἐπιχειρούσας μιμεῖσθαι · τό τε ὀρθὸν ἐν τούτοις καὶ τὸ εὔτονον , τῶν ἀγαθῶν σωμάτων καὶ ψυχῶν ὁπόταν γίγνηται μίμημα , εὐθυφερὲς ὡς τὸ πολὺ τῶν τοῦ σώματος μελῶν γιγνόμενον , ὀρθὸν μὲν τὸ τοιοῦτον , τὸ δὲ τούτοις τοὐναντίον οὐκ ὀρθὸν ἀποδεχόμενον . 
τὴν δὲ εἰρηνικὴν ὄρχησιν τῇδ’ αὖ θεωρητέον ἑκάστων , εἴτε ὀρθῶς εἴτε μὴ κατὰ φύσιν τις τῆς καλῆς ὀρχήσεως ἀντιλαμβανόμενος ἐν χορείαις πρεπόντως εὐνόμων ἀνδρῶν διατελεῖ . 
τὴν τοίνυν ἀμφισβητουμένην ὄρχησιν δεῖ πρῶτον χωρὶς τῆς ἀναμφισβητήτου διατεμεῖν . 
τίς οὖν αὕτη , καὶ πῇ δεῖ χωρὶς τέμνειν ἑκατέραν ; 
ὅση μὲν βακχεία τ’ ἐστὶν καὶ τῶν ταύταις ἑπομένων , ἃς Νύμφας τε καὶ Πᾶνας καὶ Σειληνοὺς καὶ Σατύρους ἐπονομάζοντες , ὥς φασιν , μιμοῦνται κατῳνωμένους , περὶ καθαρμούς τε καὶ τελετάς τινας ἀποτελούντων , σύμπαν τοῦτο τῆς ὀρχήσεως τὸ γένος οὔθ’ ὡς εἰρηνικὸν οὔθ’ ὡς πολεμικὸν οὔθ’ ὅτι ποτὲ βούλεται ῥᾴδιον ἀφορίσασθαι · διορίσασθαι μήν μοι ταύτῃ δοκεῖ σχεδὸν ὀρθότατον αὐτὸ εἶναι , χωρὶς μὲν πολεμικοῦ , χωρὶς δὲ εἰρηνικοῦ θέντας , εἰπεῖν ὡς οὐκ ἔστι πολιτικὸν τοῦτο τῆς ὀρχήσεως τὸ γένος , ἐνταῦθα δὲ κείμενον ἐάσαντας κεῖσθαι , νῦν ἐπὶ τὸ πολεμικὸν ἅμα καὶ εἰρηνικὸν ὡς ἀναμφισβητήτως ἡμέτερον ὂν ἐπανιέναι . 
τὸ δὲ τῆς ἀπολέμου μούσης , ἐν ὀρχήσεσιν δὲ τούς τε θεοὺς καὶ τοὺς τῶν θεῶν παῖδας τιμώντων , ἓν μὲν σύμπαν γίγνοιτ’ ἂν γένος ἐν δόξῃ τοῦ πράττειν εὖ γιγνόμενον , τοῦτο δὲ διχῇ διαιροῖμεν ἄν , τὸ μὲν ἐκ πόνων τινῶν αὐτοῦ καὶ κινδύνων διαπεφευγότων εἰς ἀγαθά , μείζους ἡδονὰς ἔχον , τὸ δὲ τῶν ἔμπροσθεν ἀγαθῶν σωτηρίας οὔσης καὶ ἐπαύξης , πρᾳοτέρας τὰς ἡδονὰς κεκτημένον ἐκείνων . 
ἐν δὲ δὴ τοῖς τοιούτοις που πᾶς ἄνθρωπος τὰς κινήσεις τοῦ σώματος μειζόνων μὲν τῶν ἡδονῶν οὐσῶν μείζους , ἐλαττόνων δὲ ἐλάττους κινεῖται , καὶ κοσμιώτερος μὲν ὢν πρός τε ἀνδρείαν μᾶλλον γεγυμνασμένος ἐλάττους αὖ , δειλὸς δὲ καὶ ἀγύμναστος γεγονὼς πρὸς τὸ σωφρονεῖν μείζους καὶ σφοδροτέρας παρέχεται μεταβολὰς τῆς κινήσεως · ὅλως δὲ φθεγγόμενος , εἴτ’ ἐν ᾠδαῖς εἴτ’ ἐν λόγοις , ἡσυχίαν οὐ πάνυ δυνατὸς τῷ σώματι παρέχεσθαι πᾶς . 
διὸ μίμησις τῶν λεγομένων σχήμασι γενομένη τὴν ὀρχηστικὴν ἐξηργάσατο τέχνην σύμπασαν . 
ὁ μὲν οὖν ἐμμελῶς ἡμῶν , ὁ δὲ πλημμελῶς ἐν τούτοις πᾶσι κινεῖται . 
πολλὰ μὲν δὴ τοίνυν ἄλλα ἡμῖν τῶν παλαιῶν ὀνομάτων ὡς εὖ καὶ κατὰ φύσιν κείμενα δεῖ διανοούμενον ἐπαινεῖν , τούτων δὲ ἓν καὶ τὸ περὶ τὰς ὀρχήσεις τὰς τῶν εὖ πραττόντων , ὄντων δὲ μετρίων αὐτῶν πρὸς τὰς ἡδονάς , ὡς ὀρθῶς ἅμα καὶ μουσικῶς ὠνόμασεν ὅστις ποτ’ ἦν , καὶ κατὰ λόγον αὐταῖς θέμενος ὄνομα συμπάσαις ἐμμελείας ἐπωνόμασε , καὶ δύο δὴ τῶν ὀρχήσεων τῶν καλῶν εἴδη κατεστήσατο , τὸ μὲν πολεμικὸν πυρρίχην , τὸ δὲ εἰρηνικὸν ἐμμέλειαν , ἑκατέρῳ τὸ πρέπον τε καὶ ἁρμόττον ἐπιθεὶς ὄνομα . 
ἃ δὴ δεῖ τὸν μὲν νομοθέτην ἐξηγεῖσθαι τύποις , τὸν δὲ νομοφύλακα ζητεῖν τε , καὶ ἀνερευνησάμενον , μετὰ τῆς ἄλλης μουσικῆς τὴν ὄρχησιν συνθέντα καὶ νείμαντα ἐπὶ πάσας ἑορτὰς τῶν θυσιῶν ἑκάστῃ τὸ πρόσφορον , οὕτω καθιερώσαντα αὐτὰ πάντα ἐν τάξει , τοῦ λοιποῦ μὴ κινεῖν μηδὲν μήτε ὀρχήσεως ἐχόμενον μήτε ᾠδῆς , ἐν ταῖς δ’ αὐταῖς ἡδοναῖς ὡσαύτως τὴν αὐτὴν πόλιν καὶ πολίτας διάγοντας , ὁμοίους εἰς δύναμιν ὄντας , ζῆν εὖ τε καὶ εὐδαιμόνως.τὰ μὲν οὖν τῶν καλῶν σωμάτων καὶ γενναίων ψυχῶν εἰς τὰς χορείας , οἵας εἴρηται δεῖν αὐτὰς εἶναι , διαπεπέρανται , τὰ δὲ τῶν αἰσχρῶν σωμάτων καὶ διανοημάτων καὶ τῶν ἐπὶ τὰ τοῦ γέλωτος κωμῳδήματα τετραμμένων , κατὰ λέξιν τε καὶ ᾠδὴν καὶ κατὰ ὄρχησιν καὶ κατὰ τὰ τούτων πάντων μιμήματα κεκωμῳδημένα , ἀνάγκη μὲν θεάσασθαι καὶ γνωρίζειν · ἄνευ γὰρ γελοίων τὰ σπουδαῖα καὶ πάντων τῶν ἐναντίων τὰ ἐναντία μαθεῖν μὲν οὐ δυνατόν , εἰ μέλλει τις φρόνιμος ἔσεσθαι , ποιεῖν δὲ οὐκ αὖ δυνατὸν ἀμφότερα , εἴ τις αὖ μέλλει καὶ σμικρὸν ἀρετῆς μεθέξειν , ἀλλὰ αὐτῶν ἕνεκα τούτων καὶ μανθάνειν αὐτὰ δεῖ , τοῦ μή ποτε δῑ ἄγνοιαν δρᾶν ἢ λέγειν ὅσα γελοῖα , μηδὲν δέον , δούλοις δὲ τὰ τοιαῦτα καὶ ξένοις ἐμμίσθοις προστάττειν μιμεῖσθαι , σπουδὴν δὲ περὶ αὐτὰ εἶναι μηδέποτε μηδ’ ἡντινοῦν , μηδέ τινα μανθάνοντα αὐτὰ γίγνεσθαι φανερὸν τῶν ἐλευθέρων , μήτε γυναῖκα μήτε ἄνδρα , καινὸν δὲ ἀεί τι περὶ αὐτὰ φαίνεσθαι τῶν μιμημάτων . 
ὅσα μὲν οὖν περὶ γέλωτά ἐστιν παίγνια , ἃ δὴ κωμῳδίαν πάντες λέγομεν , οὕτως τῷ νόμῳ καὶ λόγῳ κείσθω · τῶν δὲ σπουδαίων , ὥς φασι , τῶν περὶ τραγῳδίαν ἡμῖν ποιητῶν , ἐάν ποτέ τινες αὐτῶν ἡμᾶς ἐλθόντες ἐπανερωτήσωσιν οὑτωσί πως · “ὦ ξένοι , πότερον φοιτῶμεν ὑμῖν εἰς τὴν πόλιν τε καὶ χώραν ἢ μή , καὶ τὴν ποίησιν φέρωμέν τε καὶ ἄγωμεν , ἢ πῶς ὑμῖν δέδοκται περὶ τὰ τοιαῦτα δρᾶν ; ” 
— 
τί οὖν ἂν πρὸς ταῦτα ὀρθῶς ἀποκριναίμεθα τοῖς θείοις ἀνδράσιν ; 
ἐμοὶ μὲν γὰρ δοκεῖ τάδε · “ὦ ἄριστοι , ” 
φάναι , “τῶν ξένων , ἡμεῖς ἐσμὲν τραγῳδίας αὐτοὶ ποιηταὶ κατὰ δύναμιν ὅτι καλλίστης ἅμα καὶ ἀρίστης · πᾶσα οὖν ἡμῖν ἡ πολιτεία συνέστηκε μίμησις τοῦ καλλίστου καὶ ἀρίστου βίου , ὃ δή φαμεν ἡμεῖς γε ὄντως εἶναι τραγῳδίαν τὴν ἀληθεστάτην . 
ποιηταὶ μὲν οὖν ὑμεῖς , ποιηταὶ δὲ καὶ ἡμεῖς ἐσμὲν τῶν αὐτῶν , ὑμῖν ἀντίτεχνοί τε καὶ ἀνταγωνισταὶ τοῦ καλλίστου δράματος , ὃ δὴ νόμος ἀληθὴς μόνος ἀποτελεῖν πέφυκεν , ὡς ἡ παρ’ ἡμῶν ἐστιν ἐλπίς · μὴ δὴ δόξητε ἡμᾶς ῥᾳδίως γε οὕτως ὑμᾶς ποτε παρ’ ἡμῖν ἐάσειν σκηνάς τε πήξαντας κατ’ ἀγορὰν καὶ καλλιφώνους ὑποκριτὰς εἰσαγαγομένους , μεῖζον φθεγγομένους ἡμῶν , ἐπιτρέψειν ὑμῖν δημηγορεῖν πρὸς παῖδάς τε καὶ γυναῖκας καὶ τὸν πάντα ὄχλον , τῶν αὐτῶν λέγοντας ἐπιτηδευμάτων πέρι μὴ τὰ αὐτὰ ἅπερ ἡμεῖς , ἀλλ’ ὡς τὸ πολὺ καὶ ἐναντία τὰ πλεῖστα . 
σχεδὸν γάρ τοι κἂν μαινοίμεθα τελέως ἡμεῖς τε καὶ ἅπασα ἡ πόλις , ἡτισοῦν ὑμῖν ἐπιτρέποι δρᾶν τὰ νῦν λεγόμενα , πρὶν κρῖναι τὰς ἀρχὰς εἴτε ῥητὰ καὶ ἐπιτήδεια πεποιήκατε λέγειν εἰς τὸ μέσον εἴτε μή . 
νῦν οὖν , ὦ παῖδες μαλακῶν Μουσῶν ἔκγονοι , ἐπιδείξαντες τοῖς ἄρχουσι πρῶτον τὰς ὑμετέρας παρὰ τὰς ἡμετέρας ᾠδάς , ἂν μὲν τὰ αὐτά γε ἢ καὶ βελτίω τὰ παρ’ ὑμῶν φαίνηται λεγόμενα , δώσομεν ὑμῖν χορόν , εἰ δὲ μή , ὦ φίλοι , οὐκ ἄν ποτε δυναίμεθα.” ταῦτ’ οὖν ἔστω περὶ πᾶσαν χορείαν καὶ μάθησιν τούτων πέρι συντεταγμένα νόμοις ἔθη , χωρὶς μὲν τὰ τῶν δούλων , χωρὶς δὲ τὰ τῶν δεσποτῶν , εἰ συνδοκεῖ . 
Κλεινίας πῶς δ’ οὐ συνδοκεῖ νῦν γε οὕτως ; 
Ἀθηναῖος ἔτι δὴ τοίνυν τοῖς ἐλευθέροις ἔστιν τρία μαθήματα , λογισμοὶ μὲν καὶ τὰ περὶ ἀριθμοὺς ἓν μάθημα , μετρητικὴ δὲ μήκους καὶ ἐπιπέδου καὶ βάθους ὡς ἓν αὖ δεύτερον , τρίτον δὲ τῆς τῶν ἄστρων περιόδου πρὸς ἄλληλα ὡς πέφυκεν πορεύεσθαι . 
ταῦτα δὲ σύμπαντα οὐχ ὡς ἀκριβείας ἐχόμενα δεῖ διαπονεῖν τοὺς πολλοὺς ἀλλά τινας ὀλίγους— 
οὓς δέ , προϊόντες ἐπὶ τῷ τέλει φράσομεν · οὕτω γὰρ πρέπον ἂν εἴη—τῷ πλήθει δέ , ὅσα αὐτῶν ἀναγκαῖα καί πως ὀρθότατα λέγεται μὴ ἐπίστασθαι μὲν τοῖς πολλοῖς αἰσχρόν , δῑ ἀκριβείας δὲ ζητεῖν πάντα οὔτε ῥᾴδιον οὔτε τὸ παράπαν δυνατόν . 
τὸ δὲ ἀναγκαῖον αὐτῶν οὐχ οἷόν τε ἀποβάλλειν , ἀλλ’ ἔοικεν ὁ τὸν θεὸν πρῶτον παροιμιασάμενος εἰς ταῦτα ἀποβλέψας εἰπεῖν ὡς οὐδὲ θεὸς ἀνάγκῃ μή ποτε φανῇ μαχόμενος , ὅσαι θεῖαί γε , οἶμαι , τῶν γε ἀναγκῶν εἰσίν · ἐπεὶ τῶν γε ἀνθρωπίνων , εἰς ἃς οἱ πολλοὶ βλέποντες λέγουσι τὸ τοιοῦτον , οὗτος πάντων τῶν λόγων εὐηθέστατός ἐστιν μακρῷ . 
Κλεινίας τίνες οὖν , ὦ ξένε , αἱ μὴ τοιαῦται ἀνάγκαι τῶν μαθημάτων , θεῖαι δέ ; 
Ἀθηναῖος δοκῶ μέν , ἃς μή τις πράξας μηδὲ αὖ μαθὼν τὸ παράπαν οὐκ ἄν ποτε γένοιτο ἀνθρώποις θεὸς οὐδὲ δαίμων οὐδὲ ἥρως οἷος δυνατὸς ἀνθρώπων ἐπιμέλειαν σὺν σπουδῇ ποιεῖσθαι · πολλοῦ δ’ ἂν δεήσειεν ἄνθρωπός γε θεῖος γενέσθαι μήτε ἓν μήτε δύο μήτε τρία μήθ’ ὅλως ἄρτια καὶ περιττὰ δυνάμενος γιγνώσκειν , μηδὲ ἀριθμεῖν τὸ παράπαν εἰδώς , μηδὲ νύκτα καὶ ἡμέραν διαριθμεῖσθαι δυνατὸς ὤν , σελήνης δὲ καὶ ἡλίου καὶ τῶν ἄλλων ἄστρων περιφορᾶς ἀπείρως ἔχων . 
ταῦτ’ οὖν δὴ πάντα ὡς μὲν οὐκ ἀναγκαῖά ἐστι μαθήματα τῷ μέλλοντι σχεδὸν ὁτιοῦν τῶν καλλίστων μαθημάτων εἴσεσθαι , πολλὴ καὶ μωρία τοῦ διανοήματος · ποῖα δὲ ἕκαστα τούτων καὶ πόσα καὶ πότε μαθητέον , καὶ τί μετὰ τίνος καὶ τί χωρὶς τῶν ἄλλων , καὶ πᾶσαν τὴν τούτων κρᾶσιν , ταῦτά ἐστιν ἃ δεῖ λαβόντα ὀρθῶς πρῶτα , ἐπὶ τἆλλα ἰόντα τούτων ἡγουμένων τῶν μαθημάτων μανθάνειν . 
οὕτω γὰρ ἀνάγκη φύσει κατείληφεν , ᾗ φαμεν οὐδένα θεῶν οὔτε μάχεσθαι τὰ νῦν οὔτε μαχεῖσθαί ποτε . 
Κλεινίας ἔοικέν γε , ὦ ξένε , νῦν οὕτω πως ῥηθέντα ὀρθῶς εἰρῆσθαι καὶ κατὰ φύσιν ἃ λέγεις . 
Ἀθηναῖος ἔχει μὲν γὰρ οὕτως , ὦ Κλεινία , χαλεπὸν δὲ αὐτὰ προταξάμενον τούτῳ τῷ τρόπῳ νομοθετεῖν · ἀλλ’ εἰς ἄλλον , εἰ δοκεῖ , χρόνον ἀκριβέστερον ἂν νομοθετησαίμεθα . 
Κλεινίας δοκεῖς ἡμῖν , ὦ ξένε , φοβεῖσθαι τὸ τῆς ἡμετέρας περὶ τῶν τοιούτων ἀπειρίας ἔθος . 
οὔκουν ὀρθῶς φοβῇ · πειρῶ δὴ λέγειν μηδὲν ἀποκρυπτόμενος ἕνεκα τούτων . 
Ἀθηναῖος φοβοῦμαι μὲν καὶ ταῦτα ἃ σὺ νῦν λέγεις , μᾶλλον δ’ ἔτι δέδοικα τοὺς ἡμμένους μὲν αὐτῶν τούτων τῶν μαθημάτων , κακῶς δ’ ἡμμένους . 
οὐδαμοῦ γὰρ δεινὸν οὐδὲ σφοδρὸν ἀπειρία τῶν πάντων οὐδὲ μέγιστον κακόν , ἀλλ’ ἡ πολυπειρία καὶ πολυμαθία μετὰ κακῆς ἀγωγῆς γίγνεται πολὺ τούτων μείζων ζημία . 
Κλεινίας ἀληθῆ λέγεις . 
Ἀθηναῖος τοσάδε τοίνυν ἑκάστων χρὴ φάναι μανθάνειν δεῖν τοὺς ἐλευθέρους , ὅσα καὶ πάμπολυς ἐν Αἰγύπτῳ παίδων ὄχλος ἅμα γράμμασι μανθάνει . 
πρῶτον μὲν γὰρ περὶ λογισμοὺς ἀτεχνῶς παισὶν ἐξηυρημένα μαθήματα μετὰ παιδιᾶς τε καὶ ἡδονῆς μανθάνειν , μήλων τέ τινων διανομαὶ καὶ στεφάνων πλείοσιν ἅμα καὶ ἐλάττοσιν ἁρμοττόντων ἀριθμῶν τῶν αὐτῶν , καὶ πυκτῶν καὶ παλαιστῶν ἐφεδρείας τε καὶ συλλήξεως ἐν μέρει καὶ ἐφεξῆς καὶ ὡς πεφύκασι γίγνεσθαι . 
καὶ δὴ καὶ παίζοντες , φιάλας ἅμα χρυσοῦ καὶ χαλκοῦ καὶ ἀργύρου καὶ τοιούτων τινῶν ἄλλων κεραννύντες , οἱ δὲ καὶ ὅλας πως διαδιδόντες , ὅπερ εἶπον , εἰς παιδιὰν ἐναρμόττοντες τὰς τῶν ἀναγκαίων ἀριθμῶν χρήσεις , ὠφελοῦσι τοὺς μανθάνοντας εἴς τε τὰς τῶν στρατοπέδων τάξεις καὶ ἀγωγὰς καὶ στρατείας καὶ εἰς οἰκονομίας αὖ , καὶ πάντως χρησιμωτέρους αὐτοὺς αὑτοῖς καὶ ἐγρηγορότας μᾶλλον τοὺς ἀνθρώπους ἀπεργάζονται · μετὰ δὲ ταῦτα ἐν ταῖς μετρήσεσιν , ὅσα ἔχει μήκη καὶ πλάτη καὶ βάθη , περὶ ἅπαντα ταῦτα ἐνοῦσάν τινα φύσει γελοίαν τε καὶ αἰσχρὰν ἄγνοιαν ἐν τοῖς ἀνθρώποις πᾶσιν , ταύτης ἀπαλλάττουσιν . 
Κλεινίας ποίαν δὴ καὶ τίνα λέγεις ταύτην ; 
Ἀθηναῖος ὦ φίλε Κλεινία , παντάπασί γε μὴν καὶ αὐτὸς ἀκούσας ὀψέ ποτε τὸ περὶ ταῦτα ἡμῶν πάθος ἐθαύμασα , καὶ ἔδοξέ μοι τοῦτο οὐκ ἀνθρώπινον ἀλλὰ ὑηνῶν τινων εἶναι μᾶλλον θρεμμάτων , ᾐσχύνθην τε οὐχ ὑπὲρ ἐμαυτοῦ μόνον , ἀλλὰ καὶ ὑπὲρ ἁπάντων τῶν Ἑλλήνων . 
Κλεινίας τοῦ πέρι ; 
λέγ’ ὅτι καὶ φῄς , ὦ ξένε . 
Ἀθηναῖος λέγω δή · μᾶλλον δὲ ἐρωτῶν σοι δείξω . 
καί μοι σμικρὸν ἀπόκριναι · γιγνώσκεις που μῆκος ; 
Κλεινίας τί μήν ; 
Ἀθηναῖος τί δέ ; 
πλάτος ; 
Κλεινίας πάντως . 
Ἀθηναῖος ἦ καὶ ταῦτα ὅτι δύ’ ἐστόν , καὶ τρίτον τούτων βάθος ; 
Κλεινίας πῶς γὰρ οὔ ; 
Ἀθηναῖος ἆρ’ οὖν οὐ δοκεῖ σοι ταῦτα εἶναι πάντα μετρητὰ πρὸς ἄλληλα ; 
Κλεινίας ναί . 
Ἀθηναῖος μῆκός τε οἶμαι πρὸς μῆκος , καὶ πλάτος πρὸς πλάτος , καὶ βάθος ὡσαύτως δυνατὸν εἶναι μετρεῖν φύσει . 
Κλεινίας σφόδρα γε . 
Ἀθηναῖος εἰ δ’ ἔστι μήτε σφόδρα μήτε ἠρέμα δυνατὰ ἔνια , ἀλλὰ τὰ μέν , τὰ δὲ μή , σὺ δὲ πάντα ἡγῇ , πῶς οἴει πρὸς ταῦτα διακεῖσθαι ; 
Κλεινίας δῆλον ὅτι φαύλως . 
Ἀθηναῖος τί δ’ αὖ μῆκός τε καὶ πλάτος πρὸς βάθος , ἢ πλάτος τε καὶ μῆκος πρὸς ἄλληλα ; 
[ὥστε πῶς] 
ἆρ’ οὐ διανοούμεθα περὶ ταῦτα οὕτως Ἕλληνες πάντες , ὡς δυνατά ἐστι μετρεῖσθαι πρὸς ἄλληλα ἁμῶς γέ πως ; 
Κλεινίας παντάπασι μὲν οὖν . 
Ἀθηναῖος εἰ δ’ ἔστιν αὖ μηδαμῶς μηδαμῇ δυνατά , πάντες δ’ , ὅπερ εἶπον , Ἕλληνες διανοούμεθα ὡς δυνατά , μῶν οὐκ ἄξιον ὑπὲρ πάντων αἰσχυνθέντα εἰπεῖν πρὸς αὐτούς · ὦ βέλτιστοι τῶν Ἑλλήνων , ἓν ἐκείνων τοῦτ’ ἐστὶν ὧν ἔφαμεν αἰσχρὸν μὲν γεγονέναι τὸ μὴ ἐπίστασθαι , τὸ δ’ ἐπίστασθαι τἀναγκαῖα οὐδὲν πάνυ καλόν ; 
Κλεινίας πῶς δ’ οὔ ; 
Ἀθηναῖος καὶ πρὸς τούτοις γε ἄλλα ἔστιν τούτων συγγενῆ , ἐν οἷς αὖ πολλὰ ἁμαρτήματα ἐκείνων ἀδελφὰ ἡμῖν ἐγγίγνεται τῶν ἁμαρτημάτων . 
Κλεινίας ποῖα δή ; 
Ἀθηναῖος τὰ τῶν μετρητῶν τε καὶ ἀμέτρων πρὸς ἄλληλα ᾗτινι φύσει γέγονεν . 
ταῦτα γὰρ δὴ σκοποῦντα διαγιγνώσκειν ἀναγκαῖον ἢ παντάπασιν εἶναι φαῦλον , προβάλλοντά τε ἀλλήλοις ἀεί , διατριβὴν τῆς πεττείας πολὺ χαριεστέραν πρεσβυτῶν διατρίβοντα , φιλονικεῖν ἐν ταῖς τούτων ἀξίαισι σχολαῖς . 
Κλεινίας ἴσως · ἔοικεν γοῦν ἥ τε πεττεία καὶ ταῦτα ἀλλήλων τὰ μαθήματα οὐ πάμπολυ κεχωρίσθαι . 
Ἀθηναῖος ταῦτα τοίνυν ἐγὼ μέν , ὦ Κλεινία , φημὶ τοὺς νέους δεῖν μανθάνειν · καὶ γὰρ οὔτε βλαβερὰ οὔτε χαλεπά ἐστιν , μετὰ δὲ παιδιᾶς ἅμα μανθανόμενα ὠφελήσει μέν , βλάψει δὲ ἡμῖν τὴν πόλιν οὐδέν . 
εἰ δέ τις ἄλλως λέγει , ἀκουστέον . 
Κλεινίας πῶς δ’ οὔ ; 
Ἀθηναῖος ἀλλὰ μὴν ἂν οὕτω ταῦτα ἔχοντα φαίνηται , δῆλον ὡς ἐγκρινοῦμεν αὐτά , μὴ ταύτῃ δὲ φαινόμενα ἔχειν ἀποκριθήσεται . 
Κλεινίας δῆλον · τί μήν ; 
Ἀθηναῖος οὐκοῦν νῦν , ὦ ξένε , κείσθω ταῦτα ὡς ὄντα τῶν δεόντων μαθημάτων , ἵνα μὴ διάκενα ἡμῖν ᾖ τὰ τῶν νόμων ; 
κείσθω μέντοι καθάπερ ἐνέχυρα λύσιμα ἐκ τῆς ἄλλης πολιτείας , ἐὰν ἢ τοὺς θέντας ἡμᾶς ἢ καὶ τοὺς θεμένους ὑμᾶς μηδαμῶς φιλοφρονῆται . 
Κλεινίας δικαίαν λέγεις τὴν θέσιν . 
Ἀθηναῖος ἄστρων δὴ τὸ μετὰ ταῦτα ὅρα τὴν μάθησιν τοῖς νέοις , ἂν ἡμᾶς ἀρέσκῃ λεχθεῖσα ἢ καὶ τοὐναντίον . 
Κλεινίας λέγε μόνον . 
Ἀθηναῖος καὶ μὴν θαῦμά γε περὶ αὐτά ἐστιν μέγα καὶ οὐδαμῶς οὐδαμῇ ἀνεκτόν . 
Κλεινίας τὸ ποῖον δή ; 
Ἀθηναῖος τὸν μέγιστον θεὸν καὶ ὅλον τὸν κόσμον φαμὲν οὔτε ζητεῖν δεῖν οὔτε πολυπραγμονεῖν τὰς αἰτίας ἐρευνῶντας—οὐ γὰρ οὐδ’ ὅσιον εἶναι—τὸ δὲ ἔοικεν πᾶν τούτου τοὐναντίον γιγνόμενον ὀρθῶς ἂν γίγνεσθαι . 
Κλεινίας πῶς εἶπες ; 
Ἀθηναῖος παράδοξον μὲν τὸ λεγόμενον , καὶ οὐκ ἂν πρεσβύταις τις οἰηθείη πρέπειν · τὸ δὲ ἐπειδάν τίς τι καλόν τε οἰηθῇ καὶ ἀληθὲς μάθημα εἶναι καὶ πόλει συμφέρον καὶ τῷ θεῷ παντάπασι φίλον , οὐδενὶ δὴ τρόπῳ δυνατόν ἐστιν ἔτι μὴ φράζειν . 
Κλεινίας εἰκότα λέγεις · ἀλλ’ ἄστρων πέρι μάθημα τί τοιοῦτον ἀνευρήσομεν ; 
Ἀθηναῖος ὦ ἀγαθοί , καταψευδόμεθα νῦν ὡς ἔπος εἰπεῖν Ἕλληνες πάντες μεγάλων θεῶν , Ἡλίου τε ἅμα καὶ Σελήνης . 
Κλεινίας τὸ ποῖον δὴ ψεῦδος ; 
Ἀθηναῖος φαμὲν αὐτὰ οὐδέποτε τὴν αὐτὴν ὁδὸν ἰέναι , καὶ ἄλλ’ ἄττα ἄστρα μετὰ τούτων , ἐπονομάζοντες πλανητὰ αὐτά . 
Κλεινίας νὴ τὸν Δία , ὦ ξένε , ἀληθὲς τοῦτο λέγεις · ἐν γὰρ δὴ τῷ βίῳ πολλάκις ἑώρακα καὶ αὐτὸς τόν τε Ἑωσφόρον καὶ τὸν Ἕσπερον καὶ ἄλλους τινὰς οὐδέποτε ἰόντας εἰς τὸν αὐτὸν δρόμον ἀλλὰ πάντῃ πλανωμένους , τὸν δὲ ἥλιόν που καὶ σελήνην δρῶντας ταῦθ’ ἃ ἀεὶ πάντες συνεπιστάμεθα . 
Ἀθηναῖος ταῦτ’ ἔστι τοίνυν , ὦ Μέγιλλέ τε καὶ Κλεινία , νῦν ἃ δή φημι δεῖν περὶ θεῶν τῶν κατ’ οὐρανὸν τούς γε ἡμετέρους πολίτας τε καὶ τοὺς νέους τὸ μέχρι τοσούτου μαθεῖν περὶ ἁπάντων τούτων , μέχρι τοῦ μὴ βλασφημεῖν περὶ αὐτά , εὐφημεῖν δὲ ἀεὶ θύοντάς τε καὶ ἐν εὐχαῖς εὐχομένους εὐσεβῶς . 
Κλεινίας τοῦτο μὲν ὀρθόν , εἴ γε πρῶτον μὲν δυνατόν ἐστιν ὃ λέγεις μαθεῖν · εἶτα , εἰ μὴ λέγομέν τι περὶ αὐτῶν ὀρθῶς νῦν , μαθόντες δὲ λέξομεν , συγχωρῶ κἀγὼ τό γε τοσοῦτον καὶ τοιοῦτον ὂν μαθητέον εἶναι . 
ταῦτ’ οὖν ὡς ἔχοντά ἐσθ’ οὕτω , πειρῶ σὺ μὲν ἐξηγεῖσθαι πάντως , ἡμεῖς δὲ συνέπεσθαί σοι μανθάνοντες . 
Ἀθηναῖος ἀλλ’ ἔστι μὲν οὐ ῥᾴδιον ὃ λέγω μαθεῖν , οὐδ’ αὖ παντάπασι χαλεπόν , οὐδέ γέ τινος χρόνου παμπόλλου . 
τεκμήριον δέ · ἐγὼ τούτων οὔτε νέος οὔτε πάλαι ἀκηκοὼς σφῷν ἂν νῦν οὐκ ἐν πολλῷ χρόνῳ δηλῶσαι δυναίμην . 
καίτοι χαλεπά γε ὄντα οὐκ ἄν ποτε οἷός τ’ ἦν δηλοῦν τηλικούτοις οὖσι τηλικοῦτος . 
Κλεινίας ἀληθῆ λέγεις . 
ἀλλὰ τί καὶ φὴ|ς τοῦτο τὸ μάθημα ὃ θαυμαστὸν μὲν λέγεις , προσῆκον δ’ αὖ μαθεῖν τοῖς νέοις , οὐ γιγνώσκειν δὲ ἡμᾶς ; 
πειρῶ περὶ αὐτοῦ τό γε τοσοῦτον φράζειν ὡς σαφέστατα . 
Ἀθηναῖος πειρατέον . 
οὐ γάρ ἐστι τοῦτο , ὦ ἄριστοι , τὸ δόγμα ὀρθὸν περὶ σελήνης τε καὶ ἡλίου καὶ τῶν ἄλλων ἄστρων , ὡς ἄρα πλανᾶταί ποτε , πᾶν δὲ τοὐναντίον ἔχει τούτου—τὴν αὐτὴν γὰρ αὐτῶν ὁδὸν ἕκαστον καὶ οὐ πολλὰς ἀλλὰ μίαν ἀεὶ κύκλῳ διεξέρχεται , φαίνεται δὲ πολλὰς φερόμενον—τὸ δὲ τάχιστον αὐτῶν ὂν βραδύτατον οὐκ ὀρθῶς αὖ δοξάζεται , τὸ δ’ ἐναντίον ἐναντίως . 
ταῦτ’ οὖν εἰ πέφυκεν μὲν οὕτως , ἡμεῖς δὲ μὴ ταύτῃ δόξομεν , εἰ μὲν ἐν Ὀλυμπίᾳ θεόντων ἵππων οὕτως ἢ δολιχοδρόμων ἀνδρῶν διενοούμεθα πέρι , καὶ προσηγορεύομεν τὸν τάχιστον μὲν ὡς βραδύτατον , τὸν δὲ βραδύτατον ὡς τάχιστον , ἐγκώμιά τε ποιοῦντες ᾔδομεν τὸν ἡττώμενον νενικηκότα , οὔτε ὀρθῶς ἂν οὔτ’ οἶμαι προσφιλῶς τοῖς δρομεῦσιν ἡμᾶς ἂν τὰ ἐγκώμια προσάπτειν ἀνθρώποις οὖσιν · νῦν δὲ δὴ περὶ θεοὺς τὰ αὐτὰ ταῦτα ἐξαμαρτανόντων ἡμῶν , ἆρ’ οὐκ οἰόμεθα <ὃ> 
γελοῖόν τε καὶ οὐκ ὀρθὸν ἐκεῖ γιγνόμενον ἦν ἂν τότε , νῦν ἐνταυθοῖ καὶ ἐν τούτοισι γίγνεσθαι γελοῖον μὲν οὐδαμῶς , οὐ μὴν οὐδὲ θεοφιλές γε , ψευδῆ φήμην ἡμῶν κατὰ θεῶν ὑμνούντων . 
Κλεινίας ἀληθέστατα , εἴπερ γε οὕτω ταῦτ’ ἐστίν . 
Ἀθηναῖος οὐκοῦν ἂν μὲν δείξωμεν οὕτω ταῦτ’ ἔχοντα , μαθητέα μέχρι γε τούτου τὰ τοιαῦτα πάντα , μὴ δειχθέντων δὲ ἐατέον ; 
καὶ ταῦτα ἡμῖν οὕτω συγκείσθω ; 
Κλεινίας πάνυ μὲν οὖν . 
Ἀθηναῖος ἤδη τοίνυν χρὴ φάναι τέλος ἔχειν τά γε παιδείας μαθημάτων πέρι νόμιμα · περὶ δὲ θήρας ὡσαύτως διανοηθῆναι χρὴ καὶ περὶ ἁπάντων ὁπόσα τοιαῦτα . 
κινδυνεύει γὰρ δὴ νομοθέτῃ τὸ προσταττόμενον ἐπὶ μεῖζον εἶναι τοῦ νόμους θέντα ἀπηλλάχθαι , ἕτερον δέ τι πρὸς τοῖς νόμοις εἶναι μεταξύ τι νουθετήσεώς τε πεφυκὸς ἅμα καὶ νόμων , ὃ δὴ πολλάκις ἡμῶν ἐμπέπτωκεν τοῖς λόγοις , οἷον περὶ τὴν τῶν σφόδρα νέων παίδων τροφήν · οὐ γὰρ ἄρρητά φαμεν εἶναι , λέγοντές τε αὐτά , ὡς νόμους οἴεσθαι τιθεμένους εἶναι πολλῆς ἀνοίας γέμειν . 
γεγραμμένων δὴ ταύτῃ τῶν νόμων τε καὶ ὅλης τῆς πολιτείας , οὐ τέλεος ὁ τοῦ διαφέροντος πολίτου πρὸς ἀρετὴν γίγνεται ἔπαινος , ὅταν αὐτόν τις φῇ τὸν ὑπηρετήσαντα τοῖς νόμοις ἄριστα καὶ πειθόμενον μάλιστα , τοῦτον εἶναι τὸν ἀγαθόν · τελεώτερον δὲ ὧδε εἰρημένον , ὡς ἄρα ὃς ἂν τοῖς τοῦ νομοθέτου νομοθετοῦντός τε καὶ ἐπαινοῦντος καὶ ψέγοντος πειθόμενος γράμμασιν διεξέλθῃ τὸν βίον ἄκρατον . 
οὗτος ὅ τε λόγος ὀρθότατος εἰς ἔπαινον πολίτου , τόν τε νομοθέτην ὄντως δεῖ μὴ μόνον γράφειν τοὺς νόμους , πρὸς δὲ τοῖς νόμοις , ὅσα καλὰ αὐτῷ δοκεῖ καὶ μὴ καλὰ εἶναι , νόμοις ἐμπεπλεγμένα γράφειν , τὸν δὲ ἄκρον πολίτην μηδὲν ἧττον ταῦτα ἐμπεδοῦν ἢ τὰ ταῖς ζημίαις ὑπὸ νόμων κατειλημμένα . 
τὸ δὲ δὴ παρὸν ἡμῖν τὰ νῦν <εἰ> 
οἷον μάρτυρα ἐπαγόμεθα , δηλοῖμεν ἂν ὃ βουλόμεθα μᾶλλον . 
θήρα γὰρ πάμπολύ τι πρᾶγμά ἐστι , περιειλημμένον ὀνόματι νῦν σχεδὸν ἑνί . 
πολλὴ μὲν γὰρ ἡ τῶν ἐνύδρων , πολλὴ δὲ ἡ τῶν πτηνῶν , πάμπολυ δὲ καὶ τὸ περὶ τὰ πεζὰ θηρεύματα , οὐ μόνον θηρίων , ἀλλὰ καὶ τὴν τῶν ἀνθρώπων ἀξίαν ἐννοεῖν θήραν , τήν τε κατὰ πόλεμον , πολλὴ δὲ καὶ ἡ κατὰ φιλίαν θηρεύουσα , ἡ μὲν ἔπαινον , ἡ δὲ ψόγον ἔχει · καὶ κλωπεῖαι καὶ λῃστῶν καὶ στρατοπέδων στρατοπέδοις θῆραι . 
θήρας δὲ πέρι τιθέντι τῷ νομοθέτῃ τοὺς νόμους οὔτε μὴ δηλοῦν ταῦθ’ οἷόν τε , οὔτε ἐπὶ πᾶσιν τάξεις καὶ ζημίας ἐπιτιθέντα ἀπειλητικὰ νόμιμα τιθέναι . 
τί δὴ δραστέον περὶ τὰ τοιαῦτα ; 
τὸν μέν , τὸν νομοθέτην , ἐπαινέσαι καὶ ψέξαι χρεὼν τὰ περὶ θήρας πρὸς τοὺς τῶν νέων πόνους τε καὶ ἐπιτηδεύματα , τὸν δ’ αὖ νέον ἀκούσαντα πείθεσθαι , καὶ μήθ’ ἡδονὴν μήτε πόνον ἐξείργειν αὐτόν , τῶν δὲ περὶ ἕκαστα ἀπειληθέντων μετὰ ζημίας καὶ νομοθετηθέντων , τὰ μετ’ ἐπαίνου ῥηθέντα μᾶλλον τιμᾶν καὶ προσταχθέντα ἀποτελεῖν.τούτων δὴ προρρηθέντων , ἑξῆς ἂν γίγνοιτο ἔμμετρος ἔπαινος θήρας καὶ ψόγος , ἥτις μὲν βελτίους ἀποτελεῖ τὰς ψυχὰς τῶν νέων ἐπαινοῦντος , ψέγοντος δὲ ἣ τἀναντία . 
λέγωμεν τοίνυν τὸ μετὰ τοῦτο ἑξῆς προσαγορεύοντες δῑ εὐχῆς τοὺς νέους · ὦ φίλοι , εἴθ’ ὑμᾶς μήτε τις ἐπιθυμία μήτ’ ἔρως τῆς περὶ θάλατταν θήρας ποτὲ λάβοι μηδὲ ἀγκιστρείας μηδ’ ὅλως τῆς τῶν ἐνύδρων ζῴων , μήτε ἐγρηγορόσιν μήτε εὕδουσιν κύρτοις ἀργὸν θήραν διαπονουμένοις . 
μηδ’ αὖ ἄγρας ἀνθρώπων κατὰ θάλατταν λῃστείας τε ἵμερος ἐπελθὼν ὑμῖν θηρευτὰς ὠμοὺς καὶ ἀνόμους ἀποτελοῖ · κλωπείας δ’ ἐν χώρᾳ καὶ πόλει μηδὲ εἰς τὸν ἔσχατον ἐπέλθοι νοῦν ἅψασθαι . 
μηδ’ αὖ πτηνῶν θήρας αἱμύλος ἔρως οὐ σφόδρα ἐλευθέριος ἐπέλθοι τινὶ νέων . 
πεζῶν δὴ μόνον θήρευσίς τε καὶ ἄγρα λοιπὴ τοῖς παρ’ ἡμῖν ἀθληταῖς , ὧν ἡ μὲν τῶν εὑδόντων αὖ κατὰ μέρη , νυκτερεία κληθεῖσα , ἀργῶν ἀνδρῶν , οὐκ ἀξία ἐπαίνου , οὐδ’ ἧττον διαπαύματα πόνων ἔχουσα , ἄρκυσίν τε καὶ πάγαις ἀλλ’ οὐ φιλοπόνου ψυχῆς νίκῃ χειρουμένων τὴν ἄγριον τῶν θηρίων ῥώμην · μόνη δὴ πᾶσιν λοιπὴ καὶ ἀρίστη ἡ τῶν τετραπόδων ἵπποις καὶ κυσὶν καὶ τοῖς ἑαυτῶν θήρα σώμασιν , ὧν ἁπάντων κρατοῦσιν δρόμοις καὶ πληγαῖς καὶ βολαῖς αὐτόχειρες θηρεύοντες , ὅσοις ἀνδρείας τῆς θείας ἐπιμελές.τούτων δὴ πάντων ἔπαινος μὲν πέρι καὶ ψόγος ὁ διειρημένος ἂν εἴη λόγος , νόμος δὲ ὅδε · τούτους μηδεὶς τοὺς ἱεροὺς ὄντως θηρευτὰς κωλυέτω ὅπου καὶ ὅπῃπερ ἂν ἐθέλωσιν κυνηγετεῖν , νυκτερευτὴν δὲ ἄρκυσιν καὶ πλεκταῖς πιστὸν μηδεὶς μηδέποτε ἐάσῃ μηδαμοῦ θηρεῦσαι · τὸν ὀρνιθευτὴν δὲ ἐν ἀργοῖς μὲν καὶ ὄρεσιν μὴ κωλυέτω , ἐν ἐργασίμοις δὲ καὶ ἱεροῖς ἀγρίοις ἐξειργέτω ὁ προστυγχάνων , ἐνυγροθηρευτὴν δέ , πλὴν ἐν λιμέσιν καὶ ἱεροῖς ποταμοῖς τε καὶ ἕλεσι καὶ λίμναις , ἐν τοῖς ἄλλοις δὲ ἐξέστω θηρεύειν , μὴ χρώμενον ὀπῶν ἀναθολώσει μόνον.νῦν οὖν ἤδη πάντα χρὴ φάναι τέλος ἔχειν τά γε παιδείας πέρι νόμιμα . 
Κλεινίας καλῶς ἂν λέγοις . 
Ἀθηναῖος τούτων μὴν ἐχόμενά ἐστιν τάξασθαι μὲν καὶ νομοθετήσασθαι ἑορτὰς μετὰ τῶν ἐκ Δελφῶν μαντειῶν , αἵτινες θυσίαι καὶ θεοῖς οἷστισιν ἄμεινον καὶ λῷον θυούσῃ τῇ πόλει γίγνοιντ’ ἄν · πότε δὲ καὶ πόσαι τὸν ἀριθμόν , σχεδὸν ἴσως ἡμέτερον ἂν νομοθετεῖν ἔνιά γ’ αὐτῶν εἴη . 
Κλεινίας τάχ’ ἂν τὸν ἀριθμόν . 
Ἀθηναῖος τὸν ἀριθμὸν δὴ λέγωμεν πρῶτον · ἔστωσαν γὰρ τῶν μὲν πέντε καὶ ἑξήκοντα καὶ τριακοσίων μηδὲν ἀπολείπουσαι , ὅπως ἂν μία γέ τις ἀρχὴ θύῃ θεῶν ἢ δαιμόνων τινὶ ἀεὶ ὑπὲρ πόλεώς τε καὶ αὐτῶν καὶ κτημάτων . 
ταῦτα δὲ συνελθόντες ἐξηγηταὶ καὶ ἱερεῖς ἱέρειαί τε καὶ μάντεις μετὰ νομοφυλάκων ταξάντων ἃ παραλείπειν ἀνάγκη τῷ νομοθέτῃ · καὶ δὴ καὶ αὐτοῦ τούτου χρὴ γίγνεσθαι ἐπιγνώμονας τοῦ παραλειπομένου τούτους τοὺς αὐτούς . 
ὁ μὲν γὰρ δὴ νόμος ἐρεῖ δώδεκα μὲν ἑορτὰς εἶναι τοῖς δώδεκα θεοῖς , ὧν ἂν ἡ φυλὴ ἑκάστη ἐπώνυμος ᾖ , θύοντας τούτων ἑκάστοις ἔμμηνα ἱερά , χορούς τε καὶ ἀγῶνας μουσικούς , τοὺς δὲ γυμνικούς , κατὰ τὸ πρέπον προσνέμοντας τοῖς θεοῖς τε αὐτοῖς ἅμα καὶ ταῖς ὥραις ἑκάσταις , γυναικείας τε ἑορτάς , ὅσαις χωρὶς ἀνδρῶν προσήκει καὶ ὅσαις μή , διανέμοντας . 
ἔτι δὲ καὶ τὸ τῶν χθονίων καὶ ὅσους αὖ θεοὺς οὐρανίους ἐπονομαστέον καὶ τὸ τῶν τούτοις ἑπομένων οὐ συμμεικτέον ἀλλὰ χωριστέον , ἐν τῷ τοῦ Πλούτωνος μηνὶ τῷ δωδεκάτῳ κατὰ τὸν νόμον ἀποδιδόντας , καὶ οὐ δυσχεραντέον πολεμικοῖς ἀνθρώποις τὸν τοιοῦτον θεόν , ἀλλὰ τιμητέον ὡς ὄντα ἀεὶ τῷ τῶν ἀνθρώπων γένει ἄριστον · κοινωνία γὰρ ψυχῇ καὶ σώματι διαλύσεως οὐκ ἔστιν ᾗ κρεῖττον , ὡς ἐγὼ φαίην ἂν σπουδῇ λέγων . 
πρὸς τούτοις δὲ διάνοιαν χρὴ σχεῖν τοὺς διαιρήσοντας ἱκανῶς ταῦτα τοιάνδε , ὡς ἔσθ’ ἡμῖν ἡ πόλις οἵαν οὐκ ἄν τις ἑτέραν εὕροι τῶν νῦν περὶ χρόνου σχολῆς καὶ τῶν ἀναγκαίων ἐξουσίας , δεῖ δὲ αὐτήν , καθάπερ ἕνα ἄνθρωπον , ζῆν εὖ · τοῖς δὲ εὐδαιμόνως ζῶσιν ὑπάρχειν ἀνάγκη πρῶτον τὸ μήθ’ ἑαυτοὺς ἀδικεῖν μήτε ὑφ’ ἑτέρων αὐτοὺς ἀδικεῖσθαι . 
τούτοιν δὲ τὸ μὲν οὐ πάνυ χαλεπόν , τοῦ δὲ μὴ ἀδικεῖσθαι κτήσασθαι δύναμιν παγχάλεπον , καὶ οὐκ ἔστιν αὐτὸ τελέως σχεῖν ἄλλως ἢ τελέως γενόμενον ἀγαθόν · ταὐτὸν δὴ τοῦτο ἔστι καὶ πόλει ὑπάρχειν , γενομένῃ μὲν ἀγαθῇ βίος εἰρηνικός , πολεμικὸς δὲ ἔξωθέν τε καὶ ἔνδοθεν , ἂν ᾖ κακή . 
τούτων δὲ ταύτῃ σχεδὸν ἐχόντων , οὐκ ἐν πολέμῳ τὸν πόλεμον ἑκάστοις γυμναστέον , ἀλλ’ ἐν τῷ τῆς εἰρήνης βίῳ . 
δεῖ τοίνυν πόλιν ἑκάστου μηνὸς νοῦν κεκτημένην στρατεύεσθαι μὴ ἔλαττον μιᾶς ἡμέρας , πλείους δέ , ὡς ἂν καὶ τοῖς ἄρχουσιν συνδοκῇ , μηδὲν χειμῶνας ἢ καύματα διευλαβουμένους , αὐτούς τε ἅμα καὶ γυναῖκας καὶ παῖδας , ὅταν ὡς πανδημίαν ἐξάγειν δόξῃ τοῖς ἄρχουσιν , τοτὲ δὲ καὶ κατὰ μέρη · καί τινας ἀεὶ παιδιὰς μηχανᾶσθαι καλὰς ἅμα θυσίαις , ὅπως ἂν γίγνωνται μάχαι τινὲς ἑορταστικαί , μιμούμεναι τὰς πολεμικὰς ὅτι μάλιστα ἐναργῶς μάχας . 
νικητήρια δὲ καὶ ἀριστεῖα ἑκάστοισι τούτων δεῖ διανέμειν ἐγκώμιά τε καὶ ψόγους ποιεῖν ἀλλήλοις , ὁποῖός τις ἂν ἕκαστος γίγνηται κατά τε τοὺς ἀγῶνας ἐν παντί τε αὖ τῷ βίῳ , τόν τε ἄριστον δοκοῦντα εἶναι κοσμοῦντας καὶ τὸν μὴ ψέγοντας . 
ποιητὴς δὲ ἔστω τῶν τοιούτων μὴ ἅπας , ἀλλὰ γεγονὼς πρῶτον μὲν μὴ ἔλαττον πεντήκοντα ἐτῶν , μηδ’ αὖ τῶν ὁπόσοι ποίησιν μὲν καὶ μοῦσαν ἱκανῶς κεκτημένοι ἐν αὑτοῖς εἰσιν , καλὸν δὲ ἔργον καὶ ἐπιφανὲς μηδὲν δράσαντες πώποτε · ὅσοι δὲ ἀγαθοί τε αὐτοὶ καὶ τίμιοι ἐν τῇ πόλει , ἔργων ὄντες δημιουργοὶ καλῶν , τὰ τῶν τοιούτων ᾀδέσθω ποιήματα , ἐὰν καὶ μὴ μουσικὰ πεφύκῃ . 
κρίσις δὲ αὐτῶν ἔστω παρά τε τῷ παιδευτῇ καὶ τοῖς ἄλλοις νομοφύλαξι , τοῦτο ἀποδιδόντων αὐτοῖς γέρας , παρρησίαν ἐν μούσαις εἶναι μόνοις , τοῖς δὲ ἄλλοις μηδεμίαν ἐξουσίαν γίγνεσθαι , μηδέ τινα τολμᾶν ᾄδειν ἀδόκιμον μοῦσαν μὴ κρινάντων τῶν νομοφυλάκων , μηδ’ ἂν ἡδίων ᾖ τῶν Θαμύρου τε καὶ Ὀρφείων ὕμνων , ἀλλ’ ὅσα τε ἱερὰ κριθέντα ποιήματα ἐδόθη τοῖς θεοῖς , καὶ ὅσα ἀγαθῶν ὄντων ἀνδρῶν ψέγοντα ἢ ἐπαινοῦντά τινας ἐκρίθη μετρίως δρᾶν τὸ τοιοῦτον . 
τὰ αὐτὰ δὲ λέγω στρατείας τε πέρι καὶ τῆς ἐν ποιήσεσι παρρησίας γυναιξί τε καὶ ἀνδράσιν ὁμοίως γίγνεσθαι δεῖν . 
χρὴ δὲ ἀναφέρειν παραδεικνύντα ἑαυτῷ τὸν νομοθέτην τῷ λόγῳ · φέρε , τίνας ποτὲ τρέφω τὴν πόλιν ὅλην παρασκευάσας ; 
ἆρ’ οὐκ ἀθλητὰς τῶν μεγίστων ἀγώνων , οἷς ἀνταγωνισταὶ μυρίοι ὑπάρχουσι ; 
καὶ πάνυ γε , φαίη τις ἂν ὀρθῶς λέγων . 
τί δῆτα ; 
εἰ πύκτας ἢ παγκρατιαστὰς ἐτρέφομεν ἤ τι τῶν τοιούτων ἕτερον ἀγωνισμάτων ἀθλοῦντας , ἆρα εἰς αὐτὸν ἂν ἀπηντῶμεν τὸν ἀγῶνα , ἐν τῷ πρόσθεν χρόνῳ οὐδενὶ καθ’ ἡμέραν προσμαχόμενοι ; 
ἢ πύκται γε ὄντες παμπόλλας ἂν ἡμέρας ἔμπροσθεν τοῦ ἀγῶνος ἐμανθάνομέν τε ἂν μάχεσθαι καὶ διεπονούμεθα , μιμούμενοι πάντα ἐκεῖνα ὁπόσοις ἐμέλλομεν εἰς τότε χρήσεσθαι περὶ τῆς νίκης διαμαχόμενοι , καὶ ὡς ἐγγύτατα τοῦ ὁμοίου ἰόντες , ἀντὶ ἱμάντων σφαίρας ἂν περιεδούμεθα , ὅπως αἱ πληγαί τε καὶ αἱ τῶν πληγῶν εὐλάβειαι διεμελετῶντο εἰς τὸ δυνατὸν ἱκανῶς , εἴ τέ τις ἡμῖν συγγυμναστῶν συνέβαινεν ἀπορία πλείων , ἆρ’ ἂν δείσαντες τὸν τῶν ἀνοήτων γέλωτα οὐκ ἂν ἐτολμῶμεν κρεμαννύντες εἴδωλον ἄψυχον γυμνάζεσθαι πρὸς αὐτό ; 
καὶ ἔτι πάντων τῶν τε ἐμψύχων καὶ τῶν ἀψύχων ἀπορήσαντές ποτε , ἐν ἐρημίᾳ συγγυμναστῶν ἆρά γε οὐκ ἐτολμήσαμεν ἂν αὐτοὶ πρὸς ἡμᾶς αὐτοὺς σκιαμαχεῖν ὄντως ; 
ἢ τί ποτε ἄλλο τὴν τοῦ χειρονομεῖν μελέτην ἄν τις φαίη γεγονέναι ; 
Κλεινίας σχεδόν , ὦ ξένε , οὐδὲν ἄλλο γε πλὴν τοῦτο αὐτὸ ὃ σὺ νῦν ἔφθεγξαι . 
Ἀθηναῖος τί οὖν ; 
τὸ τῆς πόλεως ἡμῖν μάχιμον ἦ χεῖρόν τι παρασκευασάμενον τῶν τοιούτων ἀγωνιστῶν εἰς τὸν μέγιστον τῶν ἀγώνων ἑκάστοτε τολμήσει παριέναι , διαμαχούμενον περὶ ψυχῆς καὶ παίδων καὶ χρημάτων καὶ ὅλης τῆς πόλεως ; 
καὶ ταῦτα δὴ φοβηθεὶς αὐτῶν ὁ νομοθέτης τὰ πρὸς ἀλλήλους γυμνάσια μὴ φαίνηταί τισιν γελοῖα , οὐκ ἄρα νομοθετήσει , στρατεύεσθαι προστάττων μάλιστα μὲν ἑκάστης ἡμέρας τά γε σμικρὰ χωρὶς τῶν ὅπλων , χορούς τε εἰς ταῦτα ἅμα καὶ γυμναστικὴν πᾶσαν συντείνων , τὰς δὲ οἷόν τινας μείζους τε καὶ ἐλάττους γυμνασίας μὴ ἔλαττον ἢ κατὰ μῆνα ἕκαστον ποιεῖσθαι προστάξει , ἁμίλλας τε πρὸς ἀλλήλους ποιουμένους κατὰ πᾶσαν τὴν χώραν , ἐπὶ κατάληψιν χωρίων ἁμιλλωμένους καὶ ἐνέδρας , καὶ πᾶσαν μιμουμένους τὴν πολεμικήν , ὄντως σφαιρομαχεῖν τε καὶ βολαῖς ὡς ἐγγύτατα τῶν ἀληθῶν , χρωμένους ὑποκινδύνοις βέλεσιν , ὅπως μὴ παντάπασιν ἄφοβος ἡ πρὸς ἀλλήλους γίγνηται παιδιά , δείματα δὲ παρέχῃ καί τινα τρόπον δηλοῖ τόν τε εὔψυχον καὶ τὸν μή , καὶ τοῖς μὲν τιμάς , τοῖς δὲ καὶ ἀτιμίας διανέμων ὀρθῶς , τὴν πόλιν ὅλην εἰς τὸν ἀληθινὸν ἀγῶνα διὰ βίου παρασκευάζῃ χρησίμην , καὶ δὴ καί τινος ἀποθανόντος οὕτως , ὡς ἀκουσίου τοῦ φόνου γενομένου , τιθῇ τὸν ἀποκτείναντα κατὰ νόμον καθαρθέντα καθαρὸν εἶναι χεῖρας , ἡγούμενος ἀνθρώπων μὲν τελευτησάντων μὴ πολλῶν , ἑτέρους πάλιν οὐ χείρους φύσεσθαι , φόβου δὲ οἷον τελευτήσαντος , ἐν πᾶσιν τοῖς τοιούτοις βάσανον οὐχ εὑρήσειν τῶν τε ἀμεινόνων καὶ χειρόνων , οὐ σμικρῷ πόλει μεῖζον κακὸν ἐκείνου ; 
Κλεινίας συμφαῖμεν ἂν ἡμεῖς γε , ὦ ξένε , τὰ τοιαῦτα δεῖν καὶ νομοθετεῖν καὶ ἐπιτηδεύειν πόλιν ἅπασαν . 
Ἀθηναῖος ἆρ’ οὖν γιγνώσκομεν ἅπαντες τὴν αἰτίαν διότι ποτὲ νῦν ἐν ταῖς πόλεσιν ἡ τοιαύτη χορεία καὶ ἀγωνία σχεδὸν οὐδαμῇ οὐδαμῶς ἐστιν , εἰ μὴ πάνυ τι σμικρά ; 
ἢ φῶμεν δῑ ἀμαθίαν τῶν πολλῶν καὶ τῶν τιθέντων αὐτοῖς τοὺς νόμους ; 
Κλεινίας τάχ’ ἄν . 
Ἀθηναῖος οὐδαμῶς , ὦ μακάριε Κλεινία · δύο δὲ χρὴ φάναι τούτων αἰτίας εἶναι καὶ μάλα ἱκανάς . 
Κλεινίας ποίας ; 
Ἀθηναῖος τὴν μὲν ὑπ’ ἔρωτος πλούτου πάντα χρόνον ἄσχολον ποιοῦντος τῶν ἄλλων ἐπιμελεῖσθαι πλὴν τῶν ἰδίων κτημάτων , ἐξ ὧν κρεμαμένη πᾶσα ψυχὴ πολίτου παντὸς οὐκ ἄν ποτε δύναιτο τῶν ἄλλων ἐπιμέλειαν ἴσχειν πλὴν τοῦ καθ’ ἡμέραν κέρδους · καὶ ὅτι μὲν πρὸς τοῦτο φέρει μάθημα ἢ καὶ ἐπιτήδευμα , ἰδίᾳ πᾶς μανθάνειν τε καὶ ἀσκεῖν ἑτοιμότατός ἐστιν , τῶν δὲ ἄλλων καταγελᾷ . 
τοῦτο μὲν ἓν καὶ ταύτην μίαν αἰτίαν χρὴ φάναι τοῦ μήτε τοῦτο μήτ’ ἄλλο μηδὲν καλὸν κἀγαθὸν ἐθέλειν ἐπιτήδευμα πόλιν σπουδάζειν , ἀλλὰ διὰ τὴν τοῦ χρυσοῦ τε καὶ ἀργύρου ἀπληστίαν πᾶσαν μὲν τέχνην καὶ μηχανήν , καλλίω τε καὶ ἀσχημονεστέραν , ἐθέλειν ὑπομένειν πάντα ἄνδρα , εἰ μέλλει πλούσιος ἔσεσθαι , καὶ πρᾶξιν πράττειν ὅσιόν τε καὶ ἀνόσιον καὶ πάντως αἰσχράν , μηδὲν δυσχεραίνοντα , ἐὰν μόνον ἔχῃ δύναμιν καθάπερ θηρίῳ τοῦ φαγεῖν παντοδαπὰ καὶ πιεῖν ὡσαύτως καὶ ἀφροδισίων πᾶσαν πάντως παρασχεῖν πλησμονήν . 
Κλεινίας ὀρθῶς . 
Ἀθηναῖος αὕτη μὲν τοίνυν , ἣν λέγω , μία κείσθω διακωλύουσα αἰτία τοῦ μήτε ἄλλο καλὸν μήτε τὰ πρὸς τὸν πόλεμον ἱκανῶς ἐῶσα ἀσκεῖν τὰς πόλεις , ἀλλ’ ἐμπόρους τε καὶ ναυκλήρους καὶ διακόνους πάντως τοὺς φύσει κοσμίους τῶν ἀνθρώπων ἀπεργαζομένη , τοὺς δὲ ἀνδρείους λῃστὰς καὶ τοιχωρύχους καὶ ἱεροσύλους καὶ πολεμικοὺς καὶ τυραννικοὺς ποιοῦσα , καὶ μάλ’ ἐνίοτε οὐκ ἀφυεῖς ὄντας , δυστυχοῦντάς γε μήν . 
Κλεινίας πῶς λέγεις ; 
Ἀθηναῖος πῶς μὲν οὖν αὐτοὺς οὐ λέγοιμ’ ἂν τὸ παράπαν δυστυχεῖς , οἷς γε ἀνάγκη διὰ βίου πεινῶσιν τὴν ψυχὴν ἀεὶ τὴν αὑτῶν διεξελθεῖν ; 
Κλεινίας αὕτη μὲν τοίνυν μία · τὴν δὲ δὴ δευτέραν αἰτίαν τίνα λέγεις , ὦ ξένε ; 
Ἀθηναῖος καλῶς ὑπέμνησας . 
Κλεινίας αὕτη μὲν δή , φὴ|ς σύ , μία , ἡ διὰ βίου ἄπληστος ζήτησις , παρέχουσα ἄσχολον ἕκαστον , ἐμπόδιος γίγνεται τοῦ μὴ καλῶς ἀσκεῖν τὰ περὶ τὸν πόλεμον ἑκάστους . 
ἔστω · τὴν δὲ δὴ δευτέραν λέγε . 
Ἀθηναῖος μῶν οὐ λέγειν ἀλλὰ διατρίβειν δοκῶ δῑ ἀπορίαν ; 
Κλεινίας οὔκ , ἀλλὰ οἷον μισῶν δοκεῖς ἡμῖν κολάζειν τὸ τοιοῦτον ἦθος μᾶλλον τοῦ δέοντος τῷ παραπεπτωκότι λόγῳ . 
Ἀθηναῖος κάλλιστα , ὦ ξένοι , ἐπεπλήξατε · καὶ τὸ μετὰ τοῦτο ἀκούοιτ’ ἄν , ὡς ἔοικε . 
Κλεινίας λέγε μόνον . 
Ἀθηναῖος τὰς οὐ πολιτείας ἔγωγε αἰτίας εἶναί φημι ἃς πολλάκις εἴρηκα ἐν τοῖς πρόσθεν λόγοις , δημοκρατίαν καὶ ὀλιγαρχίαν καὶ τυραννίδα . 
τούτων γὰρ δὴ πολιτεία μὲν οὐδεμία , στασιωτεῖαι δὲ πᾶσαι λέγοιντ’ ἂν ὀρθότατα · ἑκόντων γὰρ ἑκοῦσα οὐδεμία , ἀλλ’ ἀκόντων ἑκοῦσα ἄρχει σὺν ἀεί τινι βίᾳ , φοβούμενος δὲ ἄρχων ἀρχόμενον οὔτε καλὸν οὔτε πλούσιον οὔτε ἰσχυρὸν οὔτ’ ἀνδρεῖον οὔτε τὸ παράπαν πολεμικὸν ἑκὼν ἐάσει γίγνεσθαί ποτε . 
ταῦτ’ οὖν ἐστι τὰ δύο πάντων μὲν σμικροῦ διαφερόντως αἴτια , τούτων δ’ οὖν ὄντως διαφέρει . 
τὸ δὲ τῆς νῦν πολιτείας , ἣν νομοθετούμενοι λέγομεν , ἐκπέφευγεν ἀμφότερα · σχολήν τε γὰρ ἄγει που μεγίστην , ἐλεύθεροί τε ἀπ’ ἀλλήλων εἰσί , φιλοχρήματοι δὲ ἥκιστ’ ἄν , οἶμαι , γίγνοιντ’ ἂν ἐκ τούτων τῶν νόμων , ὥστ’ εἰκότως ἅμα καὶ κατὰ λόγον ἡ τοιαύτη κατάστασις πολιτείας μόνη δέξαιτ’ ἂν τῶν νῦν τὴν διαπερανθεῖσαν παιδείαν τε ἅμα καὶ παιδιὰν πολεμικήν , ἀποτελεσθεῖσαν ὀρθῶς τῷ λόγῳ . 
Κλεινίας καλῶς . 
Ἀθηναῖος ἆρ’ οὖν οὐ τούτοις ἐφεξῆς ἐστιν μνησθῆναί ποτε περὶ ἁπάντων τῶν ἀγώνων τῶν γυμνικῶν , ὡς ὅσα μὲν αὐτῶν πρὸς πόλεμόν ἐστιν ἀγωνίσματα ἐπιτηδευτέον καὶ θετέον ἆθλα νικητήρια , ὅσα δὲ μή , χαίρειν ἐατέον ; 
ἃ δ’ ἔστιν , ἐξ ἀρχῆς ἄμεινον ῥηθῆναί τε καὶ νομοθετηθῆναι . 
καὶ πρῶτον μὲν τὰ περὶ δρόμον καὶ τάχος ὅλως ἆρ’ οὐ θετέον ; 
Κλεινίας θετέον . 
Ἀθηναῖος ἔστι γοῦν πάντων πολεμικώτατον ἡ σώματος ὀξύτης πάντως , ἡ μὲν ἀπὸ τῶν ποδῶν , ἡ δὲ καὶ ἀπὸ τῶν χειρῶν · φυγεῖν μὲν καὶ ἑλεῖν ἡ τῶν ποδῶν , ἡ δ’ ἐν ταῖς συμπλοκαῖς μάχη καὶ σύστασις ἰσχύος καὶ ῥώμης δεομένη . 
Κλεινίας τί μήν ; 
Ἀθηναῖος οὐ μὴν χωρίς γε ὅπλων οὐδετέρα τὴν μεγίστην ἔχει χρείαν . 
Κλεινίας πῶς γὰρ ἄν ; 
Ἀθηναῖος σταδιοδρόμον δὴ πρῶτον ὁ κῆρυξ ἡμῖν , καθάπερ νῦν , ἐν τοῖς ἀγῶσι παρακαλεῖ , ὁ δὲ εἴσεισιν ὅπλα ἔχων · ψιλῷ δὲ ἆθλα οὐ θήσομεν ἀγωνιστῇ . 
πρῶτος δὲ εἴσεισιν ὁ τὸ στάδιον ἁμιλλησόμενος σὺν τοῖς ὅπλοις , δεύτερος δὲ ὁ τὸν δίαυλον , καὶ τρίτος ὁ τὸν ἐφίππιον , καὶ δὴ καὶ τέταρτος ὁ τὸν δόλιχον , καὶ πέμπτος δὲ ὃν ἀφήσομεν πρῶτον ὡπλισμένον , ἑξήκοντα μὲν σταδίων μῆκος πρὸς ἱερὸν Ἄρεώς τι καὶ πάλιν , βαρύτερον , ὁπλίτην ἐπονομάζοντες , λειοτέρας ὁδοῦ διαμιλλώμενον , τὸν δὲ ἄλλον , τοξότην πᾶσαν τοξικὴν ἔχοντα στολήν , σταδίων δὲ ἑκατὸν πρὸς Ἀπόλλωνός τε καὶ Ἀρτέμιδος ἱερὸν τὴν δῑ ὀρῶν τε καὶ παντοίας χώρας ἁμιλλώμενον · 
καὶ τιθέντες τὸν ἀγῶνα μενοῦμεν τούτους , ἕως ἂν ἔλθωσι , καὶ τῷ νικῶντι τὰ νικητήρια δώσομεν ἑκάστων . 
Κλεινίας ὀρθῶς . 
Ἀθηναῖος τριττὰ δὴ ταῦτα ἀθλήματα διανοηθῶμεν , ἓν μὲν παιδικόν , ἓν δὲ ἀγενείων , ἓν δὲ ἀνδρῶν · καὶ τοῖς μὲν τῶν ἀγενείων τὰ δύο τῶν τριῶν τοῦ μήκους τοῦ δρόμου θήσομεν , τοῖς δὲ παισὶ τὰ τούτων ἡμίσεα , τοξόταις τε καὶ ὁπλίταις ἁμιλλωμένοις , γυναιξὶν δέ , κόραις μὲν ἀνήβοις γυμναῖς στάδιον καὶ δίαυλον καὶ ἐφίππιον καὶ δόλιχον , ἐν αὐτῷ τῷ δρόμῳ ἁμιλλωμέναις , ταῖς δὲ τριακαιδεκέτεσι μέχρι γάμου μενούσαις κοινωνίας μὴ μακρότερον εἴκοσι ἐτῶν μηδ’ ἔλαττον ὀκτωκαίδεκα · πρεπούσῃ δὲ στολῇ ταύτας ἐσταλμένας καταβατέον ἐπὶ τὴν ἅμιλλαν τούτων τῶν δρόμων . 
καὶ τὰ μὲν περὶ δρόμους ἀνδράσι τε καὶ γυναιξὶ ταῦτα ἔστω · τὰ δὲ κατ’ ἰσχύν , ἀντὶ μὲν πάλης καὶ τῶν τοιούτων , τὰ νῦν ὅσα βαρέα , τὴν ἐν τοῖς ὅπλοις μάχην , ἕνα τε πρὸς ἕνα διαμαχομένους καὶ δύο πρὸς δύο , καὶ μέχρι δέκα πρὸς δέκα διαμιλλωμένους ἀλλήλοις . 
ἃ δὲ τὸν μὴ παθόντα ἢ ποιήσαντα δεῖ νικᾶν καὶ εἰς ὁπόσα , καθάπερ νῦν ἐν τῇ πάλῃ διενομοθετήσαντο οἱ περὶ τὴν πάλην αὐτὴν τί τοῦ καλῶς παλαίοντος ἔργον καὶ μὴ καλῶς , ταὐτὸν δὴ καὶ τοὺς περὶ ὁπλομαχίαν ἄκρους παρακαλοῦντας , χρὴ τούτους συννομοθετεῖν κελεύειν τίς νικᾶν ἄρα δίκαιος περὶ ταύτας αὖ τὰς μάχας , ὅτι μὴ παθὼν ἢ δράσας , καὶ τὸν ἡττώμενον ὡσαύτως ἥτις διακρίνει τάξις . 
ταὐτὰ δὲ καὶ περὶ τῶν θηλειῶν ἔστω νομοθετούμενα τῶν μέχρι γάμου . 
πελταστικὴν δὲ ὅλην ἀντιστήσαντας δεῖ τῇ τοῦ παγκρατίου μάχῃ , τόξοις καὶ πέλταις καὶ ἀκοντίοις καὶ λίθῳ ἐκ χειρός τε καὶ σφενδόναις ἁμιλλωμένων , διαθεμένους αὖ περὶ τούτων νόμους , τῷ κάλλιστα ἀποδιδόντι τὰ περὶ ταῦτα νόμιμα τὰ γέρα καὶ τὰς νίκας διανέμειν . 
τὸ δὲ μετὰ ταῦτα ἵππων δὴ περὶ ἀγῶνος γίγνοιτο ἑξῆς ἂν νομοθετούμενα · ἵππων δὲ ἡμῖν χρεία μὲν οὔτε τις πολλῶν οὔτε πολλή , κατά γε δὴ Κρήτην , ὥστε ἀναγκαῖον καὶ τὰς σπουδὰς ἐλάττους γίγνεσθαι τάς τε ἐν τῇ τροφῇ καὶ τὰς περὶ ἀγωνίαν αὐτῶν . 
ἅρματος μὲν οὖν καὶ τὸ παράπαν οὔτε τις τροφεὺς ἡμῖν ἐστιν οὔτε τις φιλοτιμία πρὸς ταῦτα οὐδενὶ γίγνοιτ’ ἂν λόγον ἔχουσα , ὥστε τούτου μὲν ἀγωνιστάς , οὐκ ἐπιχώριον , ἔσται τιθέντας νοῦν μήτε ἔχειν μήτε δοκεῖν κεκτῆσθαι · 
μονίπποις δὲ ἆθλα τιθέντες , πώλοις τε ἀβόλοις καὶ τελείων τε καὶ ἀβόλων τοῖς μέσοις καὶ αὐτοῖς δὴ τοῖς τέλος ἔχουσι , κατὰ φύσιν τῆς χώρας ἂν τὴν ἱππικὴν παιδιὰν ἀποδιδοῖμεν . 
ἔστω δὴ τούτων τε αὐτῶν κατὰ νόμον ἅμιλλά τε καὶ φιλονικία , φυλάρχοις τε καὶ ἱππάρχοις δεδομένη κοινὴ κρίσις ἁπάντων τῶν τε δρόμων αὐτῶν καὶ τῶν καταβαινόντων μεθ’ ὅπλων · ψιλοῖς δὲ ὅπλων οὔτ’ ἐν τοῖς γυμνικοῖς οὔτε ἐνταῦθα τιθέντες ἀγωνίας ὀρθῶς ἂν νομοθετοῖμεν . 
τοξότης δὲ ἀφ’ ἵππων Κρὴς οὐκ ἄχρηστος , οὐδ’ ἀκοντιστής , ὥστε ἔστω καὶ τούτων παιδιᾶς χάριν ἔρις τε καὶ ἀγωνία . 
θηλείας δὲ περὶ τούτων νόμοις μὲν καὶ ἐπιτάξεσιν οὐκ ἄξια βιάζεσθαι τῆς κοινωνίας · ἐὰν δὲ ἐξ αὐτῶν τῶν ἔμπροσθεν παιδευμάτων εἰς ἔθος ἰόντων ἡ φύσις ἐνδέχηται καὶ μὴ δυσχεραίνῃ παῖδας ἢ παρθένους κοινωνεῖν , ἐᾶν καὶ μὴ ψέγειν.ἀγωνία δὴ νῦν ἤδη καὶ μάθησις γυμναστικῆς , ὅσα τε ἐν ἀγῶσιν καὶ ὅσα καθ’ ἡμέραν <ἐν> 
διδασκάλων ἐκπονούμεθα , πάντως ἤδη πέρας ἔχει . 
καὶ δὴ καὶ μουσικῆς τὰ μὲν πλεῖστα ὡσαύτως διαπεπέρανται , τὰ δὲ ῥαψῳδῶν καὶ τῶν τούτοις ἑπομένων , καὶ ὅσαι ἐν ἑορταῖς ἅμιλλαι χορῶν ἀναγκαῖαι γίγνεσθαι , ταχθέντων τοῖς θεοῖς τε καὶ τοῖς μετὰ θεῶν μηνῶν καὶ ἡμερῶν καὶ ἐνιαυτῶν , κοσμηθήσονται τότε , εἴτε τριετηρίδες εἴτε αὖ καὶ διὰ πέμπτων ἐτῶν , εἴθ’ ὅπῃ καὶ ὅπως ἔννοιαν διδόντων τῶν θεῶν τάξεως πέρι διανεμηθῶσιν · τότε καὶ τοὺς μουσικῆς ἀγῶνας χρὴ προσδοκᾶν κατὰ μέρος ἀγωνιεῖσθαι ταχθέντας ὑπό τε ἀθλοθετῶν καὶ τοῦ παιδευτοῦ τῶν νέων καὶ τῶν νομοφυλάκων , εἰς κοινὸν περὶ αὐτῶν τούτων συνελθόντων καὶ γενομένων νομοθετῶν αὐτῶν , τοῦ τε πότε καὶ τίνες καὶ μετὰ τίνων τοὺς ἀγῶνας ποιήσονται περὶ ἁπάντων χορῶν καὶ χορείας . 
οἷα δὲ ἕκαστα αὐτῶν εἶναι δεῖ κατὰ λόγον καὶ κατ’ ᾠδὰς καὶ καθ’ ἁρμονίας ῥυθμοῖς κραθείσας καὶ ὀρχήσεσι , πολλάκις εἴρηται τῷ πρώτῳ νομοθέτῃ , καθ’ ἃ τοὺς δευτέρους δεῖ μεταδιώκοντας νομοθετεῖν , καὶ τοὺς ἀγῶνας πρεπόντως ἑκάστοις θύμασιν ἐν χρόνοις προσήκουσι νείμαντας , ἑορτὰς ἀποδοῦναι τῇ πόλει ἑορτάζειν . 
ταῦτα μὲν οὖν καὶ ἄλλα τοιαῦτα οὔτε χαλεπὸν γνῶναι τίνα τρόπον χρὴ τάξεως ἐννόμου λαγχάνειν , οὐδ’ αὖ μετατιθέμενα ἔνθα ἢ ἔνθα μέγα τῇ πόλει κέρδος ἢ ζημίαν ἂν φέροι · 
ἃ δὲ μὴ σμικρὸν διαφέρει , πείθειν τε χαλεπόν , θεοῦ μὲν μάλιστα ἔργον , εἴ πως οἷόν τε ἦν ἐπιτάξεις αὐτὰς παρ’ ἐκείνου γίγνεσθαι , νῦν δὲ ἀνθρώπου τολμηροῦ κινδυνεύει δεῖσθαί τινος , ὃς παρρησίαν διαφερόντως τιμῶν ἐρεῖ τὰ δοκοῦντα ἄριστ’ εἶναι πόλει καὶ πολίταις , ἐν ψυχαῖς διεφθαρμέναις τὸ πρέπον καὶ ἑπόμενον πάσῃ τῇ πολιτείᾳ τάττων , ἐναντία λέγων ταῖς μεγίσταισιν ἐπιθυμίαις καὶ οὐκ ἔχων βοηθὸν ἄνθρωπον οὐδένα , λόγῳ ἑπόμενος μόνῳ μόνος . 
Κλεινίας τίν’ αὖ νῦν , ὦ ξένε , λόγον λέγομεν ; 
οὐ γάρ πω μανθάνομεν . 
Ἀθηναῖος εἰκότως γε · ἀλλὰ δὴ πειράσομαι ἐγὼ φράζειν ὑμῖν ἔτι σαφέστερον . 
ὡς γὰρ εἰς παιδείαν ἦλθον τῷ λόγῳ , εἶδον νέους τε καὶ νέας ὁμιλοῦντας φιλοφρόνως ἀλλήλοις · εἰσῆλθεν δή με , οἷον εἰκός , φοβηθῆναι , συννοήσαντα τί τις χρήσεται τῇ τοιαύτῃ πόλει ἐν ᾗ δὴ νέοι μὲν νέαι τε εὐτρεφεῖς εἰσί , πόνων δὲ σφοδρῶν καὶ ἀνελευθέρων , οἳ μάλιστα ὕβριν σβεννύασιν , ἀργοί , θυσίαι δὲ καὶ ἑορταὶ καὶ χοροὶ πᾶσιν μέλουσιν διὰ βίου . 
τίνα δή ποτε τρόπον ἐν ταύτῃ τῇ πόλει ἀφέξονται τῶν πολλοὺς δὴ πολλὰ ἐπιθυμιῶν εἰς ἔσχατα βαλλουσῶν , ὧν ἂν ὁ λόγος προστάττῃ ἀπέχεσθαι , νόμος ἐπιχειρῶν γίγνεσθαι ; 
καὶ τῶν μὲν πολλῶν οὐ θαυμαστὸν ἐπιθυμιῶν εἰ κρατοῖ τὰ πρόσθεν νόμιμα ταχθέντα—τὸ γὰρ μὴ πλουτεῖν τε ἐξεῖναι ὑπερβαλλόντως ἀγαθὸν πρὸς τὸ σωφρονεῖν οὐ σμικρόν , καὶ πᾶσα ἡ παιδεία μετρίους πρὸς τὰ τοιαῦτ’ εἴληφεν νόμους , καὶ πρὸς τούτοις ἡ τῶν ἀρχόντων ὄψις διηναγκασμένη μὴ ἀποβλέπειν ἄλλοσε , τηρεῖν δ’ ἀεί , τοὺς νέους τ’ αὐτούς , πρὸς μὲν τὰς ἄλλας ἐπιθυμίας , ὅσα γε ἀνθρώπινα , μέτρον ἔχει—τὰ δὲ δὴ τῶν ἐρώτων παίδων τε ἀρρένων καὶ θηλειῶν καὶ γυναικῶν ἀνδρῶν καὶ ἀνδρῶν γυναικῶν ὅθεν δὴ μυρία γέγονεν ἀνθρώποις ἰδίᾳ καὶ ὅλαις πόλεσιν , πῶς τις τοῦτο διευλαβοῖτ’ ἄν , καὶ τί τεμὼν φάρμακον τούτοις ἑκάστοις τοῦ τοιούτου κινδύνου διαφυγὴν εὑρήσει ; 
πάντως οὐ ῥᾴδιον , ὦ Κλεινία . 
καὶ γὰρ οὖν πρὸς μὲν ἄλλα οὐκ ὀλίγα ἡ Κρήτη τε ἡμῖν ὅλη καὶ ἡ Λακεδαίμων βοήθειαν ἐπιεικῶς οὐ σμικρὰν συμβάλλονται τιθεῖσι νόμους ἀλλοίους τῶν πολλῶν τρόπων , περὶ δὲ τῶν ἐρώτων—αὐτοὶ γάρ ἐσμεν—ἐναντιοῦνται παντάπασιν . 
εἰ γάρ τις ἀκολουθῶν τῇ φύσει θήσει τὸν πρὸ τοῦ Λαΐου νόμον , λέγων ὡς ὀρθῶς εἶχεν τὸ τῶν ἀρρένων καὶ νέων μὴ κοινωνεῖν καθάπερ θηλειῶν πρὸς μεῖξιν ἀφροδισίων , μάρτυρα παραγόμενος τὴν τῶν θηρίων φύσιν καὶ δεικνὺς πρὸς τὰ τοιαῦτα οὐχ ἁπτόμενον ἄρρενα ἄρρενος διὰ τὸ μὴ φύσει τοῦτο εἶναι , τάχ’ ἂν χρῷτο πιθανῷ λόγῳ , καὶ ταῖς ὑμετέραις πόλεσιν οὐδαμῶς συμφωνοῖ . 
πρὸς δὲ τούτοις , ὃ διὰ παντός φαμεν δεῖν τὸν νομοθέτην τηρεῖν , τοῦτο ἐν τούτοις οὐχ ὁμολογεῖ . 
ζητοῦμεν γὰρ ἀεὶ δὴ τί τῶν τιθεμένων πρὸς ἀρετὴν φέρει καὶ τί μή · φέρε δή , τοῦτο ἐὰν συγχωρῶμεν καλὸν ἢ μηδαμῶς αἰσχρὸν νομοθετεῖσθαι τὰ νῦν , τί μέρος ἡμῖν συμβάλλοιτ’ ἂν πρὸς ἀρετήν ; 
πότερον ἐν τῇ τοῦ πεισθέντος ψυχῇ γιγνόμενον ἐμφύσεται τὸ τῆς ἀνδρείας ἦθος , ἢ ἐν τῇ τοῦ πείσαντος τὸ τῆς σώφρονος ἰδέας γένος ; 
ἢ ταῦτα μὲν οὐδεὶς ἂν πεισθείη ποτέ , μᾶλλον δὲ ἅπαν τούτου τοὐναντίον , τοῦ μὲν ταῖς ἡδοναῖς ὑπείκοντος καὶ καρτερεῖν οὐ δυναμένου ψέξει πᾶς τὴν μαλακίαν , τοῦ δ’ εἰς μίμησιν τοῦ θήλεος ἰόντος τὴν τῆς εἰκόνος ὁμοιότητα ἆρ’ οὐ μέμψεται ; 
τίς οὖν ἀνθρώπων τοῦτο ὂν τοιοῦτον νομοθετήσει ; 
σχεδὸν οὐδείς , ἔχων γε ἐν τῷ νῷ νόμον ἀληθῆ . 
πῶς οὖν φαμεν ἀληθὲς τοῦτο εἶναι ; 
τὴν τῆς φιλίας τε καὶ ἐπιθυμίας ἅμα καὶ τῶν λεγομένων ἐρώτων φύσιν ἰδεῖν ἀναγκαῖον , εἰ μέλλει τις ταῦτα ὀρθῶς διανοηθήσεσθαι · δύο γὰρ ὄντα αὐτά , καὶ ἐξ ἀμφοῖν τρίτον ἄλλο εἶδος , ἓν ὄνομα περιλαβὸν πᾶσαν ἀπορίαν καὶ σκότον ἀπεργάζεται . 
Κλεινίας πῶς ; 
Ἀθηναῖος φίλον μέν που καλοῦμεν ὅμοιον ὁμοίῳ κατ’ ἀρετὴν καὶ ἴσον ἴσῳ , φίλον δ’ αὖ καὶ τὸ δεόμενον τοῦ πεπλουτηκότος , ἐναντίον ὂν τῷ γένει · ὅταν δὲ ἑκάτερον γίγνηται σφοδρόν , ἔρωτα ἐπονομάζομεν . 
Κλεινίας ὀρθῶς . 
Ἀθηναῖος φιλία τοίνυν ἡ μὲν ἀπὸ ἐναντίων δεινὴ καὶ ἀγρία καὶ τὸ κοινὸν οὐ πολλάκις ἔχουσα ἐν ἡμῖν , ἡ δ’ ἐκ τῶν ὁμοίων ἥμερός τε καὶ κοινὴ διὰ βίου · μεικτὴ δὲ ἐκ τούτων γενομένη πρῶτον μὲν καταμαθεῖν οὐ ῥᾳδία , τί ποτε βούλοιτ’ ἂν αὑτῷ γενέσθαι τὸν τρίτον ἔρωτά τις ἔχων τοῦτον , ἔπειτα εἰς τοὐναντίον ὑπ’ ἀμφοῖν ἑλκόμενος ἀπορεῖ , τοῦ μὲν κελεύοντος τῆς ὥρας ἅπτεσθαι , τοῦ δὲ ἀπαγορεύοντος . 
ὁ μὲν γὰρ τοῦ σώματος ἐρῶν , καὶ τῆς ὥρας καθάπερ ὀπώρας πεινῶν , ἐμπλησθῆναι παρακελεύεται ἑαυτῷ , τιμὴν οὐδεμίαν ἀπονέμων τῷ τῆς ψυχῆς ἤθει τοῦ ἐρωμένου · ὁ δὲ πάρεργον μὲν τὴν τοῦ σώματος ἐπιθυμίαν ἔχων , ὁρῶν δὲ μᾶλλον ἢ ἐρῶν , τῇ ψυχῇ δὲ ὄντως τῆς ψυχῆς ἐπιτεθυμηκώς , ὕβριν ἥγηται τὴν περὶ τὸ σῶμα τοῦ σώματος πλησμονήν , τὸ σῶφρον δὲ καὶ ἀνδρεῖον καὶ μεγαλοπρεπὲς καὶ τὸ φρόνιμον αἰδούμενος ἅμα καὶ σεβόμενος , ἁγνεύειν ἀεὶ μεθ’ ἁγνεύοντος τοῦ ἐρωμένου βούλοιτ’ ἄν · ὁ δὲ μειχθεὶς ἐξ ἀμφοῖν τρίτος ἔρως οὗτός ἐσθ’ ὃν νῦν διεληλύθαμεν ὡς τρίτον . 
ὄντων δὲ τούτων τοσούτων , πότερον ἅπαντας δεῖ κωλύειν τὸν νόμον , ἀπείργοντα μὴ γίγνεσθαι ἐν ἡμῖν , ἢ δῆλον ὅτι τὸν μὲν ἀρετῆς ὄντα καὶ τὸν νέον ἐπιθυμοῦντα ὡς ἄριστον γίγνεσθαι βουλοίμεθ’ ἂν ἡμῖν ἐν τῇ πόλει ἐνεῖναι , τοὺς δὲ δύο , εἰ δυνατὸν εἴη , κωλύοιμεν ἄν ; 
ἢ πῶς λέγομεν , ὦ φίλε Μέγιλλε ; 
Μέγιλλος πάντῃ τοι καλῶς , ὦ ξένε , περὶ αὐτῶν τούτων εἴρηκας τὰ νῦν . 
Ἀθηναῖος ἔοικά γε , ὅπερ καὶ ἐτόπαζον , τυχεῖν τῆς σῆς , ὦ φίλε , συνῳδίας · τὸν δὲ νόμον ὑμῶν , ὅτι νοεῖ περὶ τὰ τοιαῦτα , οὐδέν με ἐξετάζειν δεῖ , δέχεσθαι δὲ τὴν τῷ λόγῳ συγχώρησιν . 
Κλεινίᾳ δὲ μετὰ ταῦτα καὶ εἰς αὖθις περὶ αὐτῶν τούτων πειράσομαι ἐπᾴδων πείθειν . 
τὸ δέ μοι δεδομένον ὑπὸ σφῷν ἴτω , καὶ διεξέλθωμεν πάντως τοὺς νόμους . 
Μέγιλλος ὀρθότατα λέγεις . 
Ἀθηναῖος τέχνην δή τιν’ αὖ τούτου τοῦ νόμου τῆς θέσεως ἐν τῷ νῦν παρόντι τὴν μὲν ῥᾳδίαν ἔχω , τὴν δ’ αὖ τινα τρόπον παντάπασιν ὡς οἷόν τε χαλεπωτάτην . 
Μέγιλλος πῶς δὴ λέγεις ; 
Ἀθηναῖος ἴσμεν που καὶ τὰ νῦν τοὺς πλείστους τῶν ἀνθρώπων , καίπερ παρανόμους ὄντας , ὡς εὖ τε καὶ ἀκριβῶς εἴργονται τῆς τῶν καλῶν συνουσίας οὐκ ἄκοντες , ὡς οἷόν τε δὲ μάλιστα ἑκόντες . 
Μέγιλλος πότε λέγεις ; 
Ἀθηναῖος ὅταν ἀδελφὸς ἢ ἀδελφή τῳ γένωνται καλοί . 
καὶ περὶ ὑέος ἢ θυγατρὸς ὁ αὐτὸς νόμος ἄγραφος ὢν ὡς οἷόν τε ἱκανώτατα φυλάττει μήτε φανερῶς μήτε λάθρᾳ συγκαθεύδοντα ἤ πως ἄλλως ἀσπαζόμενον ἅπτεσθαι τούτων · ἀλλ’ οὐδ’ ἐπιθυμία ταύτης τῆς συνουσίας τὸ παράπαν εἰσέρχεται τοὺς πολλούς . 
Μέγιλλος ἀληθῆ λέγεις . 
Ἀθηναῖος οὐκοῦν σμικρὸν ῥῆμα κατασβέννυσι πάσας τὰς τοιαύτας ἡδονάς ; 
Μέγιλλος τὸ ποῖον δὴ λέγεις ; 
Ἀθηναῖος τὸ ταῦτα εἶναι φάναι μηδαμῶς ὅσια , θεομισῆ δὲ καὶ αἰσχρῶν αἴσχιστα . 
τὸ δ’ αἴτιον ἆρ’ οὐ τοῦτ’ ἐστί , τὸ μηδένα ἄλλως λέγειν αὐτά , ἀλλ’ εὐθὺς γενόμενον ἡμῶν ἕκαστον ἀκούειν τε λεγόντων ἀεὶ καὶ πανταχοῦ ταῦτα , ἐν γελοίοις τε ἅμα ἐν πάσῃ τε σπουδῇ τραγικῇ λεγομένῃ πολλάκις , ὅταν ἢ Θυέστας ἤ τινας Οἰδίποδας εἰσάγωσιν , ἢ Μακαρέας τινὰς ἀδελφαῖς μειχθέντας λαθραίως , ὀφθέντας δὲ ἑτοίμως θάνατον αὑτοῖς ἐπιτιθέντας δίκην τῆς ἁμαρτίας ; 
Μέγιλλος ὀρθότατα λέγεις τό γε τοσοῦτον , ὅτι τὸ τῆς φήμης θαυμαστήν τινα δύναμιν εἴληχεν , ὅταν μηδεὶς μηδαμῶς ἄλλως ἀναπνεῖν ἐπιχειρήσῃ ποτὲ παρὰ τὸν νόμον . 
Ἀθηναῖος οὐκοῦν ὀρθὸν τὸ νυνδὴ ῥηθέν , ὅτι νομοθέτῃ , βουλομένῳ τινὰ ἐπιθυμίαν δουλώσασθαι τῶν διαφερόντως τοὺς ἀνθρώπους δουλουμένων , ῥᾴδιον γνῶναί γε ὅντινα τρόπον χειρώσαιτο ἄν · ὅτι καθιερώσας ταύτην τὴν φήμην παρὰ πᾶσι , δούλοις τε καὶ ἐλευθέροις καὶ παισὶ καὶ γυναιξὶ καὶ ὅλῃ τῇ πόλει κατὰ τὰ αὐτά , οὕτω τὸ βεβαιότατον ἀπειργασμένος ἔσται περὶ τοῦτον τὸν νόμον . 
Μέγιλλος πάνυ μὲν οὖν · ὅπως δὲ αὖ τὸ τοιοῦτον ἐθέλοντας λέγειν πάντας δυνατὸν ἔσται ποτὲ παρασχεῖν— 
Ἀθηναῖος καλῶς ὑπέλαβες · αὐτὸ γὰρ τοῦτο ἦν τὸ παρ’ ἐμοῦ λεχθέν , ὅτι τέχνην ἐγὼ πρὸς τοῦτον τὸν νόμον ἔχοιμι τοῦ κατὰ φύσιν χρῆσθαι τῇ τῆς παιδογονίας συνουσίᾳ , τοῦ μὲν ἄρρενος ἀπεχομένους , μὴ κτείνοντάς τε ἐκ προνοίας τὸ τῶν ἀνθρώπων γένος , μηδ’ εἰς πέτρας τε καὶ λίθους σπείροντας , οὗ μήποτε φύσιν τὴν αὑτοῦ ῥιζωθὲν λήψεται γόνιμον , ἀπεχομένους δὲ ἀρούρας θηλείας πάσης ἐν ᾗ μὴ βούλοιο ἄν σοι φύεσθαι τὸ σπαρέν . 
ὁ δὴ νόμος οὗτος διηνεκὴς μὲν γενόμενος ἅμα καὶ κρατήσας , καθάπερ νῦν περὶ τὰς τῶν γονέων συμμείξεις κρατεῖ , ἐὰν καὶ περὶ τὰς ἄλλας νικήσῃ δικαίως , μυρία ἀγαθὰ ἔχει . 
κατὰ φύσιν μὲν γὰρ πρῶτον κεῖται , λύττης δὲ ἐρωτικῆς καὶ μανίας καὶ μοιχειῶν πασῶν καὶ πωμάτων καὶ σίτων εἴργεσθαι ποιεῖ τῶν ἀμέτρων πάντων , γυναιξί τε αὑτῶν οἰκείους εἶναι φίλους · ἄλλα τε πάμπολλα ἀγαθὰ γίγνοιτ’ ἄν , εἰ τοῦ νόμου τις τούτου δύναιτο ἐγκρατὴς εἶναι . 
τάχα δ’ ἂν ἡμῖν τις παραστὰς ἀνὴρ σφοδρὸς καὶ νέος , πολλοῦ σπέρματος μεστός , ἀκούων τιθεμένου τοῦ νόμου λοιδορήσειεν ἂν ὡς ἀνόητα καὶ ἀδύνατα τιθέντων νόμιμα , καὶ βοῆς πάντα ἐμπλήσειε · πρὸς ἃ δὴ καὶ βλέψας ἐγὼ τοῦτο εἶπον τὸ ῥῆμα , ὥς τινα τέχνην κεκτῄμην , τῇ μὲν ῥᾴστην ἁπασῶν , τῇ δὲ χαλεπωτάτην , πρὸς τὸ τοῦτον τεθέντα ἐμμεῖναι τὸν νόμον . 
νοῆσαι μὲν γὰρ δὴ ῥᾷστον ὡς δυνατόν τέ ἐστιν καὶ ὅπῃ—φαμὲν γὰρ δὴ καθιερωθὲν τοῦτο ἱκανῶς τὸ νόμιμον πᾶσαν ψυχὴν δουλώσεσθαι καὶ παντάπασιν μετὰ φόβου ποιήσειν πείθεσθαι τοῖς τεθεῖσιν νόμοις—ἀλλὰ γὰρ εἰς τοῦτο προβέβηκε νῦν , ὥστ’ οὐδ’ ἂν τότε γενέσθαι δοκεῖ , καθάπερ τὸ τῶν συσσιτίων ἐπιτήδευμα ἀπιστεῖται μὴ δυνατὸν εἶναι δύνασθαι διὰ βίου πόλιν ὅλην ζῆν πράττουσαν τοῦτο , ἐλεγχθὲν δ’ ἔργῳ καὶ γενόμενον παρ’ ὑμῖν , ὅμως ἔτι τό γε γυναικῶν οὐδὲ ἐν ταῖς ὑμετέραις πόλεσιν δοκεῖ φύσιν ἔχειν γίγνεσθαι . 
ταύτῃ δ’ αὖ , διὰ τὴν τῆς ἀπιστίας ῥώμην , εἴρηκα ἀμφότερα ταῦτα εἶναι παγχάλεπα μεῖναι κατὰ νόμον . 
Μέγιλλος ὀρθῶς γε σὺ λέγων . 
Ἀθηναῖος ὡς δ’ οὖν οὐκ ἔστιν ὑπὲρ ἄνθρωπον , οἷόν τε δὲ γενέσθαι , βούλεσθε ὑμῖν πειραθῶ τινα λόγον ἐχόμενον πιθανότητος εἰπεῖν τινος ; 
Κλεινίας πῶς γὰρ οὔ ; 
Ἀθηναῖος πότερον οὖν τις ἀφροδισίων ῥᾷον ἂν ἀπέχοιτο , καὶ τὸ ταχθὲν ἐθέλοι περὶ αὐτὰ μετρίως ποιεῖν , εὖ τὸ σῶμα ἔχων καὶ μὴ ἰδιωτικῶς , ἢ φαύλως ; 
Κλεινίας πολύ που μᾶλλον μὴ ἰδιωτικῶς . 
Ἀθηναῖος ἆρ’ οὖν οὐκ ἴσμεν τὸν Ταραντῖνον Ἴκκον ἀκοῇ διὰ τὸν Ὀλυμπίασί τε ἀγῶνα καὶ τούς γε ἄλλους ; 
ὧν διὰ φιλονικίαν , καὶ τέχνην καὶ τὸ μετὰ τοῦ σωφρονεῖν ἀνδρεῖον ἐν τῇ ψυχῇ κεκτημένος , ὡς λόγος , οὔτε τινὸς πώποτε γυναικὸς ἥψατο οὐδ’ αὖ παιδὸς ἐν ὅλῃ τῇ τῆς ἀσκήσεως ἀκμῇ · καὶ δὴ καὶ Κρίσωνα καὶ Ἀστύλον καὶ Διόπομπον καὶ ἄλλους παμπόλλους ὁ αὐτός που λόγος ἔχει . 
καίτοι τῶν γ’ ἐμῶν καὶ σῶν πολιτῶν , ὦ Κλεινία , πολὺ κάκιον ἦσαν πεπαιδευμένοι τὰς ψυχάς , τὰ δὲ σώματα πολὺ μᾶλλον σφριγῶντες . 
Κλεινίας ἀληθῆ ταῦτα λέγεις ὅτι σφόδρα ὑπὸ τῶν παλαιῶν ἐστιν εἰρημένα περὶ τούτων τῶν ἀθλητῶν ὡς ὄντως ποτὲ γενόμενα . 
Ἀθηναῖος τί οὖν ; 
οἱ μὲν ἄρα νίκης ἕνεκα πάλης καὶ δρόμων καὶ τῶν τοιούτων ἐτόλμησαν ἀπέχεσθαι λεγομένου πράγματος ὑπὸ τῶν πολλῶν εὐδαίμονος , οἱ δὲ ἡμέτεροι παῖδες ἀδυνατήσουσι καρτερεῖν πολὺ καλλίονος ἕνεκα νίκης , ἣν ἡμεῖς καλλίστην ἐκ παίδων πρὸς αὐτοὺς λέγοντες ἐν μύθοις τε καὶ ἐν ῥήμασιν καὶ ἐν μέλεσιν ᾄδοντες , ὡς εἰκός , κηλήσομεν ; 
Κλεινίας ποίας ; 
Ἀθηναῖος τῆς τῶν ἡδονῶν νίκης ἐγκρατεῖς ὄντας ἂν ζῆν εὐδαιμόνως , ἡττωμένους δὲ τοὐναντίον ἅπαν . 
πρὸς δὲ τούτοις ἔτι φόβος ὁ τοῦ μηδαμῇ μηδαμῶς ὅσιον αὐτὸ εἶναι δύναμιν ἡμῖν οὐκ ἄρα ἕξει κρατεῖν ὧν ἄλλοι κεκρατήκασι τούτων ὄντες χείρονες ; 
Κλεινίας εἰκὸς γοῦν . 
Ἀθηναῖος ἐπειδὴ τοίνυν ἐνταῦθά ἐσμεν τούτου τοῦ νομίμου πέρι , διὰ κάκην δὲ τὴν τῶν πολλῶν εἰς ἀπορίαν ἐπέσομεν , φημὶ τὸ μὲν ἡμέτερον νόμιμον ἀτεχνῶς δεῖν περὶ αὐτῶν τούτων πορεύεσθαι λέγον ὡς οὐ δεῖ χείρους ἡμῖν εἶναι τοὺς πολίτας ὀρνίθων καὶ ἄλλων θηρίων πολλῶν , οἳ κατὰ μεγάλας ἀγέλας γεννηθέντες , μέχρι μὲν παιδογονίας ἠίθεοι καὶ ἀκήρατοι γάμων τε ἁγνοὶ ζῶσιν , ὅταν δ’ εἰς τοῦτο ἡλικίας ἔλθωσι , συνδυασθέντες ἄρρην θηλείᾳ κατὰ χάριν καὶ θήλεια ἄρρενι , τὸν λοιπὸν χρόνον ὁσίως καὶ δικαίως ζῶσιν , ἐμμένοντες βεβαίως ταῖς πρώταις τῆς φιλίας ὁμολογίαις · δεῖν δὴ θηρίων γε αὐτοὺς ἀμείνους εἶναι . 
ἐὰν δ’ οὖν ὑπὸ τῶν ἄλλων Ἑλλήνων καὶ βαρβάρων τῶν πλείστων διαφθείρωνται , τὴν λεγομένην ἄτακτον Ἀφροδίτην ἐν αὐτοῖς ὁρῶντές τε καὶ ἀκούοντες μέγιστον δυναμένην , καὶ οὕτω δὴ μὴ δυνατοὶ γίγνωνται κατακρατεῖν , δεύτερον νόμον ἐπ’ αὐτοῖς μηχανᾶσθαι χρὴ τοὺς νομοφύλακας νομοθέτας γενομένους . 
Κλεινίας τίνα δὴ συμβουλεύεις αὐτοῖς τίθεσθαι νόμον , ἐὰν ὁ νῦν τιθέμενος αὐτοὺς ἐκφύγῃ ; 
Ἀθηναῖος δῆλον ὅτι τὸν ἐχόμενον τούτου δεύτερον , ὦ Κλεινία . 
Κλεινίας τίνα λέγεις ; 
Ἀθηναῖος ἀγύμναστον ὅτι μάλιστα ποιεῖν τὴν τῶν ἡδονῶν ῥώμην ἦν , τὴν ἐπίχυσιν καὶ τροφὴν αὐτῆς διὰ πόνων ἄλλοσε τρέποντα τοῦ σώματος . 
εἴη δ’ ἂν τοῦτο , εἰ ἀναίδεια μὴ ἐνείη τῇ τῶν ἀφροδισίων χρήσει · σπανίῳ γὰρ αὖ τῷ τοιούτῳ δῑ αἰσχύνην χρώμενοι , ἀσθενεστέραν ἂν αὐτὴν δέσποιναν κτῷντο ὀλιγάκις χρώμενοι . 
τὸ δὴ λανθάνειν τούτων δρῶντά τι καλὸν παρ’ αὐτοῖς ἔστω , νόμιμον ἔθει καὶ ἀγράφῳ νομισθὲν νόμῳ , τὸ δὲ μὴ λανθάνειν αἰσχρόν , ἀλλ’ οὐ τὸ μὴ πάντως δρᾶν . 
οὕτω τοῦτο αἰσχρὸν αὖ καὶ καλὸν δευτέρως ἂν ἡμῖν ἐν νόμῳ γενόμενον κέοιτο , ὀρθότητα ἔχον δευτέραν , καὶ τοὺς τὰς φύσεις διεφθαρμένους , οὓς ἥττους αὑτῶν προσαγορεύομεν , ἓν γένος ὄν , περιλαβόντα τρία γένη βιάζοιτ’ ἂν μὴ παρανομεῖν . 
Κλεινίας ποῖα δή ; 
Ἀθηναῖος τό τε θεοσεβὲς ἅμα καὶ φιλότιμον καὶ τὸ μὴ τῶν σωμάτων ἀλλὰ τῶν τρόπων τῆς ψυχῆς ὄντων καλῶν γεγονὸς ἐν ἐπιθυμίᾳ . 
ταῦτα δὴ καθάπερ ἴσως ἐν μύθῳ τὰ νῦν λεγόμεν’ ἐστὶν εὐχαί , πολύ γε μὴν ἄριστα , εἴπερ γίγνοιτο , ἐν πάσαις πόλεσι γίγνοιτο ἄν . 
τάχα δ’ ἄν , εἰ θεὸς ἐθέλοι , κἂν δυοῖν θάτερα βιασαίμεθα περὶ ἐρωτικῶν , ἢ μηδένα τολμᾶν μηδενὸς ἅπτεσθαι τῶν γενναίων ἅμα καὶ ἐλευθέρων πλὴν γαμετῆς ἑαυτοῦ γυναικός , ἄθυτα δὲ παλλακῶν σπέρματα καὶ νόθα μὴ σπείρειν , μηδὲ ἄγονα ἀρρένων παρὰ φύσιν · ἢ τὸ μὲν τῶν ἀρρένων πάμπαν ἀφελοίμεθ’ ἄν , τὸ δὲ γυναικῶν , εἴ τις συγγίγνοιτό τινι πλὴν ταῖς μετὰ θεῶν καὶ ἱερῶν γάμων ἐλθούσαις εἰς τὴν οἰκίαν , ὠνηταῖς εἴτε ἄλλῳ ὁτῳοῦν τρόπῳ κτηταῖς , μὴ λανθάνων ἄνδρας τε καὶ γυναῖκας πάσας , τάχ’ ἂν ἄτιμον αὐτὸν τῶν ἐν τῇ πόλει ἐπαίνων νομοθετοῦντες ὀρθῶς ἂν δόξαιμεν νομοθετεῖν , ὡς ὄντως ὄντα ξενικόν . 
οὗτος δὴ νόμος , εἴτε εἷς εἴτε δύο αὐτοὺς χρὴ προσαγορεύειν , κείσθω περὶ ἀφροδισίων καὶ ἁπάντων τῶν ἐρωτικῶν , ὅσα πρὸς ἀλλήλους διὰ τὰς τοιαύτας ἐπιθυμίας ὁμιλοῦντες ὀρθῶς τε καὶ οὐκ ὀρθῶς πράττομεν . 
Μέγιλλος καὶ τοίνυν , ὦ ξένε , ἐγὼ μέν σοι σφόδρα δεχοίμην ἂν τοῦτον τὸν νόμον , ὁ δὲ δὴ Κλεινίας αὐτὸς φραζέτω τί ποτε περὶ αὐτῶν διανοεῖται . 
Κλεινίας ἔσται ταῦτα , ὦ Μέγιλλε , ὁπόταν γε δή μοι δόξῃ τις παραπεπτωκέναι καιρός · νῦν μὴν ἐῶμεν τὸν ξένον ἔτι εἰς τὸ πρόσθεν προϊέναι τῶν νόμων . 
Μέγιλλος ὀρθῶς . 
Ἀθηναῖος ἀλλὰ μὴν νῦν γε προϊόντες ἤδη σχεδόν ἐσμεν ἐν τῷ κατεσκευάσθαι μὲν συσσίτια—ὅ φαμεν ἄλλοθι μὲν ἂν χαλεπὸν εἶναι , ἐν Κρήτῃ δὲ οὐδεὶς ἄλλως ἂν ὑπολάβοι δεῖν γίγνεσθαι—τὸ δὲ τίνα τρόπον , πότερον ὡς ἐνθάδε ἢ καθάπερ ἐν Λακεδαίμονι , ἢ παρὰ ταῦτα ἔστιν τι τρίτον εἶδος συσσιτίων ἀμφοῖν τούτοιν ἄμεινον ἂν ἔχον , τοῦτο οὔτ’ ἐξευρεῖν μοι χαλεπὸν εἶναι δοκεῖ , μέγα τε ἀγαθὸν εὑρεθὲν οὐδὲν ἀπεργάσεσθαι · καὶ γὰρ νῦν ἐμμελῶς ἔχειν κατεσκευασμένα . 
τούτοις δ’ ἐστὶν ἀκόλουθον ἡ τοῦ βίου κατασκευή , τίν’ αὐτοῖς ἂν τρόπον ἕποιτο . 
βίος δὴ ἄλλαις μὲν πόλεσιν παντοδαπῶς ἂν καὶ πολλαχόθεν εἴη , μάλιστα δὲ ἐκ διπλασίων ἢ τούτοις · ἐκ γῆς γὰρ καὶ ἐκ θαλάττης τοῖς πλείστοις τῶν Ἑλλήνων ἐστὶ κατεσκευασμένα τὰ περὶ τὴν τροφήν , τούτοις δὲ μόνον ἐκ γῆς . 
τῷ μὲν οὖν νομοθέτῃ τοῦτο ῥᾷον · 
οὐ γὰρ μόνον ἡμίσεις αὖ γίγνονται νόμοι μέτριοι , πολὺ δ’ ἐλάττους , ἔτι δ’ ἐλευθέροις ἀνθρώποις μᾶλλον πρέποντες . 
ναυκληρικῶν μὲν γὰρ καὶ ἐμπορικῶν καὶ καπηλευτικῶν καὶ πανδοκεύσεων καὶ τελωνικῶν καὶ μεταλλειῶν καὶ δανεισμῶν καὶ ἐπιτόκων τόκων καὶ ἄλλων μυρίων τοιούτων τὰ πολλὰ ἀπήλλακται , χαίρειν αὐτοῖς εἰπών , ὁ περὶ ταύτην τὴν πόλιν νομοθέτης , γεωργοῖς δὲ καὶ νομεῦσι καὶ μελιττουργοῖς καὶ τοῖς περὶ τὰ τοιαῦτα φυλακτηρίοις τε καὶ ἐπιστάταις ὀργάνων νομοθετήσει , τὰ μέγιστα ἤδη νενομοθετηκὼς περὶ γάμους ἅμα καὶ γενέσεις παίδων καὶ τροφάς , ἔτι δὲ καὶ παιδείας ἀρχῶν τε καταστάσεις ἐν τῇ πόλει · νῦν δ’ ἐπὶ τοὺς τὴν τροφὴν καὶ ὅσοι περὶ αὐτὴν ταύτην συνδιαπονοῦσιν ἀναγκαῖον νομοθετοῦντά ἐστιν τρέπεσθαι.πρῶτον δὴ νόμοι ἔστωσαν λεγόμενοι τοὔνομα γεωργικοί . 
Διὸς ὁρίου μὲν πρῶτος νόμος ὅδε εἰρήσθω · μὴ κινείτω γῆς ὅρια μηδεὶς μήτε οἰκείου πολίτου γείτονος , μήτε ὁμοτέρμονος ἐπ’ ἐσχατιᾶς κεκτημένος ἄλλῳ ξένῳ γειτονῶν , νομίσας τὸ τἀκίνητα κινεῖν ἀληθῶς τοῦτο εἶναι · βουλέσθω δὲ πᾶς πέτρον ἐπιχειρῆσαι κινεῖν τὸν μέγιστον ἄλλον πλὴν ὅρον μᾶλλον ἢ σμικρὸν λίθον ὁρίζοντα φιλίαν τε καὶ ἔχθραν ἔνορκον παρὰ θεῶν . 
τοῦ μὲν γὰρ ὁμόφυλος Ζεὺς μάρτυς , τοῦ δὲ ξένιος , οἳ μετὰ πολέμων τῶν ἐχθίστων ἐγείρονται . 
καὶ ὁ μὲν πεισθεὶς τῷ νόμῳ ἀναίσθητος τῶν ἀπ’ αὐτοῦ κακῶν γίγνοιτ’ ἄν , καταφρονήσας δὲ διτταῖς δίκαις ἔνοχος ἔστω , μιᾷ μὲν παρὰ θεῶν καὶ πρώτῃ , δευτέρᾳ δὲ ὑπὸ νόμου . 
μηδεὶς γὰρ ἑκὼν κινείτω γῆς ὅρια γειτόνων · ὃς δ’ ἂν κινήσῃ , μηνυέτω μὲν ὁ βουλόμενος τοῖς γεωργοῖς , οἱ δὲ εἰς τὸ δικαστήριον ἀγόντων . 
ἢν δέ τις ὄφλῃ τὴν τοιαύτην δίκην , ὡς ἀνάδαστον γῆν λάθρᾳ καὶ βίᾳ ποιοῦντος τοῦ ὄφλοντος , τιμάτω τὸ δικαστήριον ὅτι ἂν δέῃ πάσχειν ἢ ἀποτίνειν τὸν ἡττηθέντα.τὸ δὲ μετὰ τοῦτο βλάβαι πολλαὶ καὶ σμικραὶ γειτόνων γιγνόμεναι , διὰ τὸ θαμίζειν ἔχθρας ὄγκον μέγαν ἐντίκτουσαι , χαλεπὴν καὶ σφόδρα πικρὰν γειτονίαν ἀπεργάζονται . 
διὸ χρὴ πάντως εὐλαβεῖσθαι γείτονα γείτονι μηδὲν ποιεῖν διάφορον , τῶν τε ἄλλων πέρι καὶ δὴ καὶ ἐπεργασίας συμπάσης σφόδρ’ ἀεὶ διευλαβούμενον · τὸ μὲν γὰρ βλάπτειν οὐδὲν χαλεπὸν ἀλλ’ ἀνθρώπου παντός , τὸ δ’ ἐπωφελεῖν οὐδαμῇ ἅπαντος . 
ὃς δ’ ἂν ἐπεργάζηται τὰ τοῦ γείτονος ὑπερβαίνων τοὺς ὅρους , τὸ μὲν βλάβος ἀποτινέτω , τῆς δὲ ἀναιδείας ἅμα καὶ ἀνελευθερίας ἕνεκα ἰατρευόμενος διπλάσιον τοῦ βλάβους ἄλλο ἐκτεισάτω τῷ βλαφθέντι · τούτων δὲ καὶ ἁπάντων τῶν τοιούτων ἐπιγνώμονές τε καὶ δικασταὶ καὶ τιμηταὶ γιγνέσθων ἀγρονόμοι , τῶν μὲν μειζόνων , καθάπερ ἐν τοῖς πρόσθεν εἴρηται , πᾶσα ἡ τοῦ δωδεκατημορίου τάξις , τῶν ἐλαττόνων δὲ οἱ φρούραρχοι τούτων . 
καὶ ἐάν τις βοσκήματα ἐπινέμῃ , τὰς βλάβας ὁρῶντες κρινόντων καὶ τιμώντων . 
καὶ ἐὰν ἐσμοὺς ἀλλοτρίους σφετερίζῃ τις τῇ τῶν μελιττῶν ἡδονῇ συνεπόμενος καὶ κατακρούων οὕτως οἰκειῶται , τινέτω τὴν βλάβην . 
καὶ ἐὰν πυρεύων τὴν ὕλην μὴ διευλαβηθῇ τῶν τοῦ γείτονος , τὴν δόξασαν ζημίαν τοῖς ἄρχουσι ζημιούσθω . 
καὶ ἐὰν φυτεύων μὴ ἀπολείπῃ τὸ μέτρον τῶν τοῦ γείτονος χωρίων , καθάπερ εἴρηται καὶ πολλοῖς νομοθέταις ἱκανῶς , ὧν τοῖς νόμοις χρὴ προσχρῆσθαι καὶ μὴ πάντα ἀξιοῦν , πολλὰ καὶ σμικρὰ καὶ τοῦ ἐπιτυχόντος νομοθέτου γιγνόμενα , τὸν μείζω πόλεως κοσμητὴν νομοθετεῖν · ἐπεὶ καὶ τῶν ὑδάτων πέρι γεωργοῖσι παλαιοὶ καὶ καλοὶ νόμοι κείμενοι οὐκ ἄξιοι παροχετεύειν λόγοις , ἀλλ’ ὁ βουληθεὶς ἐπὶ τὸν αὑτοῦ τόπον ἄγειν ὕδωρ ἀγέτω μὲν ἀρχόμενος ἐκ τῶν κοινῶν ναμάτων , μὴ ὑποτέμνων πηγὰς φανερὰς ἰδιώτου μηδενός , ᾗ δ’ ἂν βούληται ἄγειν , πλὴν δῑ οἰκίας ἢ ἱερῶν τινων ἢ καὶ μνημάτων , ἀγέτω , μὴ βλάπτων πλὴν αὐτῆς τῆς ὀχεταγωγίας . 
ἀυδρία δὲ εἴ τισι τόποις σύμφυτος ἐκ γῆς τὰ ἐκ Διὸς ἰόντα ἀποστέγει νάματα , καὶ ἐλλείπει τῶν ἀναγκαίων πωμάτων , ὀρυττέτω μὲν ἐν τῷ αὑτοῦ χωρίῳ μέχρι τῆς κεραμίδος γῆς , ἐὰν δ’ ἐν τούτῳ τῷ βάθει μηδαμῶς ὕδατι προστυγχάνῃ , παρὰ τῶν γειτόνων ὑδρευέσθω μέχρι τοῦ ἀναγκαίου πώματος ἑκάστοις τῶν οἰκετῶν · ἐὰν δὲ δῑ ἀκριβείας ᾖ καὶ τοῖς γείτοσι , τάξιν τῆς ὑδρείας ταξάμενος παρὰ τοῖς ἀγρονόμοις , ταύτην ἡμέρας ἑκάστης κομιζόμενος , οὕτω κοινωνείτω τοῖς γείτοσιν ὕδατος . 
ἐὰν δὲ ἐκ Διὸς ὕδατα γιγνόμενα , τὸν ἐπάνω γεωργοῦντα ἢ καὶ ὁμότοιχον οἰκοῦντα τῶν ὑποκάτω βλάπτῃ τις μὴ διδοὺς ἐκροήν , ἢ τοὐναντίον ὁ ἐπάνω μεθιεὶς εἰκῇ τὰ ῥεύματα βλάπτῃ τὸν κάτω , καὶ περὶ ταῦτα μὴ ἐθέλωσιν διὰ ταῦτα κοινωνεῖν ἀλλήλοις , ἐν ἄστει μὲν ἀστυνόμον , ἐν ἀγρῷ δὲ ἀγρονόμον ἐπάγων ὁ βουλόμενος ταξάσθω τί χρὴ ποιεῖν ἑκάτερον · ὁ δὲ μὴ ἐμμένων ἐν τῇ τάξει φθόνου θ’ ἅμα καὶ δυσκόλου ψυχῆς ὑπεχέτω δίκην , καὶ ὀφλὼν διπλάσιον τὸ βλάβος ἀποτινέτω τῷ βλαφθέντι , μὴ ἐθελήσας τοῖς ἄρχουσιν πείθεσθαι.ὀπώρας δὲ δὴ χρὴ κοινωνίαν ποιεῖσθαι πάντας τοιάνδε τινά . 
διττὰς ἡμῖν δωρεὰς ἡ θεὸς ἔχει χάριτος αὕτη , τὴν μὲν παιδιὰν Διονυσιάδα ἀθησαύριστον , τὴν δ’ εἰς ἀπόθεσιν γενομένην κατὰ φύσιν . 
ἔστω δὴ περὶ ὀπώρας ὅδε νόμος ταχθείς · ὃς ἂν ἀγροίκου ὀπώρας γεύσηται , βοτρύων εἴτε καὶ σύκων , πρὶν ἐλθεῖν τὴν ὥραν τὴν τοῦ τρυγᾶν ἀρκτούρῳ σύνδρομον , εἴτ’ ἐν τοῖς αὑτοῦ χωρίοις εἴτε καὶ ἐν ἄλλων , ἱερὰς μὲν πεντήκοντα ὀφειλέτω τῷ Διονύσῳ δραχμάς , ἐὰν ἐκ τῶν ἑαυτοῦ δρέπῃ , ἐὰν δ’ ἐκ τῶν γειτόνων , μνᾶν , ἐὰν δ’ ἐξ ἄλλων , δύο μέρη τῆς μνᾶς . 
ὃς δ’ ἂν τὴν γενναίαν νῦν λεγομένην σταφυλὴν ἢ τὰ γενναῖα σῦκα ἐπονομαζόμενα ὀπωρίζειν βούληται , ἐὰν μὲν ἐκ τῶν οἰκείων λαμβάνῃ , ὅπως ἂν ἐθέλῃ καὶ ὁπόταν βούληται καρπούσθω , ἐὰν δ’ ἐξ ἄλλων μὴ πείσας , ἑπομένως τῷ νόμῳ , τῷ μὴ κινεῖν ὅτι μὴ κατέθετο , ἐκείνως ἀεὶ ζημιούσθω · ἐὰν δὲ δὴ δοῦλος μὴ πείσας τὸν δεσπότην τῶν χωρίων ἅπτηταί του τῶν τοιούτων , κατὰ ῥᾶγα βοτρύων καὶ σῦκον συκῆς ἰσαρίθμους πληγὰς τούτοις μαστιγούσθω . 
μέτοικος δὲ ὠνούμενος τὴν γενναίαν ὀπώραν ὀπωριζέτω , ἐὰν βούληται , ἐὰν δὲ ξένος ἐπιδημήσας ὀπώρας ἐπιθυμῇ φαγεῖν διαπορευόμενος τὰς ὁδούς , τῆς μὲν γενναίας ἁπτέσθω , ἐὰν βούληται , μεθ’ ἑνὸς ἀκολούθου χωρὶς τιμῆς , ξένια δεχόμενος , τῆς δὲ ἀγροίκου λεγομένης καὶ τῶν τοιούτων ὁ νόμος εἰργέτω μὴ κοινωνεῖν ἡμῖν τοὺς ξένους · ἐὰν δέ τις ἀίστωρ ὢν αὐτὸς ἢ δοῦλος ἅψηται , τὸν μὲν δοῦλον πληγαῖς κολάζειν , τὸν δὲ ἐλεύθερον ἀποπέμπειν νουθετήσαντα καὶ διδάξαντα τῆς ἄλλης ὀπώρας ἅπτεσθαι τῆς εἰς ἀπόθεσιν ἀσταφίδος οἴνου τε καὶ ξηρῶν σύκων ἀνεπιτηδείου κεκτῆσθαι . 
ἀπίων δὲ πέρι καὶ μήλων καὶ ῥοῶν καὶ πάντων τῶν τοιούτων , αἰσχρὸν μὲν μηδὲν ἔστω λάθρᾳ λαμβάνειν , ὁ δὲ ληφθεὶς ἐντὸς τριάκοντα ἐτῶν γεγονὼς τυπτέσθω καὶ ἀμυνέσθω ἄνευ τραυμάτων , δίκην δ’ εἶναι ἐλευθέρῳ τῶν τοιούτων πληγῶν μηδεμίαν . 
ξένῳ δὲ καθάπερ ὀπώρας ἐξέστω καὶ τῶν τοιούτων μέτοχον εἶναι · ἐὰν δὲ πρεσβύτερος ὢν ἅπτηται τούτων , φαγὼν αὐτοῦ καὶ ἀποφέρων μηδέν , καθάπερ ὁ ξένος ταύτῃ κοινωνείτω τῶν τοιούτων ἁπάντων , μὴ πειθόμενος δὲ τῷ νόμῳ κινδυνευέτω ἀναγώνιστος γίγνεσθαι περὶ ἀρετῆς , ἐὰν εἰς τότε τὰ τοιαῦτα περὶ αὐτοῦ τοὺς τότε κριτάς τις ἀναμιμνῄσκῃ.ὕδωρ δὲ πάντων μὲν τὸ περὶ τὰς κηπείας διαφερόντως τρόφιμον , εὐδιάφθαρτον δέ · οὔτε γὰρ γῆν οὔτε ἥλιον οὔτε πνεύματα , τοῖς ὕδασι σύντροφα τῶν ἐκ γῆς ἀναβλαστανόντων , ῥᾴδιον φθείρειν φαρμακεύσεσιν ἢ ἀποτροπαῖς ἢ καὶ κλοπαῖς , περὶ δὲ τὴν ὕδατος φύσιν ἐστὶν τὰ τοιαῦτα σύμπαντα δυνατὰ γίγνεσθαι · διὸ δὴ βοηθοῦ δεῖται νόμου . 
ἔστω τοίνυν ὅδε περὶ αὐτοῦ · ἄν τις διαφθείρῃ ἑκὼν ὕδωρ ἀλλότριον , εἴτε καὶ πηγαῖον εἴτε καὶ συναγυρτόν , φαρμακείαις ἢ σκάμμασιν ἢ κλοπαῖς , ὁ βλαπτόμενος δικαζέσθω πρὸς τοὺς ἀστυνόμους , τὴν ἀξίαν τῆς βλάβης ἀπογραφόμενος · ἂν δέ τις ὄφλῃ φαρμακείαις τισὶν βλάπτων , πρὸς τῷ τιμήματι καθηράτω τὰς πηγὰς ἢ τἀγγεῖον τοῦ ὕδατος , ὅπῃπερ ἂν οἱ τῶν ἐξηγητῶν νόμοι ἀφηγῶνται δεῖν γίγνεσθαι τὴν κάθαρσιν ἑκάστοτε καὶ ἑκάστοις.περὶ δὲ συγκομιδῆς τῶν ὡραίων ἁπάντων , ἐξέστω τῷ βουλομένῳ τὸ ἑαυτοῦ διὰ παντὸς τόπου κομίζεσθαι , ὅπῃπερ ἂν ἢ μηδὲν μηδένα ζημιοῖ ἢ τριπλάσιον αὐτὸς κέρδος τῆς τοῦ γείτονος ζημίας κερδαίνῃ , τούτων δὲ ἐπιγνώμονας τοὺς ἄρχοντας γίγνεσθαι , καὶ τῶν ἄλλων ἁπάντων ὅσα τις ἂν ἑκὼν ἄκοντα βλάπτῃ βίᾳ ἢ λάθρᾳ , αὐτὸν ἢ τῶν αὐτοῦ τι , διὰ τῶν αὑτοῦ κτημάτων , πάντα τὰ τοιαῦτα τοῖς ἄρχουσιν ἐπιδεικνὺς τιμωρείσθω , μέχρι τριῶν μνῶν ὄντος τοῦ βλάβους · ἐὰν δ’ ἔγκλημά τῳ μεῖζον ἄλλῳ πρὸς ἄλλον γίγνηται , πρὸς τὰ κοινὰ δικαστήρια φέρων τὴν δίκην τιμωρείσθω τὸν ἀδικοῦντα . 
ἐὰν δέ τις τῶν ἀρχόντων δοκῇ μετ’ ἀδίκου γνώμης κρίνειν τὰς ζημίας , τῶν διπλασίων ὑπόδικος ἔστω τῷ βλαφθέντι · τὰ δὲ αὖ τῶν ἀρχόντων ἀδικήματα εἰς τὰ κοινὰ δικαστήρια ἐπανάγειν τὸν βουλόμενον ἑκάστων τῶν ἐγκλημάτων . 
μυρία δὲ ταῦτα ὄντα καὶ σμικρὰ νόμιμα , καθ’ ἃ δεῖ τὰς τιμωρίας γίγνεσθαι , λήξεών τε πέρι δικῶν καὶ προσκλήσεων καὶ κλητήρων , εἴτ’ ἐπὶ δυοῖν εἴτ’ ἐφ’ ὁπόσων δεῖ καλεῖσθαι , καὶ πάντα ὁπόσα τοιαῦτά ἐστιν , οὔτ’ ἀνομοθέτητα οἷόν τ’ εἶναι γέροντός τε οὐκ ἄξια νομοθέτου , νομοθετούντων δ’ αὐτὰ οἱ νέοι πρὸς τὰ τῶν πρόσθεν νομοθετήματα ἀπομιμούμενοι , σμικρὰ πρὸς μεγάλα , καὶ τῆς ἀναγκαίας αὐτῶν χρείας ἐμπείρως ἴσχοντες , μέχριπερ ἂν πάντα ἱκανῶς δόξῃ κεῖσθαι · τότε δὲ ἀκίνητα ποιησάμενοι , ζώντων τούτοις ἤδη χρώμενοι μέτρον ἔχουσι . 
τὸ δὲ τῶν ἄλλων δημιουργῶν ποιεῖν χρὴ κατὰ τόδε . 
πρῶτον μὲν ἐπιχώριος μηδεὶς ἔστω τῶν περὶ τὰ δημιουργικὰ τεχνήματα διαπονούντων , μηδὲ οἰκέτης ἀνδρὸς ἐπιχωρίου . 
τέχνην γὰρ ἱκανήν , πολλῆς ἀσκήσεως ἅμα καὶ μαθημάτων πολλῶν δεομένην , κέκτηται πολίτης ἀνὴρ τὸν κοινὸν τῆς πόλεως κόσμον σῴζων καὶ κτώμενος , οὐκ ἐν παρέργῳ δεόμενον ἐπιτηδεύειν · δύο δὲ ἐπιτηδεύματα ἢ δύο τέχνας ἀκριβῶς διαπονεῖσθαι σχεδὸν οὐδεμία φύσις ἱκανὴ τῶν ἀνθρωπίνων , οὐδ’ αὖ τὴν μὲν αὐτὸς ἱκανὸς ἀσκεῖν , τὴν δὲ ἄλλον ἀσκοῦντα ἐπιτροπεύειν . 
τοῦτ’ οὖν ἐν πόλει ὑπάρχον δεῖ πρῶτον γίγνεσθαι · μηδεὶς χαλκεύων ἅμα τεκταινέσθω , μηδ’ αὖ τεκταινόμενος χαλκευόντων ἄλλων ἐπιμελείσθω μᾶλλον ἢ τῆς αὑτοῦ τέχνης , πρόφασιν ἔχων ὡς πολλῶν οἰκετῶν ἐπιμελούμενος ἑαυτῷ δημιουργούντων , εἰκότως μᾶλλον ἐπιμελεῖται δῑ ἐκείνων διὰ τὸ τὴν πρόσοδον ἐκεῖθεν αὑτῷ πλείω γίγνεσθαι τῆς αὑτοῦ τέχνης , ἀλλ’ εἷς μίαν ἕκαστος τέχνην ἐν πόλει κεκτημένος ἀπὸ ταύτης ἅμα καὶ τὸ ζῆν κτάσθω . 
τοῦτον δὴ τὸν νόμον ἀστυνόμοι διαπονούμενοι σῳζόντων , καὶ τὸν μὲν ἐπιχώριον , ἐὰν εἴς τινα τέχνην ἀποκλίνῃ μᾶλλον ἢ τὴν τῆς ἀρετῆς ἐπιμέλειαν , κολαζόντων ὀνείδεσί τε καὶ ἀτιμίαις , μέχριπερ ἂν κατευθύνωσιν εἰς τὸν αὑτοῦ δρόμον , ξένων δὲ ἄν τις ἐπιτηδεύῃ δύο τέχνας , δεσμοῖσί τε καὶ χρημάτων ζημίαις καὶ ἐκβολαῖς ἐκ τῆς πόλεως κολάζοντες , ἀναγκαζόντων ἕνα μόνον ἀλλὰ μὴ πολλοὺς εἶναι . 
μισθῶν δὲ αὐτοῖς πέρι καὶ τῶν ἀναιρέσεων τῶν ἔργων , καὶ ἐάν τις αὐτοὺς ἕτερος ἢ ’κεῖνοί τινα ἄλλον ἀδικῶσι , μέχρι δραχμῶν πεντήκοντα ἀστυνόμοι διαδικαζόντων , τὸ δὲ πλέον τούτου τὰ κοινὰ δικαστήρια διακρινόντων κατὰ νόμον.τέλος δὲ ἐν τῇ πόλει μηδένα μηδὲν τελεῖν μήτε ἐξαγομένων χρημάτων μήτ’ εἰσαγομένων · λιβανωτὸν δὲ καὶ ὅσα πρὸς θεοὺς τὰ τοιαῦτα ἐστὶν ξενικὰ θυμιάματα , καὶ πορφύραν καὶ ὅσα βαπτὰ χρώματα , μὴ φερούσης τῆς χώρας , ἢ περί τινα ἄλλην τέχνην δεομένην ξενικῶν τινων εἰσαγωγίμων μηδενὸς ἀναγκαίου χάριν μήτε τις ἀγέτω , μήτε αὖ τῶν ἐν τῇ χώρᾳ ἀναγκαίων ἐμμένειν ἐξαγέτω · τούτων δ’ αὖ πάντων ἐπιγνώμονας εἶναι καὶ ἐπιμελητὰς τῶν νομοφυλάκων , πέντε ἀφαιρεθέντων τῶν πρεσβυτέρων , τοὺς ἑξῆς δώδεκα . 
περὶ δὲ ὅπλων καὶ ὅσα περὶ τὸν πόλεμον ἅπαντα ὄργανα , ἐάν τινος ἢ τέχνης εἰσαγωγίμου δέῃ γίγνεσθαι ἢ φυτοῦ ἢ μεταλλευτικοῦ κτήματος ἢ δεσμευτικοῦ ἢ ζῴων τινῶν ἕνεκα τῆς τοιαύτης χρείας , ἵππαρχοι καὶ στρατηγοὶ τούτων ἔστωσαν κύριοι εἰσαγωγῆς τε καὶ ἐξαγωγῆς , διδούσης τε ἅμα καὶ δεχομένης τῆς πόλεως , νόμους δὲ περὶ τούτων νομοφύλακες τοὺς πρέποντάς τε καὶ ἱκανοὺς θήσουσι · καπηλείαν δὲ ἕνεκα χρηματισμῶν μήτε οὖν τούτου μήτε ἄλλου μηδενὸς ἐν τῇ χώρᾳ ὅλῃ καὶ πόλει ἡμῖν γίγνεσθαι.τροφῆς δὲ καὶ διανομῆς τῶν ἐκ τῆς χώρας ἐγγὺς τῆς τοῦ Κρητικοῦ νόμου ἔοικεν ὀρθότης ἄν τις γιγνομένη κατὰ τρόπον γίγνεσθαι . 
δώδεκα μὲν γὰρ δὴ μέρη τὰ πάντα ἐκ τῆς χώρας γιγνόμενα νέμειν χρεὼν πάντας , ᾗπερ καὶ ἀναλωτέα · τὸ δὲ δωδέκατον μέρος ἕκαστον—οἷον πυρῶν καὶ κριθῶν , οἷσιν δὴ καὶ τὰ ἅπαντα ἀκολουθείτω τὰ ἄλλα ὡραῖα νεμόμενα , καὶ ὅσα ζῷα σύμπαντα πράσιμα ἐν ἑκάστοις ᾖ— 
τριχῇ διαιρείσθω κατὰ λόγον , ἓν μὲν μέρος τοῖς ἐλευθέροις , ἓν δὲ τοῖς τούτων οἰκέταις · τὸ δὲ τρίτον δημιουργοῖς τε καὶ πάντως τοῖς ξένοις , οἵ τέ τινες αὖ τῶν μετοικούντων ὦσι συνοικοῦντες τροφῆς ἀναγκαίου δεόμενοι , καὶ ὅσοι χρείᾳ τινὶ πόλεως ἤ τινος ἰδιωτῶν εἰσαφικνοῦνται ἑκάστοτε , πάντων τῶν ἀναγκαίων ἀπονεμηθὲν τρίτον μέρος ὤνιον ἐξ ἀνάγκης ἔστω τοῦτο μόνον , τῶν δὲ δύο μερῶν μηδὲν ἐπάναγκες ἔστω πωλεῖν . 
πῶς οὖν δὴ ταῦτα ὀρθότατα νέμοιτ’ ἄν ; 
πρῶτον μὲν δῆλον ὅτι τῇ μὲν ἴσα , τῇ δ’ οὐκ ἴσα νέμομεν . 
Κλεινίας πῶς λέγεις ; 
Ἀθηναῖος χείρω που καὶ βελτίω τούτων ἕκαστα ἀνάγκη φύειν καὶ ἐκτρέφειν τὴν γῆν . 
Κλεινίας πῶς γὰρ οὔ ; 
Ἀθηναῖος τῷ μὲν τοίνυν τοιούτῳ τῶν μερῶν , τριῶν ὄντων , μηδὲν πλέον ἐχέτω μήτε τοῖς δεσπόταις ἢ δούλοις νεμόμενον , μήτε αὖ τὸ τῶν ξένων , ἀλλὰ τὴν τῆς ὁμοιότητος ἰσότητα ἡ νομὴ πᾶσιν ἀποδιδότω τὴν αὐτήν · λαβὼν ἕκαστος τῶν πολιτῶν τὰ δύο μέρη κύριος ἔστω τῆς νομῆς δούλοις τε καὶ ἐλευθέροις , ὁπόσ’ ἂν καὶ ὁποῖα βούληται διανέμειν . 
τὸ δὲ πλέον τούτων μέτροις τε καὶ ἀριθμῷ τῇδε χρὴ διανέμεσθαι · λαβόντα τὸν ἀριθμὸν πάντων τῶν ζῴων οἷς ἐκ τῆς γῆς δεῖ τὴν τροφὴν γίγνεσθαι , διανέμειν.τὸ δὲ μετὰ τοῦτο αὐτοῖς οἰκήσεις δεῖ χωρὶς διατεταγμένας εἶναι · τάξις δὲ ἥδε πρέπει τοῖς τοιούτοις . 
δώδεκα κώμας εἶναι χρή , κατὰ μέσον τὸ δωδεκατημόριον ἕκαστον μίαν , ἐν τῇ κώμῃ δὲ ἑκάστῃ πρῶτον μὲν ἱερὰ καὶ ἀγορὰν ἐξῃρῆσθαι θεῶν τε καὶ τῶν ἑπομένων θεοῖς δαιμόνων , εἴτε τινὲς ἔντοποι Μαγνήτων εἴτ’ ἄλλων ἱδρύματα παλαιῶν μνήμῃ διασεσωμένων εἰσίν , τούτοις ἀποδιδόντας τὰς τῶν πάλαι τιμὰς ἀνθρώπων , Ἑστίας δὲ καὶ Διὸς Ἀθηνᾶς τε , καὶ ὃς ἂν ἀρχηγὸς ᾖ τῶν ἄλλων τοῦ δωδεκάτου ἑκάστου μέρους , ἱερὰ πανταχοῦ ἱδρύσασθαι . 
πρῶτον δὲ οἰκοδομίας εἶναι περὶ τὰ ἱερὰ ταῦτα , ὅπῃ ἂν ὁ τόπος ὑψηλότατος ᾖ , τοῖς φρουροῖς ὑποδοχὴν ὅτι μάλιστα εὐερκῆ · τὴν δὲ ἄλλην χώραν κατασκευάζειν πᾶσαν δημιουργῶν τριακαίδεκα μέρη διελομένους , καὶ τὸ μὲν ἐν ἄστει κατοικίζειν , διελομένους αὖ καὶ τοῦτο εἰς τὰ δώδεκα μέρη τῆς πόλεως ἁπάσης , ἔξω τε καὶ ἐν κύκλῳ κατανεμηθέντας , ἐν τῇ κώμῃ δὲ ἑκάστῃ τὰ πρόσφορα γεωργοῖς γένη τῶν δημιουργῶν συνοικίζειν . 
τοὺς δ’ ἐπιμελητὰς εἶναι τούτων πάντων τοὺς τῶν ἀγρονόμων ἄρχοντας , ὅσων τε καὶ ὧντινων ὁ τόπος ἕκαστος δεῖται , καὶ ὅπου κατοικοῦντες ἀλυπότατοί τε καὶ ὠφελιμώτατοι ἔσονται τοῖσιν γεωργοῖσι . 
τῶν δὲ ἐν ἄστει κατὰ τὰ αὐτὰ ἐπιμεληθῆναι καὶ ἐπιμελεῖσθαι τὴν τῶν ἀστυνόμων ἀρχήν.τοῖς δὲ δὴ ἀγορανόμοις τὰ περὶ ἀγοράν που δεῖ ἕκαστα μέλειν · ἡ δ’ ἐπιμέλεια , μετὰ τὴν τῶν ἱερῶν ἐπίσκεψιν τῶν κατ’ ἀγορὰν μή τις ἀδικῇ τι , τῆς τῶν ἀνθρώπων χρείας τὸ δεύτερον ἂν εἴη , σωφροσύνης τε καὶ ὕβρεως ἐπισκόπους ὄντας κολάζειν τὸν δεόμενον κολάσεως . 
τῶν δὲ ὠνίων , πρῶτον μὲν τὰ περὶ τοὺς ξένους ταχθέντα πωλεῖν τοῖς ἀστοῖς σκοπεῖν εἰ γίγνεται κατὰ τὸν νόμον ἕκαστα . 
νόμος δ’ ἑκάστῳ μηνὸς τῇ νέᾳ ὧν δεῖ πραθῆναι τὸ μέρος τοῖς ξένοις ἐξάγειν τοὺς ἐπιτρόπους , ὅσοι τοῖς ἀστοῖς ξένοι ἢ καὶ δοῦλοι ἐπιτροπεύουσι , δωδεκατημόριον πρῶτον τοῦ σίτου , τὸν δὲ ξένον εἰς πάντα τὸν μῆνα ὠνεῖσθαι σῖτον μὲν καὶ ὅσα περὶ σῖτον ἀγορᾷ τῇ πρώτῃ · δεκάτῃ δὲ τοῦ μηνὸς τὴν τῶν ὑγρῶν οἱ μὲν πρᾶσιν , οἱ δὲ ὠνὴν ποιείσθωσαν δῑ ὅλου τοῦ μηνὸς ἱκανήν · 
τρίτῃ δὲ εἰκάδι τῶν ζῴων ἔστω πρᾶσις , ὅσα πρατέα ἑκάστοις ἢ ὠνητέα αὐτοῖς δεομένοις , καὶ ὁπόσων σκευῶν ἢ χρημάτων γεωργοῖς μὲν πρᾶσις , οἷον δερμάτων ἢ καὶ πάσης ἐσθῆτος ἢ πλοκῆς ἢ πιλήσεως ἤ τινων ἄλλων τοιούτων , ξένοις δὲ ἀναγκαῖον ὠνεῖσθαι παρ’ ἄλλων κτωμένοις . 
καπηλείας δὲ τούτων ἢ κριθῶν ἢ πυρῶν εἰς ἄλφιτα νεμηθέντων , ἢ καὶ τὴν ἄλλην σύμπασαν τροφήν , ἀστοῖς μὲν καὶ τούτων δούλοις μήτε τις πωλείτω μήτε ὠνείσθω παρὰ τοιούτου μηδεὶς μηδενός , ἐν δὲ ταῖς τῶν ξένων ξένος ἀγοραῖς πωλείτω τοῖς δημιουργοῖς τε καὶ τούτων δούλοις , οἴνου τε μεταβαλλόμενος καὶ σίτου πρᾶσιν , ὃ δὴ καπηλείαν ἐπονομάζουσιν οἱ πλεῖστοι · καὶ ζῴων διαμερισθέντων μάγειροι διατιθέσθων ξένοις τε καὶ δημιουργοῖς καὶ τούτων οἰκέταις . 
πᾶσαν δὲ ὕλην καύσιμον ὁσημέραι ξένος ὁ βουληθεὶς ὠνείσθω μὲν ἁθρόαν παρὰ τῶν ἐν τοῖς χωρίοις ἐπιτρόπων , πωλείτω δὲ αὐτὸς τοῖς ξένοις , καθ’ ὅσον ἂν βούληται καὶ ὁπόταν βούληται . 
τῶν δὲ ἄλλων χρημάτων πάντων καὶ σκευῶν ὁπόσων ἑκάστοισι χρεία , πωλεῖν εἰς τὴν κοινὴν ἀγορὰν φέροντας εἰς τὸν τόπον ἕκαστον , ἐν οἷς ἂν νομοφύλακές τε καὶ ἀγορανόμοι , μετ’ ἀστυνόμων τεκμηράμενοι ἕδρας πρεπούσας , ὅρους θῶνται τῶν ὠνίων , ἐν τούτοις ἀλλάττεσθαι νόμισμά τε χρημάτων καὶ χρήματα νομίσματος , μὴ προϊέμενον ἄλλον ἑτέρῳ τὴν ἀλλαγήν · ὁ δὲ προέμενος ὡς πιστεύων , ἐάντε κομίσηται καὶ ἂν μή , στεργέτω ὡς οὐκέτι δίκης οὔσης τῶν τοιούτων περὶ συναλλάξεων . 
τὸ δὲ ὠνηθὲν ἢ πραθὲν ὅσῳ πλέον ἂν ᾖ καὶ πλέονος ἢ κατὰ τὸν νόμον , ὃς εἴρηκεν πόσου προσγενομένου καὶ ἀπογενομένου δεῖ μηδέτερα τούτων ποιεῖν , ἀναγραφήτω τότ’ ἤδη παρὰ τοῖς νομοφύλαξιν τὸ πλέον , ἐξαλειφέσθω δὲ τὸ ἐναντίον . 
τὰ αὐτὰ δὲ καὶ περὶ μετοίκων ἔστω τῆς ἀναγραφῆς πέρι τῆς οὐσίας . 
ἰέναι δὲ τὸν βουλόμενον εἰς τὴν μετοίκησιν ἐπὶ ῥητοῖς , ὡς οἰκήσεως οὔσης τῶν ξένων τῷ βουλομένῳ καὶ δυναμένῳ κατοικεῖν , τέχνην κεκτημένῳ καὶ ἐπιδημοῦντι μὴ πλέον ἐτῶν εἴκοσιν ἀφ’ ἧς ἂν γράψηται , μετοίκιον μηδὲ σμικρὸν τελοῦντι πλὴν τοῦ σωφρονεῖν , μηδὲ ἄλλο αὖ τέλος ἕνεκά τινος ὠνῆς ἢ καὶ πράσεως · ὅταν δ’ ἐξήκωσιν οἱ χρόνοι , τὴν αὑτοῦ λαβόντα οὐσίαν ἀπιέναι . 
ἐὰν δ’ ἐν τοῖς ἔτεσι τούτοις αὐτῷ συμβῇ λόγου ἀξίῳ πρὸς εὐεργεσίαν τῆς πόλεως γεγονέναι τινὰ ἱκανήν , καὶ πιστεύῃ πείσειν βουλὴν καὶ ἐκκλησίαν , ἤ τινα ἀναβολὴν τῆς ἐξοικήσεως ἀξιῶν αὑτῷ γίγνεσθαι κυρίως , ἢ καὶ τὸ παράπαν διὰ βίου τινὰ μονήν , ἐπελθὼν καὶ πείσας τὴν πόλιν , ἅπερ ἂν πείσῃ , ταῦτα αὐτῷ τέλεα γιγνέσθω . 
παισὶ δὲ μετοίκων , δημιουργοῖς οὖσι καὶ γενομένοις ἐτῶν πεντεκαίδεκα , τῆς μὲν μετοικίας ἀρχέτω χρόνος ὁ μετὰ τὸ πέμπτον καὶ δέκατον ἔτος , ἐπὶ τούτοις δὲ εἴκοσιν ἔτη μείνας , ἴτω ὅπῃ αὐτῷ φίλον , μένειν δὲ ἂν βούληται , κατὰ τὰ αὐτὰ μενέτω πείσας · ὁ δὲ ἀπιὼν ἐξαλειψάμενος ἴτω τὰς ἀπογραφάς , αἵτινες ἂν αὐτῷ παρὰ τοῖς ἄρχουσιν γεγραμμέναι πρότερον ὦσιν . 
Ἀθηναῖος δίκαι δὴ τὰ μετὰ ταῦτα ἀκόλουθοι ταῖς ἔμπροσθεν πράξεσιν ἁπάσαις οὖσαι κατὰ φύσιν γίγνοιντο ἂν τὴν τῆς διακοσμήσεως τῶν νόμων . 
ὧντινων οὖν δὴ πέρι δεῖ γίγνεσθαι δίκας , τὰ μὲν εἴρηται , τὰ κατὰ γεωργίας τε καὶ ὅσα τούτοις εἵπετο , τὰ δὲ μέγιστα οὔτε εἴρηταί πω , καθ’ ἓν ἕκαστόν τε λεγόμενον , ῥηθὲν ἣν δεῖ λαμβάνειν αὐτὸ τιμωρίαν καὶ τίνων ποτὲ δικαστῶν τυγχάνειν , μετ’ ἐκεῖν’ αὐτὰ ἑξῆς ταῦτα ῥητέον . 
Κλεινίας ὀρθῶς . 
Ἀθηναῖος αἰσχρὸν μὲν δή τινα τρόπον καὶ νομοθετεῖν πάντα ὁπόσα νῦν μέλλομεν τοῦτο δρᾶν , ἐν τοιαύτῃ πόλει ἥν φαμεν οἰκήσεσθαί τε εὖ καὶ τεύξεσθαι πάσης ὀρθότητος πρὸς ἐπιτήδευσιν ἀρετῆς · ἐν δὲ τῇ τοιαύτῃ τὸ καὶ ἀξιοῦν τῆς τῶν ἄλλων μοχθηρίας τῶν μεγίστων ἐμφύεσθαί τινα μεθέξοντα , ὥστε δεῖν νομοθετεῖν προκαταλαμβάνοντα καὶ ἀπειλοῦντα ἐάν τις τοιοῦτος γίγνηται , καὶ τούτων ἀποτροπῆς τε ἕνεκα καὶ γενομένων κολάσεως τιθέναι ἐπ’ αὐτοῖς νόμους , ὡς ἐσομένους , ὅπερ εἶπον , αἰσχρὸν μέν τινα τρόπον . 
ἐπειδὴ δὲ οὐ , καθάπερ οἱ παλαιοὶ νομοθέται θεῶν παισὶν νομοθετούμενοι τοῖς ἥρωσιν , ὡς ὁ νῦν λόγος , αὐτοί τ’ ἐκ θεῶν ὄντες ἄλλοις τε ἐκ τοιούτων γεγονόσιν ἐνομοθέτουν , ἀλλ’ ἄνθρωποί τε καὶ ἀνθρώπων σπέρμασιν νομοθετοῦμεν τὰ νῦν , ἀνεμέσητον δὴ φοβεῖσθαι μή τις ἐγγίγνηται τῶν πολιτῶν ἡμῖν οἷον κερασβόλος , ὃς ἀτεράμων εἰς τοσοῦτον φύσει γίγνοιτ’ ἂν ὥστε μὴ τήκεσθαι · καθάπερ ἐκεῖνα τὰ σπέρματα πυρί , νόμοις οὗτοι καίπερ οὕτως ἰσχυροῖς οὖσιν ἄτηκτοι γίγνωνται . 
ὧν δὴ χάριν οὐκ ἐπίχαριν λέγοιμ’ ἂν πρῶτον νόμον ἱερῶν περὶ συλήσεων , ἄν τις τοῦτο δρᾶν τολμᾷ . 
καὶ πολίτην μὲν τῶν τεθραμμένων ὀρθῶς οὔτ’ ἂν βουλοίμεθα οὔτε ἐλπιστὸν πάνυ τι νοσῆσαί ποτε ἂν ταύτην τὴν νόσον , οἰκέται δὲ ἂν τούτων καὶ ξένοι καὶ ξένων δοῦλοι πολλὰ ἂν ἐπιχειρήσειαν τοιαῦτα · ὧν ἕνεκα μὲν μάλιστα , ὅμως δὲ καὶ σύμπασαν τὴν τῆς ἀνθρωπίνης φύσεως ἀσθένειαν εὐλαβούμενος , ἐρῶ τὸν τῶν ἱεροσύλων πέρι νόμον καὶ τῶν ἄλλων πάντων τῶν τοιούτων ὅσα δυσίατα καὶ ἀνίατα . 
προοίμια δὲ τούτοισι , κατὰ τὸν ἔμπροσθεν λόγον ὁμολογηθέντα , προρρητέον ἅπασιν ὡς βραχύτατα . 
λέγοι δή τις ἂν ἐκείνῳ διαλεγόμενος ἅμα καὶ παραμυθούμενος , ὃν ἐπιθυμία κακὴ παρακαλοῦσα μεθ’ ἡμέραν τε καὶ ἐπεγείρουσα νύκτωρ ἐπί τι τῶν ἱερῶν ἄγει συλήσοντα , τάδε · ὦ θαυμάσιε , οὐκ ἀνθρώπινόν σε κακὸν οὐδὲ θεῖον κινεῖ τὸ νῦν ἐπὶ τὴν ἱεροσυλίαν προτρέπον ἰέναι , οἶστρος δέ σέ τις ἐμφυόμενος ἐκ παλαιῶν καὶ ἀκαθάρτων τοῖς ἀνθρώποις ἀδικημάτων , περιφερόμενος ἀλιτηριώδης , ὃν εὐλαβεῖσθαι χρεὼν παντὶ σθένει · τίς δ’ ἐστὶν εὐλάβεια , μαθέ . 
ὅταν σοι προσπίπτῃ τι τῶν τοιούτων δογμάτων , ἴθι ἐπὶ τὰς ἀποδιοπομπήσεις , ἴθι ἐπὶ θεῶν ἀποτροπαίων ἱερὰ ἱκέτης , ἴθι ἐπὶ τὰς τῶν λεγομένων ἀνδρῶν ὑμῖν ἀγαθῶν συνουσίας , καὶ τὰ μὲν ἄκουε , τὰ δὲ πειρῶ λέγειν αὐτός , ὡς δεῖ τὰ καλὰ καὶ τὰ δίκαια πάντα ἄνδρα τιμᾶν · τὰς δὲ τῶν κακῶν συνουσίας φεῦγε ἀμεταστρεπτί . 
καὶ ἐὰν μέν σοι δρῶντι ταῦτα λωφᾷ τι τὸ νόσημα · εἰ δὲ μή , καλλίω θάνατον σκεψάμενος ἀπαλλάττου τοῦ βίου.ταῦτα ἡμῶν ᾀδόντων προοίμια τοῖς πάντα ταῦτα ἐπινοοῦσιν ὅσα ἀνόσια ἔργα καὶ πολιτοφθόρα , τῷ μὲν πειθομένῳ τὸν νόμον ἐᾶν σιγῇ δεῖ , τῷ δὲ ἀπειθοῦντι μετὰ τὸ προοίμιον ᾄδειν μέγα · ὃς δ’ ἂν ἱεροσυλῶν ληφθῇ , ἐὰν μὲν ᾖ δοῦλος ἢ ξένος , ἐν τῷ προσώπῳ καὶ ταῖς χερσὶ γραφεὶς τὴν συμφοράν , καὶ μαστιγωθεὶς ὁπόσας ἂν δόξῃ τοῖς δικασταῖς , ἐκτὸς τῶν ὅρων τῆς χώρας γυμνὸς ἐκβληθήτω · τάχα γὰρ ἂν δοὺς ταύτην τὴν δίκην γένοιτ’ ἂν βελτίων σωφρονισθείς . 
οὐ γὰρ ἐπὶ κακῷ δίκη γίγνεται οὐδεμία γενομένη κατὰ νόμον , δυοῖν δὲ θάτερον ἀπεργάζεται σχεδόν · ἢ γὰρ βελτίονα ἢ μοχθηρότερον ἧττον ἐξηργάσατο τὸν τὴν δίκην παρασχόντα . 
πολίτης δὲ ἄν τίς ποτέ τι τοιοῦτον δρῶν ἀναφανῇ , περὶ θεοὺς ἢ περὶ γονέας ἢ περὶ πόλιν ἠδικηκὼς τῶν μεγάλων τινα καὶ ἀπορρήτων ἀδικιῶν , ὡς ἀνίατον ἤδη τοῦτον ὄντα ὁ δικαστὴς διανοείσθω , λογιζόμενος οἵας παιδείας τε καὶ τροφῆς ἐκ παιδὸς τυγχάνων οὐκ ἀπέσχετο τῶν μεγίστων κακῶν . 
δίκη δὴ τούτῳ θάνατος , ἐλάχιστον τῶν κακῶν , τοὺς δὲ ἄλλους παράδειγμα ὀνήσει γενόμενος , ἀκλεὴς καὶ ὑπὲρ τοὺς τῆς χώρας ὅρους ἀφανισθείς · παισὶ δὲ καὶ γένει , ἐὰν φύγωσι τὰ πατρῷα ἤθη , κλέος ἔστω καὶ λόγος ἔντιμος λεγόμενος , ὡς εὖ τε καὶ ἀνδρείως εἰς ἀγαθὸν ἐκ κακοῦ διαπεφευγότων . 
δημόσια δὲ χρήματα οὐδενὸς τῶν τοιούτων τῇ πολιτείᾳ πρέπον ἂν εἴη γίγνεσθαι , ἐν ᾗ δεῖ τοὺς αὐτοὺς ἀεὶ καὶ ἴσους ὄντας διατελεῖν κλήρους . 
ζημίας δ’ ἐκτίσεις , ὅταν ἀδικεῖν ἄξια δοκῇ τις χρημάτων , ἐκτίνειν , ἂν ᾖ τι τῶν τοῦ κλήρου κατεσκευασμένου περιττεῦον , μέχρι τοσούτου ζημιωθέντα , τὸ δὲ πλέον μή · τὰς δ’ εἰς ταῦτα ἀκριβείας ἐκ τῶν ἀπογραφῶν νομοφύλακες σκοποῦντες τὸ σαφὲς ἐξαγγελλόντων ἀεὶ τοῖς δικασταῖς , ὅπως ἂν τῶν κλήρων ἀργὸς μηδεὶς μηδέποτε γίγνηται δῑ ἀπορίαν χρημάτων . 
ζημίας δὲ ἄν τις πλέονος ἄξιος εἶναι δοκῇ , ἐὰν ἄρα μή τινες ἐθέλωσιν αὐτὸν τῶν φίλων ἐγγυᾶσθαί τε καὶ συνεκτίνοντες ἀπελευθεροῦν , δεσμοῖς τε χρονίοις καὶ ἐμφανέσι καί τισιν προπηλακισμοῖς κολάζειν , ἄτιμον δὲ παντάπασιν μηδένα εἶναι μηδέποτε μηδ’ ἐφ’ ἑνὶ τῶν ἁμαρτημάτων , μηδ’ ὑπερορίαν φυγάδα · θάνατον δὲ ἢ δεσμοὺς ἢ πληγάς , ἤ τινας ἀμόρφους ἕδρας ἢ στάσεις ἢ παραστάσεις εἰς ἱερὰ ἐπὶ τὰ τῆς χώρας ἔσχατα , ἢ χρημάτων καθάπερ ἔμπροσθεν εἴπομεν ἐκτίσεις γίγνεσθαι δεῖν τὴν δίκην ταύτην , γιγνέσθω . 
δικασταὶ δὲ ἔστωσαν θανάτου πέρι νομοφύλακές τε καὶ τὸ τῶν περυσινῶν ἀρχόντων ἀριστίνδην ἀπομερισθὲν δικαστήριον · εἰσαγωγὰς δὲ τούτων καὶ προσκλήσεις καὶ ὅσα τοιαῦτα καὶ ὡς δεῖ γίγνεσθαι , τοῖς νεωτέροις νομοθέταις χρὴ μέλειν , τὴν διαψήφισιν δὲ ἡμέτερον ἔργον νομοθετεῖν . 
ἔστω δὴ φανερὰ μὲν ἡ ψῆφος τιθεμένη , πρὸ τούτου δὲ κατὰ τὸ στόμα τοῦ διώκοντός τε καὶ φεύγοντος ὁ δικαστὴς ἑξῆς ἡμῖν ἐγγύτατα κατὰ πρέσβιν ἱζέσθω , πάντες δ’ οἱ πολῖται , ὅσοιπερ ἂν ἄγωσι σχολήν , ἐπήκοοι ἔστωσαν σπουδῇ τῶν τοιούτων δικῶν . 
λέγειν δὲ ἕνα λόγον , πρῶτον μὲν τὸν διώκοντα , τὸν δὲ φεύγοντα δεύτερον · μετὰ δὲ τοὺς λόγους τούτους ἄρχεσθαι μὲν τὸν γεραίτατον ἀνακρίνοντα , ἰόντα εἰς τὴν τῶν λεχθέντων σκέψιν ἱκανήν , μετὰ δὲ τὸν πρεσβύτατον ἑξῆς ἅπαντας χρὴ διεξελθεῖν ὅτι ἂν παρ’ ἑκατέρου τις τῶν ἀντιδίκων ῥηθὲν ἢ μὴ ῥηθὲν ἐπιποθῇ τινα τρόπον · ὁ δὲ μηδὲν ποθῶν ἄλλῳ τὴν ἀνάκρισιν παραδιδότω . 
τῶν δὲ ῥηθέντων ἐπισφραγισαμένους ὅσα ἂν εἶναι καίρια δοκῇ , γράμμασιν σημεῖα ἐπιβάλλοντας πάντων τῶν δικαστῶν , θεῖναι ἐπὶ τὴν ἑστίαν , καὶ πάλιν αὔριον εἰς ταὐτὸν συνελθόντας , ὡσαύτως τε ἀνακρίνοντας διεξελθεῖν τὴν δίκην καὶ σημεῖα ἐπιβάλλοντας αὖ τοῖς λεχθεῖσιν · καὶ τρὶς δράσαντας τοῦτο , τεκμήριά τε καὶ μάρτυρας ἱκανῶς παραλαβόντας , ψῆφον ἱερὰν ἕκαστον φέροντα καὶ ὑποσχόμενον πρὸς τῆς ἑστίας εἰς δύναμιν τὰ δίκαια καὶ ἀληθῆ κρίνειν , οὕτω τέλος ἐπιθεῖναι τῇ τοιαύτῃ δίκῃ . 
μετὰ δὲ τὰ περὶ θεοὺς τὰ περὶ κατάλυσιν τῆς πολιτείας . 
ὃς ἂν ἄγων εἰς ἀρχὴν ἀνθρώπων δουλῶται μὲν τοὺς νόμους , ἑταιρίας δὲ τὴν πόλιν ὑπήκοον ποιῇ , καὶ βιαίως δὴ πᾶν τοῦτο πράττων καὶ στάσιν ἐγείρων παρανομῇ , τοῦτον δὴ διανοεῖσθαι δεῖ πάντων πολεμιώτατον ὅλῃ τῇ πόλει · τὸν δὲ κοινωνοῦντα μὲν τῶν τοιούτων μηδενί , τῶν μεγίστων δὲ μετέχοντα ἀρχῶν ἐν τῇ πόλει , λεληθότα τε ταῦτα αὐτόν , ἢ μὴ λεληθότα , δειλίᾳ δ’ , ὑπὲρ πατρίδος αὑτοῦ μὴ τιμωρούμενον , δεῖ δεύτερον ἡγεῖσθαι τὸν τοιοῦτον πολίτην κάκῃ . 
πᾶς δὲ ἀνήρ , οὗ καὶ σμικρὸν ὄφελος , ἐνδεικνύτω ταῖς ἀρχαῖς εἰς κρίσιν ἄγων τὸν ἐπιβουλεύοντα βιαίου πολιτείας μεταστάσεως ἅμα καὶ παρανόμου · δικασταὶ δὲ ἔστωσαν τούτοις οἵπερ τοῖς ἱεροσύλοις , καὶ πᾶσαν τὴν κρίσιν ὡσαύτως αὐτοῖς γίγνεσθαι καθάπερ ἐκείνοις , τὴν ψῆφον θάνατον φέρειν τὴν πλήθει νικῶσαν . 
ἑνὶ δὲ λόγῳ , πατρὸς ὀνείδη καὶ τιμωρίας παίδων μηδενὶ συνέπεσθαι , πλὴν ἐάν τινι πατὴρ καὶ πάππος καὶ πάππου πατὴρ ἐφεξῆς ὄφλωσι θανάτου δίκην · τούτους δὲ ἡ πόλις ἔχοντας τὴν αὑτῶν οὐσίαν , πλὴν ὅσον κατεσκευασμένου τοῦ κλήρου παντελῶς , εἰς τὴν αὑτῶν ἀρχαίαν ἐκπεμπέσθω πατρίδα καὶ πόλιν . 
οἷς δ’ ἂν τῶν πολιτῶν ὑεῖς ὄντες τυγχάνωσιν πλείους ἑνός , μὴ ἔλαττον δέκα ἔτη γεγονότες , κληρῶσαι μὲν τούτων δέκα , οὓς ἂν ἀποφήνῃ πατὴρ ἢ πάππος ὁ πρὸς πατρὸς ἢ μητρός , τῶν δὲ λαχόντων τὰ ὀνόματα εἰς Δελφοὺς πεμφθέντων · ὃν δ’ ἂν ὁ θεὸς ἀνέλῃ , κληρονόμον εἰς τὸν οἶκον καταστῆσαι τὸν τῶν ἐκλιπόντων τύχῃ ἀμείνονι . 
Κλεινίας καλῶς . 
Ἀθηναῖος κοινὸς δ’ ἔτι τρίτος εἷς ἔστω νόμος περὶ δικαστῶν τε , οὓς δεῖ δικάζειν αὐτοῖς , καὶ ὁ τρόπος τῶν δικῶν , οἷς ἂν προδόσεως αἰτίαν ἐπιφέρων τις εἰς δικαστήριον ἄγῃ · καὶ μονῆς ὡσαύτως ἐκγόνοις καὶ ἐξόδου τῆς πατρίδος εἷς ἔστω περὶ ταῦτα νόμος οὗτος τρισί , προδότῃ καὶ ἱεροσύλῳ καὶ τῷ τοὺς τῆς πόλεως νόμους βίᾳ ἀπολλύντι . 
κλέπτῃ δέ , ἐάντε μέγα ἐάντε σμικρὸν κλέπτῃ τις , εἷς αὖ νόμος κείσθω καὶ μία δίκης τιμωρία σύμπασιν · τὸ μὲν γὰρ κλαπὲν δὴ χρεὼν διπλάσιον πρῶτον ἐκτίνειν , ἐὰν ὄφλῃ τις τὴν τοιαύτην δίκην καὶ ἱκανὴν ἔχῃ τὴν ἄλλην οὐσίαν ἀποτίνειν ὑπὲρ τὸν κλῆρον , ἐὰν δὲ μή , δεδέσθαι ἕως ἂν ἐκτείσῃ ἢ πείσῃ τὸν καταδικασάμενον . 
ἐὰν δέ τις ὄφλῃ κλοπῆς δημοσίᾳ δίκην , πείσας τὴν πόλιν ἢ τὸ κλέμμα ἐκτείσας διπλοῦν , ἀπαλλαττέσθω τῶν δεσμῶν . 
Κλεινίας πῶς δὴ λέγομεν , ὦ ξένε , μηδὲν διαφέρειν τῷ κλέπτοντι μέγα ἢ σμικρὸν ὑφελομένῳ , καὶ ἐξ ἱερῶν ἢ ὁσίων , καὶ ὅσα ἄλλα ἐστὶν περὶ κλοπὴν πᾶσαν ἀνομοιότητα ἔχοντα , οἷς δεῖ ποικίλοις οὖσιν ἕπεσθαι τὸν νομοθέτην μηδὲν ὁμοίαις ζημίαις ζημιοῦντα ; 
Ἀθηναῖος ἄριστ’ , ὦ Κλεινία · σχεδόν τοί με ὥσπερ φερόμενον ἀντικρούσας ἀνήγειρας , ἐννενοηκότα δὲ καὶ πρότερον ὑπέμνησας ὅτι τὰ περὶ τὴν τῶν νόμων θέσιν οὐδενὶ τρόπῳ πώποτε γέγονεν ὀρθῶς διαπεπονημένα , ὥς γε ἐν τῷ νῦν παραπεπτωκότι λέγειν . 
πῶς δ’ αὖ καὶ τοῦτο λέγομεν ; 
οὐ κακῶς ἀπῃκάσαμεν , ὅτε δούλοις ὡς ἰατρευομένοις ὑπὸ δούλων ἀπῃκάζομεν πάντας τοὺς νῦν νομοθετουμένους . 
εὖ γὰρ ἐπίστασθαι δεῖ τὸ τοιόνδε , ὡς εἰ καταλάβοι ποτέ τις ἰατρὸς τῶν ταῖς ἐμπειρίαις ἄνευ λόγου τὴν ἰατρικὴν μεταχειριζομένων ἐλεύθερον ἐλευθέρῳ νοσοῦντι διαλεγόμενον ἰατρόν , καὶ τοῦ φιλοσοφεῖν ἐγγὺς χρώμενον μὲν τοῖς λόγοις , ἐξ ἀρχῆς τε ἁπτόμενον τοῦ νοσήματος , περὶ φύσεως πάσης ἐπανιόντα τῆς τῶν σωμάτων , ταχὺ καὶ σφόδρα γελάσειεν ἂν καὶ οὐκ ἂν ἄλλους εἴποι λόγους ἢ τοὺς περὶ τὰ τοιαῦτ’ ἀεὶ προχείρους ὄντας τοῖς πλείστοις λεγομένοις ἰατροῖς · φαίη γὰρ ἂν “ὦ μῶρε , οὐκ ἰατρεύεις τὸν νοσοῦντα ἀλλὰ σχεδὸν παιδεύεις , ὡς ἰατρὸν ἀλλ’ οὐχ ὑγιῆ δεόμενον γίγνεσθαι” . 
Κλεινίας οὐκοῦν λέγων τὰ τοιαῦτα ὀρθῶς ἂν λέγοι ; 
Ἀθηναῖος τάχ’ ἄν , εἰ προσδιανοοῖτό γε ὡς ὅστις περὶ νόμων οὕτω διεξέρχεται , καθάπερ ἡμεῖς τὰ νῦν , παιδεύει τοὺς πολίτας ἀλλ’ οὐ νομοθετεῖ . 
ἆρ’ οὖν οὐ καὶ τοῦτ’ ἂν πρὸς τρόπου λέγειν φαίνοιτο ; 
Κλεινίας ἴσως . 
Ἀθηναῖος εὐτυχὲς δὲ ἡμῶν τὸ παρὸν γέγονεν . 
Κλεινίας τὸ ποῖον δή ; 
Ἀθηναῖος τὸ μηδεμίαν ἀνάγκην εἶναι νομοθετεῖν , ἀλλ’ αὐτοὺς ἐν σκέψει γενομένους περὶ πάσης πολιτείας πειρᾶσθαι κατιδεῖν τό τε ἄριστον καὶ τὸ ἀναγκαιότατον , τίνα τρόπον ἂν γιγνόμενον γίγνοιτο . 
καὶ δὴ καὶ τὸ νῦν ἔξεστιν ἡμῖν , ὡς ἔοικεν , εἰ μὲν βουλόμεθα , τὸ βέλτιστον σκοπεῖν , εἰ δὲ βουλόμεθα , τὸ ἀναγκαιότατον περὶ νόμων · αἱρώμεθα οὖν πότερον δοκεῖ . 
Κλεινίας γελοίαν , ὦ ξένε , προτιθέμεθα τὴν αἵρεσιν , καὶ ἀτεχνῶς ὥσπερ κατεχομένοις νομοθέταις ὅμοιοι γιγνοίμεθ’ ἂν ὑπὸ μεγάλης τινὸς ἀνάγκης ἤδη νομοθετεῖν , ὡς οὐκέτ’ ἐξὸν εἰς αὔριον · ἡμῖν δ’—εἰπεῖν σὺν θεῷ—ἔξεστι , καθάπερ ἢ λιθολόγοις ἢ καί τινος ἑτέρας ἀρχομένοις συστάσεως , παραφορήσασθαι χύδην ἐξ ὧν ἐκλεξόμεθα τὰ πρόσφορα τῇ μελλούσῃ γενήσεσθαι συστάσει , καὶ δὴ καὶ κατὰ σχολὴν ἐκλέξασθαι . 
τιθῶμεν οὖν ἡμᾶς νῦν εἶναι μὴ τοὺς ἐξ ἀνάγκης οἰκοδομοῦντας , ἀλλὰ τοὺς ἐπὶ σχολῆς ἔτι τὰ μὲν παρατιθεμένους , τὰ δὲ συνιστάντας · ὥστε ὀρθῶς ἔχει τὰ μὲν ἤδη τῶν νόμων λέγειν ὡς τιθέμενα , τὰ δ’ ὡς παρατιθέμενα . 
Ἀθηναῖος γένοιτο γοῦν ἄν , ὦ Κλεινία , κατὰ φύσιν μᾶλλον ἡμῖν ἡ σύνοψις τῶν νόμων . 
ἴδωμεν γὰρ οὖν , ὦ πρὸς θεῶν , τὸ τοιόνδε περὶ νομοθετῶν . 
Κλεινίας τὸ ποῖον δή ; 
Ἀθηναῖος γράμματα μέν που καὶ ἐν γράμμασιν λόγοι καὶ ἄλλων εἰσὶ πολλῶν ἐν ταῖς πόλεσιν γεγραμμένοι , γράμματα δὲ καὶ τὰ τοῦ νομοθέτου καὶ λόγοι . 
Κλεινίας πῶς γὰρ οὔ ; 
Ἀθηναῖος πότερον οὖν τοῖς μὲν τῶν ἄλλων συγγράμμασιν , ποιητῶν καὶ ὅσοι ἄνευ μέτρων καὶ μετὰ μέτρων τὴν αὑτῶν εἰς μνήμην συμβουλὴν περὶ βίου κατέθεντο συγγράψαντες , προσέχωμεν τὸν νοῦν , τοῖς δὲ τῶν νομοθετῶν μὴ προσέχωμεν ; 
ἢ πάντων μάλιστα ; 
Κλεινίας πολύ γε . 
Ἀθηναῖος ἀλλὰ δῆτα οὐ χρὴ τὸν νομοθέτην μόνον τῶν γραφόντων περὶ καλῶν καὶ ἀγαθῶν καὶ δικαίων συμβουλεύειν , διδάσκοντα οἷά τέ ἐστι καὶ ὡς ἐπιτηδευτέον αὐτὰ τοῖς μέλλουσιν εὐδαίμοσιν ἔσεσθαι ; 
Κλεινίας καὶ πῶς οὔ ; 
Ἀθηναῖος ἀλλὰ αἰσχρὸν δὴ μᾶλλον Ὁμήρῳ τε καὶ Τυρταίῳ καὶ τοῖς ἄλλοις ποιηταῖς περὶ βίου τε καὶ ἐπιτηδευμάτων κακῶς θέσθαι γράψαντας , Λυκούργῳ δὲ ἧττον καὶ Σόλωνι καὶ ὅσοι δὴ νομοθέται γενόμενοι γράμματα ἔγραψαν ; 
ἢ τό γε ὀρθόν , πάντων δεῖ γραμμάτων τῶν ἐν ταῖς πόλεσι τὰ περὶ τοὺς νόμους γεγραμμένα φαίνεσθαι διαπτυττόμενα μακρῷ κάλλιστά τε καὶ ἄριστα , τὰ δὲ τῶν ἄλλων ἢ κατ’ ἐκεῖνα συνεπόμενα , ἢ διαφωνοῦντα αὐτοῖς εἶναι καταγέλαστα ; 
οὕτω διανοώμεθα περὶ νόμων δεῖν γραφῆς γίγνεσθαι ταῖς πόλεσιν , ἐν πατρός τε καὶ μητρὸς σχήμασι φιλούντων τε καὶ νοῦν ἐχόντων φαίνεσθαι τὰ γεγραμμένα , ἢ κατὰ τύραννον καὶ δεσπότην τάξαντα καὶ ἀπειλήσαντα γράψαντα ἐν τοίχοις ἀπηλλάχθαι ; 
σκοπῶμεν οὖν δὴ καὶ τὰ νῦν ἡμεῖς πότερα ταύτῃ πειρώμεθα λέγειν διανοηθέντες περὶ νόμων , εἴτ’ οὖν δυνάμεθα εἴτε μή , ἀλλ’ οὖν τό γε πρόθυμον παρεχόμενοι · καὶ κατὰ ταύτην τὴν ὁδὸν ἰόντες , ἂν ἄρα τι καὶ δέῃ πάσχειν , πάσχωμεν . 
ἀγαθὸν δ’ εἴη τε , καὶ ἂν θεὸς ἐθέλῃ , γίγνοιτ’ ἂν ταύτῃ . 
Κλεινίας καλῶς εἴρηκας , ποιῶμέν τε ὡς λέγεις . 
Ἀθηναῖος διασκεπτέον ἄρα πρῶτον , ὥσπερ ἐπεχειρήσαμεν , ἀκριβῶς τὸν περὶ τῶν τε ἱεροσυλούντων καὶ κλοπῆς πάσης πέρι καὶ ἀδικημάτων συμπάντων , καὶ οὐ δυσχεραντέον εἰ μεταξὺ νομοθετοῦντες τὰ μὲν ἔθεμεν , τῶν δ’ ἔτι διασκοποῦμεν πέρι · νομοθέται γὰρ γιγνόμεθα ἀλλ’ οὐκ ἐσμέν πω , τάχα δὲ ἴσως ἂν γενοίμεθα . 
εἰ δὴ δοκεῖ περὶ ὧν εἴρηκα ὡς εἴρηκα σκοπεῖσθαι , σκοπώμεθα . 
Κλεινίας παντάπασι μὲν οὖν . 
Ἀθηναῖος περὶ δὴ καλῶν καὶ δικαίων συμπάντων πειρώμεθα κατιδεῖν τὸ τοιόνδε , ὅπῃ ποτὲ ὁμολογοῦμεν νῦν καὶ ὅπῃ διαφερόμεθα ἡμεῖς τε ἡμῖν αὐτοῖς , οἳ δὴ φαῖμεν ἂν προθυμεῖσθαί γε , εἰ μηδὲν ἄλλο , διαφέρειν τῶν πλείστων , οἱ πολλοί τε αὐτοὶ πρὸς αὑτοὺς αὖ . 
Κλεινίας τὰς ποίας δὲ δὴ διαφορὰς ἡμῶν ἐννοηθεὶς λέγεις ; 
Ἀθηναῖος ἐγὼ πειράσομαι φράζειν . 
περὶ δικαιοσύνης ὅλως καὶ τῶν δικαίων ἀνθρώπων τε καὶ πραγμάτων καὶ πράξεων πάντες πως συνομολογοῦμεν πάντα εἶναι ταῦτα καλά , ὥστε οὐδ’ εἴ τις διισχυρίζοιτο εἶναι τοὺς δικαίους ἀνθρώπους , ἂν καὶ τυγχάνωσιν ὄντες αἰσχροὶ τὰ σώματα , κατ’ αὐτό γε τὸ δικαιότατον ἦθος ταύτῃ παγκάλους εἶναι , σχεδὸν οὐδεὶς ἂν λέγων οὕτω πλημμελῶς δόξειε λέγειν . 
Κλεινίας οὐκοῦν ὀρθῶς ; 
Ἀθηναῖος ἴσως · ἴδωμεν δὲ ὡς , εἰ πάντ’ ἐστὶν καλὰ ὅσα δικαιοσύνης ἔχεται , τῶν πάντων τοι καὶ τὰ παθήματα ἡμῖν ἐστιν , σχεδὸν τοῖς ποιήμασιν ἴσα . 
Κλεινίας τί οὖν δή ; 
Ἀθηναῖος ποίημα μέν , ὅπερ ἂν ᾖ δίκαιον , σχεδὸν ὅσονπερ ἂν τοῦ δικαίου κοινωνῇ , κατὰ τοσοῦτον καὶ τοῦ καλοῦ μετέχον ἐστί . 
Κλεινίας τί μήν ; 
Ἀθηναῖος οὐκοῦν καὶ πάθος ὅπερ ἂν δικαίου κοινωνῇ , κατὰ τοσοῦτον γίγνεσθαι καλὸν ὁμολογούμενον , οὐκ ἂν διαφωνοῦντα παρέχοι τὸν λόγον ; 
Κλεινίας ἀληθῆ . 
Ἀθηναῖος ἐὰν δέ γε δίκαιον μὲν ὁμολογῶμεν , αἰσχρὸν δὲ εἶναι πάθος , διαφωνήσει τό τε δίκαιον καὶ τὸ καλόν , λεχθέντων τῶν δικαίων αἰσχίστων εἶναι . 
Κλεινίας πῶς τοῦτο εἴρηκας ; 
Ἀθηναῖος οὐδὲν χαλεπὸν ἐννοεῖν · οἱ γὰρ ὀλίγῳ πρόσθεν τεθέντες ἡμῖν νόμοι πάντων ἐναντιώτατα παραγγέλλειν δόξειαν ἂν τοῖς νῦν λεγομένοις . 
Κλεινίας ποίοις ; 
Ἀθηναῖος τὸν ἱερόσυλόν που ἐτίθεμεν δικαίως ἂν ἀποθνῄσκειν καὶ τὸν τῶν εὖ κειμένων νόμων πολέμιον , καὶ μέλλοντες δὴ νόμιμα τοιαῦτα τιθέναι πάμπολλα ἐπέσχομεν , ἰδόντες ὡς ταῦτα ἐστὶν μὲν ἄπειρα παθήματα πλήθει καὶ μεγέθεσιν , δικαιότατα δὲ πάντων παθημάτων καὶ συμπάντων αἴσχιστα . 
μῶν οὐχ οὕτως ἡμῖν τά τε δίκαια καὶ τὰ καλὰ τοτὲ μὲν ὡς ταὐτὰ σύμπαντα , τοτὲ δὲ ὡς ἐναντιώτατα φανεῖται ; 
Κλεινίας κινδυνεύει . 
Ἀθηναῖος τοῖς μὲν τοίνυν πολλοῖς οὕτω περὶ τὰ τοιαῦτα ἀσυμφώνως τὰ καλὰ καὶ τὰ δίκαια διερριμμένα προσαγορεύεται . 
Κλεινίας φαίνεται γοῦν , ὦ ξένε . 
Ἀθηναῖος τὸ τοίνυν ἡμέτερον , ὦ Κλεινία , πάλιν ἴδωμεν πῶς αὖ περὶ αὐτὰ ταῦτα ἔχει τῆς συμφωνίας . 
Κλεινίας ποίας δὴ πρὸς ποίαν ; 
Ἀθηναῖος ἐν τοῖς ἔμπροσθεν λόγοις οἶμαι διαρρήδην ἐμὲ εἰρηκέναι πως , εἰ δ’ οὖν μὴ πρότερον , ἀλλὰ νῦν ὡς λέγοντα τίθετε— 
Κλεινίας τὸ ποῖον ; 
Ἀθηναῖος ὡς οἱ κακοὶ πάντες εἰς πάντα εἰσὶν ἄκοντες κακοί · τούτου δὲ οὕτως ἔχοντος , ἀνάγκη που τούτῳ συνέπεσθαι τὸν ἑξῆς λόγον . 
Κλεινίας τίνα λέγεις ; 
Ἀθηναῖος ὡς ὁ μὲν ἄδικός που κακός , ὁ δὲ κακὸς ἄκων τοιοῦτος . 
ἀκουσίως δὲ ἑκούσιον οὐκ ἔχει πράττεσθαί ποτε λόγον · ἄκων οὖν ἐκείνῳ φαίνοιτ’ ἂν ἀδικεῖν ὁ ἀδικῶν τῷ τὴν ἀδικίαν ἀκούσιον τιθεμένῳ , καὶ δὴ καὶ νῦν ὁμολογητέον ἐμοί · σύμφημι γὰρ ἄκοντας ἀδικεῖν πάντας—εἰ καί τις φιλονικίας ἢ φιλοτιμίας ἕνεκα ἄκοντας μὲν ἀδίκους εἶναί φησιν , ἀδικεῖν μὴν ἑκόντας πολλούς , ὅ γ’ ἐμὸς λόγος ἐκεῖνος ἀλλ’ οὐχ οὗτος—τίνα οὖν αὖ τρόπον ἔγωγε συμφωνοίην ἂν τοῖς ἐμαυτοῦ λόγοις ; 
εἴ με , ὦ Κλεινία καὶ Μέγιλλε , ἐρωτῷτε · “εἰ δὴ ταῦτα οὕτως ἔχοντά ἐστιν , ὦ ξένε , τί συμβουλεύεις ἡμῖν περὶ τῆς νομοθεσίας τῇ τῶν Μαγνήτων πόλει ; 
πότερον νομοθετεῖν ἢ μή ; ” 
“πῶς γὰρ οὔ ; ” 
φήσω . 
“διοριεῖς οὖν αὐτοῖς ἀκούσιά τε καὶ ἑκούσια ἀδικήματα , καὶ τῶν μὲν ἑκουσίων ἁμαρτημάτων τε καὶ ἀδικημάτων μείζους τὰς ζημίας θήσομεν , τῶν δ’ ἐλάττους ; 
ἢ πάντων ἐξ ἴσης , ὡς οὐκ ὄντων ἀδικημάτων τὸ παράπαν ἑκουσίων ; ” 
Κλεινίας ὀρθῶς μέντοι λέγεις , ὦ ξένε · καὶ τούτοις δὴ τί χρησόμεθα τοῖς νῦν λεγομένοις ; 
Ἀθηναῖος καλῶς ἤρου . 
πρῶτον μὲν τοίνυν αὐτοῖς τόδε χρησώμεθα . 
Κλεινίας τὸ ποῖον ; 
Ἀθηναῖος ἀναμνησθῶμεν ὡς ἔμπροσθεν νυνδὴ καλῶς ἐλέγομεν ὅτι περὶ τὰ δίκαια εἴη παμπόλλη τις ἡμῶν ταραχή τε καὶ ἀσυμφωνία . 
τοῦτο δὲ λαβόντες πάλιν ἐρωτῶμεν ἡμᾶς αὐτούς · “ἆρ’ οὖν περὶ τὴν τούτων ἀπορίαν οὔτ’ ἐξευπορήσαντες οὔτε διορισάμενοι τί ποτ’ ἐστὶν ταῦτα ἀλλήλων διαφέροντα , ἃ δὴ κατὰ πάσας τὰς πόλεις ὑπὸ νομοθετῶν πάντων τῶν πώποτε γενομένων ὡς δύο εἴδη τῶν ἀδικημάτων ὄντα , τὰ μὲν ἑκούσια , τὰ δὲ ἀκούσια , ταύτῃ καὶ νομοθετεῖται · ὁ δὲ παρ’ ἡμῶν νυνδὴ ῥηθεὶς λόγος , ὥσπερ παρὰ θεοῦ λεχθείς , τοσοῦτον μόνον εἰπὼν ἀπαλλάξεται , δοὺς δὲ οὐδένα λόγον ὡς ὀρθῶς εἴρηκεν , κατανομοθετήσει τινὰ τρόπον ; ” 
οὐκ ἔστιν , ἀλλὰ ἀνάγκη πως ταῦτα ἔμπροσθεν τοῦ νομοθετεῖν δηλῶσαι δύο τε ὄντα καὶ τὴν διαφορὰν ἄλλην , ἵνα , ὅταν ἑκατέρῳ τις τὴν δίκην ἐπιτιθῇ , πᾶς ἐπακολουθῇ τοῖς λεγομένοις καὶ δυνατὸς ᾖ τό τε πρεπόντως τεθὲν ἁμῇ γέ πῃ κρῖναι καὶ τὸ μή . 
Κλεινίας καλῶς ἡμῖν φαίνῃ λέγειν , ὦ ξένε · δυοῖν γὰρ θάτερον ἡμᾶς χρεών , ἢ μὴ λέγειν ὡς πάντα ἀκούσια τὰ ἀδικήματα , ἢ τοῦτο ὡς ὀρθῶς εἴρηται πρῶτον διορίσαντας δηλῶσαι . 
Ἀθηναῖος τούτοιν τοίνυν τοῖν δυοῖν τὸ μὲν οὐκ ἀνεκτὸν ἐμοὶ πάντως που γίγνεσθαι , τό γε δὴ μὴ λέγειν , οὕτως οἰόμενον ἔχειν τἀληθές—οὐ γὰρ ἂν νόμιμον οὐδ’ ὅσιον ἂν εἴη—κατὰ τίνα δὲ τρόπον ἐστὸν δύο , εἰ μὴ τῷ τε ἀκουσίῳ καὶ τῷ ἑκουσίῳ διαφέρετον ἑκάτερον ; 
ἀλλὰ ἄλλῳ τινὶ δή ποτε πειρατέον ἁμῶς γέ πως δηλοῦν . 
Κλεινίας παντάπασι μὲν οὖν , ὦ ξένε , τοῦτό γε οὐχ οἷόν τε ἄλλως πως ἡμᾶς διανοηθῆναι . 
Ἀθηναῖος ταῦτα ἔσται . 
φέρε δή , βλάβαι μέν , ὡς ἔοικεν , ἀλλήλων τῶν πολιτῶν ἐν ταῖς κοινωνίαις τε καὶ ὁμιλίαις πολλαὶ γίγνονται , καὶ τό γε ἑκούσιόν τε καὶ ἀκούσιον ἐν αὐταῖς ἄφθονόν ἐστι . 
Κλεινίας πῶς γὰρ οὔ ; 
Ἀθηναῖος μὴ τοίνυν τις τὰς βλάβας πάσας ἀδικίας τιθείς , οὕτως οἴηται καὶ τὰ ἄδικα ἐν αὐταῖσι ταύτῃ γίγνεσθαι διπλᾶ , τὰ μὲν ἑκούσια δή , τὰ δ’ ἀκούσια—βλάβαι γὰρ ἀκούσιοι τῶν πάντων οὔτ’ ἀριθμοῖς οὔτε μεγέθεσιν ἐλάττους εἰσὶ τῶν ἑκουσίων—σκοπεῖσθε δὲ εἴτε τι λέγω λέγων ἃ μέλλω λέγειν , εἴτε καὶ μηδὲν τὸ παράπαν . 
οὐ γάρ φημι ἔγωγε , ὦ Κλεινία καὶ Μέγιλλε , εἴ τίς τινά τι πημαίνει μὴ βουλόμενος ἀλλ’ ἄκων , ἀδικεῖν μέν , ἄκοντα μήν , καὶ ταύτῃ μὲν δὴ νομοθετήσω , τοῦτο ὡς ἀκούσιον ἀδίκημα νομοθετῶν , ἀλλ’ οὐδὲ ἀδικίαν τὸ παράπαν θήσω τὴν τοιαύτην βλάβην , οὔτε ἂν μείζων οὔτε ἂν ἐλάττων τῳ γίγνηται · πολλάκις δὲ ὠφελίαν οὐκ ὀρθὴν γενομένην τὸν τῆς ὠφελίας αἴτιον ἀδικεῖν φήσομεν , ἐὰν ἥ γ’ ἐμὴ νικᾷ . 
σχεδὸν γάρ , ὦ φίλοι , οὔτ’ εἴ τίς τῳ δίδωσίν τι τῶν ὄντων οὔτ’ εἰ τοὐναντίον ἀφαιρεῖται , δίκαιον ἁπλῶς ἢ ἄδικον χρὴ τὸ τοιοῦτον οὕτω λέγειν , ἀλλ’ ἐὰν ἤθει καὶ δικαίῳ τρόπῳ χρώμενός τις ὠφελῇ τινά τι καὶ βλάπτῃ , τοῦτό ἐστιν τῷ νομοθέτῃ θεατέον , καὶ πρὸς δύο ταῦτα δὴ βλεπτέον , πρός τε ἀδικίαν καὶ βλάβην , καὶ τὸ μὲν βλαβὲν ὑγιὲς τοῖς νόμοις εἰς τὸ δυνατὸν ποιητέον , τό τε ἀπολόμενον σῴζοντα καὶ τὸ πεσὸν ὑπό του πάλιν ἐξορθοῦντα , καὶ τὸ θανατωθὲν ἢ τρωθέν , ὑγιές , τὸ δὲ ἀποίνοις ἐξιλασθὲν τοῖς δρῶσι καὶ πάσχουσιν ἑκάστας τῶν βλάψεων , ἐκ διαφορᾶς εἰς φιλίαν πειρατέον ἀεὶ καθιστάναι τοῖς νόμοις . 
Κλεινίας καλῶς ταῦτά γε . 
Ἀθηναῖος τὰς τοίνυν ἀδίκους αὖ βλάβας καὶ κέρδη δέ , ἐάν τις ἀδικῶν τινα κερδαίνειν ποιῇ , τούτων ὁπόσα μὲν ἰατά , ὡς οὐσῶν ἐν ψυχῇ νόσων , ἰᾶσθαι · τὸ δὲ τῆς ἰάσεως ἡμῖν τῆς ἀδικίας τῇδε ῥέπειν χρὴ φάναι . 
Κλεινίας πῇ ; 
Ἀθηναῖος ὅπως ὅτι τις ἂν ἀδικήσῃ μέγα ἢ σμικρόν , ὁ νόμος αὐτὸν διδάξει καὶ ἀναγκάσει τὸ παράπαν εἰς αὖθις τὸ τοιοῦτον ἢ μηδέποτε ἑκόντα τολμῆσαι ποιεῖν ἢ διαφερόντως ἧττον πολύ , πρὸς τῇ τῆς βλάβης ἐκτίσει . 
ταῦτα εἴτε ἔργοις ἢ λόγοις , ἢ μεθ’ ἡδονῶν ἢ λυπῶν , ἢ τιμῶν ἢ ἀτιμιῶν , καὶ χρημάτων ζημίας ἢ καὶ δώρων , ἢ καὶ τὸ παράπαν ᾧτινι τρόπῳ ποιήσει τις μισῆσαι μὲν τὴν ἀδικίαν , στέρξαι δὲ ἢ μὴ μισεῖν τὴν τοῦ δικαίου φύσιν , αὐτό ἐστιν τοῦτο ἔργον τῶν καλλίστων νόμων . 
ὃν δ’ ἂν ἀνιάτως εἰς ταῦτα ἔχοντα αἴσθηται νομοθέτης , δίκην τούτοισι καὶ νόμον θήσει τίνα ; 
γιγνώσκων που τοῖς τοιούτοις πᾶσιν ὡς οὔτε αὐτοῖς ἔτι ζῆν ἄμεινον , τούς τε ἄλλους ἂν διπλῇ ὠφελοῖεν ἀπαλλαττόμενοι τοῦ βίου , παράδειγμα μὲν τοῦ μὴ ἀδικεῖν τοῖς ἄλλοις γενόμενοι , ποιοῦντες δὲ ἀνδρῶν κακῶν ἔρημον τὴν πόλιν , οὕτω δὴ τῶν τοιούτων πέρι νομοθέτῃ κολαστὴν τῶν ἁμαρτημάτων θάνατον ἀνάγκη νέμειν , ἄλλως δὲ οὐδαμῶς . 
Κλεινίας ἔοικε μέν πως λέγεσθαι τὰ παρὰ σοῦ καὶ μάλα μετρίως , ἥδιον δ’ ἂν ἔτι σαφέστερον ἀκούσαιμεν ταῦτα ῥηθέντα , τὸ τῆς ἀδικίας τε καὶ βλάβης διάφορον καὶ τὸ τῶν ἑκουσίων καὶ ἀκουσίων ὡς ἐν τούτοις διαπεποίκιλται . 
Ἀθηναῖος πειρατέον τοίνυν ὡς κελεύετε δρᾶν , καὶ λέγειν . 
δῆλον γὰρ ὅτι τοσόνδε γε περὶ ψυχῆς καὶ λέγετε πρὸς ἀλλήλους καὶ ἀκούετε , ὡς ἓν μὲν ἐν αὐτῇ τῆς φύσεως εἴτε τι πάθος εἴτε τι μέρος ὢν ὁ θυμός , δύσερι καὶ δύσμαχον κτῆμα ἐμπεφυκός , ἀλογίστῳ βίᾳ πολλὰ ἀνατρέπει . 
Κλεινίας πῶς δ’ οὔ ; 
Ἀθηναῖος καὶ μὴν ἡδονήν γε οὐ ταὐτὸν τῷ θυμῷ προσαγορεύομεν , ἐξ ἐναντίας δὲ αὐτῷ φαμεν ῥώμης δυναστεύουσαν , πειθοῖ μετὰ ἀπάτης βιαίου πράττειν πᾶν ὅτιπερ ἂν αὐτῆς ἡ βούλησις ἐθελήσῃ . 
Κλεινίας καὶ μάλα . 
Ἀθηναῖος τρίτον μὴν ἄγνοιαν λέγων ἄν τις τῶν ἁμαρτημάτων αἰτίαν οὐκ ἂν ψεύδοιτο · διχῇ μὴν διελόμενος αὐτὸ ὁ νομοθέτης ἂν βελτίων εἴη , τὸ μὲν ἁπλοῦν αὐτοῦ κούφων ἁμαρτημάτων αἴτιον ἡγούμενος , τὸ δὲ διπλοῦν , ὅταν ἀμαθαίνῃ τις μὴ μόνον ἀγνοίᾳ συνεχόμενος ἀλλὰ καὶ δόξῃ σοφίας , ὡς εἰδὼς παντελῶς περὶ ἃ μηδαμῶς οἶδεν , μετὰ μὲν ἰσχύος καὶ ῥώμης ἑπομένης μεγάλων καὶ ἀμούσων ἁμαρτημάτων τιθεὶς αἴτια τὰ τοιαῦτα , ἀσθενείας δὲ ἑπομένης , παίδειά τε ἁμαρτήματα καὶ πρεσβυτέρων γιγνόμενα θήσει μὲν ἁμαρτήματα καὶ ὡς ἁμαρτάνουσιν νόμους τάξει , πρᾳοτάτους γε μὴν πάντων καὶ συγγνώμης πλείστης ἐχομένους . 
Κλεινίας εἰκότα λέγεις . 
Ἀθηναῖος ἡδονῆς μὲν τοίνυν καὶ θυμοῦ λέγομεν σχεδὸν ἅπαντες ὡς ὁ μὲν κρείττων ἡμῶν , ὁ δὲ ἥττων ἐστίν · καὶ ἔχει ταύτῃ . 
Κλεινίας παντάπασι μὲν οὖν . 
Ἀθηναῖος ἀγνοίας δέ γε ὡς ὁ μὲν ἡμῶν κρείττων , ὁ δὲ ἥττων , οὐκ ἠκούσαμεν πώποτε . 
Κλεινίας ἀληθέστατα . 
Ἀθηναῖος πάντα δέ γε προτρέπειν ταῦτά φαμεν εἰς τὴν αὑτοῦ βούλησιν ἐπισπώμενον ἕκαστον εἰς τἀναντία πολλάκις ἅμα . 
Κλεινίας πλειστάκις μὲν οὖν . 
Ἀθηναῖος νῦν δή σοι τό τε δίκαιον καὶ τὸ ἄδικον , ὅ γε ἐγὼ λέγω , σαφῶς ἂν διορισαίμην οὐδὲν ποικίλλων . 
τὴν γὰρ τοῦ θυμοῦ καὶ φόβου καὶ ἡδονῆς καὶ λύπης καὶ φθόνων καὶ ἐπιθυμιῶν ἐν ψυχῇ τυραννίδα , ἐάντε τι βλάπτῃ καὶ ἐὰν μή , πάντως ἀδικίαν προσαγορεύω · τὴν δὲ τοῦ ἀρίστου δόξαν , ὅπῃπερ ἂν ἔσεσθαι τούτων ἡγήσωνται πόλις εἴτε ἰδιῶταί τινες , ἐὰν αὕτη κρατοῦσα ἐν ψυχαῖς διακοσμῇ πάντα ἄνδρα , κἂν σφάλληταί τι , δίκαιον μὲν πᾶν εἶναι φατέον τὸ ταύτῃ πραχθὲν καὶ τὸ τῆς τοιαύτης ἀρχῆς γιγνόμενον ὑπήκοον ἑκάστων , καὶ ἐπὶ τὸν ἅπαντα ἀνθρώπων βίον ἄριστον , δοξάζεσθαι δὲ ὑπὸ πολλῶν ἀκούσιον ἀδικίαν εἶναι τὴν τοιαύτην βλάβην . 
ἡμῖν δὲ οὐκ ἔστιν τὰ νῦν ὀνομάτων πέρι δύσερις λόγος , ἀλλ’ ἐπειδὴ τῶν ἁμαρτανομένων τρία εἴδη δεδήλωται γιγνόμενα , ταῦτα εἰς μνήμην πρῶτον ἔτι μᾶλλον ἀναληπτέον . 
λύπης μὲν οὖν , ἣν θυμὸν καὶ φόβον ἐπονομάζομεν , ἓν εἶδος ἡμῖν ἐστιν . 
Κλεινίας πάνυ μὲν οὖν . 
Ἀθηναῖος ἡδονῆς δ’ αὖ καὶ ἐπιθυμιῶν δεύτερον , ἐλπίδων δὲ καὶ δόξης τῆς ἀληθοῦς περὶ τὸ ἄριστον ἔφεσις τρίτον ἕτερον . 
τούτου δὲ αὐτοῦ τρία διχῇ τμηθέντος πέντε εἴδη γέγονεν , ὡς νῦν φαμεν · οἷς νόμους διαφέροντας ἀλλήλων πέντε εἴδεσιν θετέον ἐν δυοῖν γένεσιν . 
Κλεινίας τίσιν τούτοις ; 
Ἀθηναῖος τὸ μὲν διὰ βιαίων καὶ συμφανῶν πράξεων πραττόμενον ἑκάστοτε , τὸ δὲ μετὰ σκότους καὶ ἀπάτης λαθραίως γιγνόμενον , ἔστιν δ’ ὅτε καὶ δῑ ἀμφοῖν τούτοιν πραχθέν · ᾧ δὴ καὶ νόμοι τραχύτατοι γίγνοιντο ἄν , εἰ τὸ προσῆκον μέρος ἔχοιεν . 
Κλεινίας εἰκὸς γοῦν . 
Ἀθηναῖος ἴωμεν δὴ τὰ μετὰ ταῦτα ἐκεῖσε ὁπόθεν ἐξέβημεν δεῦρο , περαίνοντες τὴν θέσιν τῶν νόμων . 
ἦν δὲ ἡμῖν κείμενα περί τε τῶν συλώντων , οἶμαι , τοὺς θεοὺς καὶ τὰ περὶ προδοτῶν , ἔτι δὲ τῶν τοὺς νόμους διαφθειρόντων ἐπὶ καταλύσει τῆς παρούσης πολιτείας . 
τούτων δή τις ἂν ἴσως πράξειέν τι μανείς , ἢ νόσοις ἢ γήρᾳ ὑπερμέτρῳ συνεχόμενος , ἢ παιδίᾳ χρώμενος , οὐδέν πω τῶν τοιούτων διαφέρων · ὧν ἂν γίγνηταί τι φανερὸν τοῖς ἐκλεχθεῖσιν ἑκάστοτε δικασταῖς , ἀναφέροντος τοῦ δράσαντος ἢ τοῦ σκηπτομένου ὑπὲρ τοῦ ποιήσαντος , κριθῇ δὲ οὕτω διατεθεὶς παρανομῆσαι , τὴν μὲν βλάβην ἣν ἄν τινα καταβλάψῃ πάντως ἁπλῆν ἀποτινέτω , τῶν δὲ ἄλλων δικαιωμάτων ἀφείσθω , πλὴν ἂν ἄρα τινὰ ἀποκτείνας μὴ καθαρὸς ᾖ τὰς χεῖρας φόνου · οὕτω δ’ εἰς ἄλλην χώραν καὶ τόπον ἀπελθὼν οἰκείτω τὸν ἐνιαυτὸν ἐκδημῶν , πρότερον δὲ ἐλθὼν τοῦ χρόνου ὃν ὁ νόμος ὥρισεν , ἢ καὶ πάσης ἐπιβὰς τῆς οἰκείας χώρας , ἐν δημοσίῳ δεσμῷ δεθεὶς ὑπὸ τῶν νομοφυλάκων δύο ἐνιαυτούς , οὕτως ἀπαλλαττέσθω τῶν δεσμῶν . 
φόνου δὴ καθάπερ ἠρξάμεθα , πειρώμεθα διὰ τέλους παντὸς εἴδους πέρι φόνου θεῖναι τοὺς νόμους , καὶ πρῶτον μὲν τὰ βίαια καὶ ἀκούσια λέγωμεν . 
εἴ τις ἐν ἀγῶνι καὶ ἄθλοις δημοσίοις ἄκων , εἴτε παραχρῆμα εἴτε καὶ ἐν ὑστέροις χρόνοις ἐκ τῶν πληγῶν , ἀπέκτεινέν τινα φίλιον , ἢ κατὰ πόλεμον ὡσαύτως ἢ κατὰ μελέτην τὴν πρὸς πόλεμον , ποιουμένων ἄσκησιν [τῶν ἀρχόντων] 
ψιλοῖς σώμασιν ἢ μετά τινων ὅπλων ἀπομιμουμένων τὴν πολεμικὴν πρᾶξιν , καθαρθεὶς κατὰ τὸν ἐκ Δελφῶν κομισθέντα περὶ τούτων νόμον ἔστω καθαρός · ἰατρῶν δὲ πέρι πάντων , ἂν ὁ θεραπευόμενος ὑπ’ αὐτῶν ἀκόντων τελευτᾷ , καθαρὸς ἔστω κατὰ νόμον . 
ἐὰν δὲ αὐτόχειρ μέν , ἄκων δὲ ἀποκτείνῃ τις ἕτερος ἕτερον , εἴτε τῷ ἑαυτοῦ σώματι ψιλῷ εἴτε ὀργάνῳ ἢ βέλει ἢ πώματος ἢ σίτου δόσει ἢ πυρὸς ἢ χειμῶνος προσβολῇ ἢ στερήσει πνεύματος , αὐτὸς τῷ ἑαυτοῦ σώματι ἢ δῑ ἑτέρων σωμάτων , πάντως ἔστω μὲν ὡς αὐτόχειρ , δίκας δὲ τινέτω τὰς τοιάσδε · ἐὰν μὲν δοῦλον κτείνῃ , νομίζων τὸν ἑαυτοῦ διειργάσθαι τὸν τοῦ τελευτήσαντος δεσπότην ἀβλαβῆ παρεχέτω καὶ ἀζήμιον , ἢ δίκην εἰς τὴν ἀξίαν τοῦ τελευτήσαντος ὑπεχέτω διπλῆν , τῆς δὲ ἀξίας οἱ δικασταὶ διάγνωσιν ποιείσθωσαν , καθαρμοῖς δὲ χρήσασθαι μείζοσίν τε καὶ πλείοσι τῶν περὶ τὰ ἆθλα ἀποκτεινάντων , τούτων δ’ ἐξηγητὰς εἶναι κυρίους οὓς ἂν ὁ θεὸς ἀνέλῃ · ἐὰν δὲ αὑτοῦ δοῦλον , καθηράμενος ἀπαλλαττέσθω τοῦ φόνου κατὰ νόμον . 
ἐὰν δέ τις ἐλεύθερον ἄκων ἀποκτείνῃ , τοὺς μὲν καθαρμοὺς τοὺς αὐτοὺς καθαρθήτω τῷ τὸν δοῦλον ἀποκτείναντι , παλαιὸν δέ τινα τῶν ἀρχαίων μύθων λεγόμενον μὴ ἀτιμαζέτω . 
λέγεται δὲ ὡς ὁ θανατωθεὶς ἄρα βιαίως , ἐν ἐλευθέρῳ φρονήματι βεβιωκώς , θυμοῦταί τε τῷ δράσαντι νεοθνὴς ὤν , καὶ φόβου καὶ δείματος ἅμα διὰ τὴν βίαιον πάθην αὐτὸς πεπληρωμένος , ὁρῶν τε τὸν ἑαυτοῦ φονέα ἐν τοῖς ἤθεσι τοῖς τῆς ἑαυτοῦ συνηθείας ἀναστρεφόμενον , δειμαίνει , καὶ ταραττόμενος αὐτὸς ταράττει κατὰ δύναμιν πᾶσαν τὸν δράσαντα , μνήμην σύμμαχον ἔχων , αὐτόν τε καὶ τὰς πράξεις αὐτοῦ . 
διὸ δὴ χρεών ἐστιν ἄρα ὑπεξελθεῖν τῷ παθόντι τὸν δράσαντα τὰς ὥρας πάσας τοῦ ἐνιαυτοῦ καὶ ἐρημῶσαι πάντας τοὺς οἰκείους τόπους συμπάσης τῆς πατρίδος · ἐὰν δὲ ξένος ὁ τελευτήσας ᾖ , καὶ τῆς τοῦ ξένου χώρας εἰργέσθω τοὺς αὐτοὺς χρόνους . 
τούτῳ δὴ τῷ νόμῳ ἐὰν μὲν ἑκὼν πείθηταί τις , ὁ τοῦ τελευτήσαντος γένει ἐγγύτατα , ἐπίσκοπος ὢν τούτων πάντων γενομένων , ἐχέτω συγγνώμην τε καὶ ἄγων πρὸς αὐτὸν εἰρήνην μέτριος ἂν εἴη πάντως · ἐὰν δέ τις ἀπειθῇ καὶ πρῶτον μὲν ἀκάθαρτος ὢν εἰς τὰ ἱερὰ τολμᾷ πορεύεσθαι καὶ θύειν , ἔτι δὲ τοὺς χρόνους μὴ ἐθέλῃ πληροῦν ἀποξενούμενος τοὺς εἰρημένους , ὁ τοῦ τελευτήσαντος γένει ἐγγύτατα ἐπεξίτω μὲν φόνου τῷ κτείναντι , διπλᾶ δὲ πάντα ἔστω τὰ τιμωρήματα τῷ ὀφλόντι . 
ἐὰν δ’ ὁ προσήκων ἐγγύτατα μὴ ἐπεξίῃ τῷ παθήματι , τὸ μίασμα ὡς εἰς αὐτὸν περιεληλυθός , τοῦ παθόντος προστρεπομένου τὴν πάθην , ὁ βουλόμενος ἐπεξελθὼν τούτῳ δίκην , πέντε ἔτη ἀποσχέσθαι τῆς αὑτοῦ πατρίδος ἀναγκαζέτω κατὰ νόμον . 
ἐὰν δὲ ξένος ἄκων ξένον κτείνῃ τῶν ἐν τῇ πόλει , ἐπεξίτω μὲν ὁ βουλόμενος ἐπὶ τοῖς αὐτοῖς νόμοις , μέτοικος δὲ ὢν ἀπενιαυτησάτω , ξένος δὲ ἂν ᾖ παντάπασιν , πρὸς τῷ καθαρμῷ , ἐάντε ξένον ἐάντε μέτοικον ἐάντε ἀστὸν κτείνῃ , τὸν βίον ἅπαντα τῆς χώρας τῆς τῶν νόμων τῶνδε κυρίας εἰργέσθω · ἐὰν δ’ ἔλθῃ παρανόμως , οἱ νομοφύλακες θανάτῳ ζημιούντων αὐτόν , καὶ ἐὰν ἔχῃ οὐσίαν τινά , τῷ τοῦ παθόντος ἐγγύτατα γένει παραδιδόντων . 
ἐὰν δὲ ἄκων ἔλθῃ , ἂν μὲν κατὰ θάλατταν ἐκπίπτῃ πρὸς τὴν χώραν , σκηνησάμενος ἐν θαλάττῃ τέγγων τοὺς πόδας πλοῦν ἐπιφυλαττέτω , κατὰ γῆν δὲ ἂν βίᾳ ὑπό τινων ἀχθῇ , ἡ πρώτη προστυχοῦσα ἀρχὴ τῶν ἐν τῇ πόλει λύσασα , εἰς τὴν ὑπερορίαν ἐκπεμπέτω ἄσυλον . 
ἐὰν δ’ ἄρα τις αὐτόχειρ μὲν κτείνῃ ἐλεύθερον , θυμῷ δὲ ᾖ τὸ πεπραγμένον ἐκπραχθέν , διχῇ δεῖ πρῶτον τὸ τοιοῦτον διαλαβεῖν . 
θυμῷ γὰρ δὴ πέπρακται καὶ τοῖς ὅσοι ἂν ἐξαίφνης μὲν καὶ ἀπροβουλεύτως τοῦ ἀποκτεῖναι πληγαῖς ἤ τινι τοιούτῳ διαφθείρωσί τινα παραχρῆμα τῆς ὁρμῆς γενομένης , μεταμέλειά τε εὐθὺς τοῦ πεπραγμένου γίγνηται , θυμῷ δὲ καὶ ὅσοι προπηλακισθέντες λόγοις ἢ καὶ ἀτίμοις ἔργοις , μεταδιώκοντες τὴν τιμωρίαν , ὕστερον ἀποκτείνωσί τινα βουληθέντες κτεῖναι καὶ τὸ πεπραγμένον αὐτοῖς ἀμεταμέλητον γίγνηται . 
διττοὺς μὲν δὴ τοὺς φόνους , ὡς ἔοικε , θετέον , καὶ σχεδὸν ἀμφοτέρους θυμῷ γεγονότας , μεταξὺ δέ που τοῦ τε ἑκουσίου καὶ ἀκουσίου δικαιότατ’ ἂν λεγομένους . 
οὐ μὴν ἀλλ’ εἰκών ἐσθ’ ἑκάτερος · ὁ μὲν τὸν θυμὸν φυλάττων καὶ οὐκ ἐκ τοῦ παραχρῆμα ἐξαίφνης ἀλλὰ μετὰ ἐπιβουλῆς ὕστερον χρόνῳ τιμωρούμενος ἑκουσίῳ ἔοικεν , ὁ δὲ ἀταμιεύτως ταῖς ὀργαῖς καὶ ἐκ τοῦ παραχρῆμα εὐθὺς χρώμενος ἀπροβουλεύτως ὅμοιος μὲν ἀκουσίῳ , ἔστι δὲ οὐδ’ οὗτος αὖ παντάπασιν ἀκούσιος ἀλλ’ εἰκὼν ἀκουσίου . 
διὸ χαλεποὶ διορίζειν οἱ τῷ θυμῷ πραχθέντες φόνοι , πότερον ἑκουσίους αὐτοὺς ἤ τινας ὡς ἀκουσίους νομοθετητέον , βέλτιστον μὴν καὶ ἀληθέστατον εἰς εἰκόνα μὲν ἄμφω θεῖναι , τεμεῖν δὲ αὐτὼ χωρὶς τῇ ἐπιβουλῇ καὶ ἀπροβουλίᾳ , καὶ τοῖς μὲν μετ’ ἐπιβουλῆς τε καὶ ὀργῇ κτείνασιν τὰς τιμωρίας χαλεπωτέρας , τοῖς δὲ ἀπροβουλεύτως τε καὶ ἐξαίφνης πρᾳοτέρας νομοθετεῖν · τὸ γὰρ εἰκὸς μείζονι κακῷ μειζόνως , τὸ δ’ ἐλάττονι τιμωρητέον ἐλαττόνως . 
ποιητέον δὴ καὶ τοῖς ἡμετέροις νόμοις οὕτω . 
Κλεινίας παντάπασι μὲν οὖν . 
Ἀθηναῖος πάλιν ἐπανελθόντες τοίνυν λέγωμεν · ἂν ἄρα τις αὐτόχειρ μὲν κτείνῃ ἐλεύθερον , τὸ δὲ πεπραγμένον ἀπροβουλεύτως ὀργῇ τινι γένηται πραχθέν , τὰ μὲν ἄλλα , καθάπερ ἄνευ θυμοῦ κτείναντι προσῆκέν τῳ πάσχειν , πασχέτω , δύο δ’ ἐξ ἀνάγκης ἔτη φευγέτω κολάζων τὸν αὑτοῦ θυμόν . 
ὁ δὲ θυμῷ μέν , μετ’ ἐπιβουλῆς δὲ κτείνας τὰ μὲν ἄλλα κατὰ τὸν πρόσθεν αὖ , τρία δὲ ἔτη , καθάπερ ἅτερος ἔφευγεν τὰ δύο , φευγέτω , μεγέθει θυμοῦ πλείω τιμωρηθεὶς χρόνον . 
καθόδου δὲ πέρι τούτοις ὧδε ἔστω . 
χαλεπὸν μὲν ἀκριβῶς νομοθετεῖν · ἔστι γὰρ ὅτε τούτοιν ὁ τῷ νόμῳ ταχθεὶς χαλεπώτερος ἡμερώτερος ἄν , ὁ δὲ ἡμερώτερος χαλεπώτερος ἂν εἴη , καὶ τὰ περὶ τὸν φόνον ἀγριωτέρως ἂν πράξειεν , ὁ δὲ ἡμερωτέρως · ὡς δὲ τὸ πολὺ κατὰ τὰ νῦν εἰρημένα συμβαίνει γιγνόμενα . 
τούτων οὖν πάντων ἐπιγνώμονας εἶναι χρὴ νομοφύλακας , ἐπειδὰν δὲ ὁ χρόνος ἔλθῃ τῆς φυγῆς ἑκατέρῳ , πέμπειν αὐτῶν δικαστὰς δώδεκα ἐπὶ τοὺς ὅρους τῆς χώρας , ἐσκεμμένους ἐν τῷ χρόνῳ τούτῳ τὰς τῶν φυγόντων πράξεις ἔτι σαφέστερον , καὶ τῆς αἰδοῦς τε πέρι καὶ καταδοχῆς τούτων δικαστὰς γίγνεσθαι , τοὺς δὲ αὖ τοῖς δικασθεῖσιν ὑπὸ τῶν τοιούτων ἀρχόντων ἐμμένειν . 
ἐὰν δ’ αὖθίς ποτε κατελθὼν ὁπότερος αὐτοῖν ἡττηθεὶς ὀργῇ πράξῃ ταὐτὸν τοῦτο , φυγὼν μηκέτι κατέλθῃ , κατελθὼν δέ , κατὰ τὴν τοῦ ξένου ἄφιξιν ταύτῃ πασχέτω . 
δοῦλον δ’ ὁ κτείνας ἑαυτοῦ μὲν καθηράσθω , ἐὰν δὲ ἀλλότριον θυμῷ , διπλῇ τὸ βλάβος ἐκτεισάτω τῷ κεκτημένῳ . 
ὅστις δ’ ἂν τῶν ἀποκτεινάντων πάντων μὴ πείθηται τῷ νόμῳ , ἀλλ’ ἀκάθαρτος ὢν ἀγοράν τε καὶ ἆθλα καὶ τὰ ἄλλα ἱερὰ μιαίνῃ , ὁ βουλόμενος , τόν τε ἐπιτρέποντα τῶν προσηκόντων τῷ τελευτήσαντι καὶ τὸν ἀποκτείναντα εἰς δίκην καταστήσας , τὴν διπλασίαν χρημάτων τε καὶ τῶν ἄλλων πράξεων ἀναγκαζέτω πράττειν τε καὶ ἐκτίνειν , τὸ δὲ ἔκτεισμα αὐτὸς αὑτῷ κομιζέσθω κατὰ τὸν νόμον . 
ἐὰν δέ τις θυμῷ δοῦλος δεσπότην αὑτοῦ κτείνῃ , τοὺς προσήκοντας τοῦ τελευτήσαντος χρωμένους τῷ κτείναντι χρείαν ἣν ἂν ἐθέλωσι , πλὴν μηδαμῇ μηδαμῶς ζωγροῦντας , καθαροὺς εἶναι · ἐὰν δὲ ἄλλος τις δοῦλος ἐλεύθερον ἀποκτείνῃ θυμῷ , παραδιδόντων οἱ δεσπόται τὸν δοῦλον τοῖς προσήκουσι τοῦ τελευτήσαντος , οἱ δὲ ἐξ ἀνάγκης μὲν θανατωσάντων τὸν δράσαντα , τρόπῳ δὲ ᾧ ἂν ἐθέλωσιν . 
ἂν δ’ , ὃ γίγνεται μέν , ὀλιγάκις δέ , διὰ θυμὸν πατὴρ ἢ μήτηρ ὑὸν ἢ θυγατέρα πληγαῖς ἤ τινι τρόπῳ βιαίῳ κτείνῃ , καθάρσεις μὲν τὰς αὐτὰς τοῖς ἄλλοις καθαιρέσθω καὶ ἐνιαυτοὺς τρεῖς ἀπενιαυτεῖν , κατελθόντων δὲ τῶν κτεινάντων , ἀπαλλάττεσθαι γυναῖκά τε ἀπ’ ἀνδρὸς καὶ τὸν ἄνδρα ἀπὸ γυναικός , καὶ μή ποτ’ ἔτι κοινῇ παιδοποιήσασθαι , μηδὲ συνέστιον ὧν ἔκγονον ἢ ἀδελφὸν ἀπεστέρηκε γίγνεσθαί ποτε μηδὲ κοινωνὸν ἱερῶν · ὁ δὲ ἀσεβῶν τε περὶ ταῦτα καὶ ἀπειθῶν ὑπόδικος ἀσεβείας γιγνέσθω τῷ ἐθέλοντι . 
γυναῖκα δὲ γαμετὴν ἐὰν ἀνὴρ δῑ ὀργὴν κτείνῃ τινά τις , ἢ γυνὴ ἑαυτῆς ἄνδρα ταὐτὸν τοῦτο ὡσαύτως ἐργάσηται , καθαίρεσθαι μὲν τοὺς αὐτοὺς καθαρμούς , τριετεῖς δὲ ἀπενιαυτήσεις διατελεῖν . 
κατελθὼν δὲ ὅ τι τοιοῦτον δράσας , τοῖς αὑτοῦ παισὶν ἱερῶν μὴ κοινωνείτω μηδὲ ὁμοτράπεζος γιγνέσθω ποτέ · ἀπειθῶν δὲ ὁ γεννήτωρ ἢ ὁ γεννηθεὶς ἀσεβείας αὖ ὑπόδικος γιγνέσθω τῷ ἐθέλοντι . 
καὶ ἐὰν ἀδελφὸς ἀδελφὸν ἢ ἀδελφήν , ἢ ἀδελφὴ ἀδελφὸν ἢ ἀδελφὴν θυμῷ κτείνῃ , τὰ μὲν τῶν καθαρμῶν καὶ ἀπενιαυτήσεων ὡσαύτως , καθάπερ εἴρηται τοῖς γονεῦσι καὶ τοῖς ἐκγόνοις , εἰρήσθω δεῖν γίγνεσθαι καὶ τούτοις—ὧν ἀδελφούς τε ἀδελφῶν καὶ γονέας ἐστέρηκε παίδων , τούτοις δὲ συνέστιος αὐτοῖς μηδέποτε γιγνέσθω μηδὲ κοινωνὸς ἱερῶν—ἐὰν δέ τις ἀπειθῇ , τῷ τῆς περὶ ταῦτα ἀσεβείας εἰρημένῳ νόμῳ ὑπόδικος ὀρθῶς ἂν γίγνοιτο μετὰ δίκης . 
ἐὰν δ’ ἄρα τις εἰς τοσοῦτον ἀκρατὴς θυμοῦ γίγνηται πρὸς τοὺς γεννήσαντας , ὥστε μανίαις ὀργῆς τῶν γεννητόρων τολμῆσαι κτεῖναί τινα , ἐὰν μὲν ὁ τελευτήσας πρὶν τελευτῆσαι τὸν δράσαντα φόνου ἀφιῇ ἑκών , καθάπερ οἱ τὸν ἀκούσιον φόνον ἐξεργασάμενοι καθαρθείς , καὶ τἆλλα ὅσαπερ ἐκεῖνοι πράξας , καθαρὸς ἔστω , ἐὰν δὲ μὴ ἀφῇ , πολλοῖς ἔνοχος ἔστω νόμοις ὁ δράσας τι τοιοῦτον · καὶ γὰρ αἰκίας δίκαις ταῖς ἐσχάταις ἔνοχος ἂν γίγνοιτο καὶ ἀσεβείας ὡσαύτως καὶ ἱεροσυλίας , τὴν τοῦ γεννητοῦ ψυχὴν συλήσας , ὥστ’ εἴπερ οἷόν τ’ ἦν τὸ πολλάκις ἀποθνῄσκειν τὸν αὐτόν , καὶ τὸν πατροφόνον ἢ μητροκτόνον , ἐξεργασάμενον θυμῷ τοῦτο , δικαιότατον θανάτων πολλῶν ἦν τυγχάνειν . 
ᾧ γὰρ μόνῳ οὐδ’ ἀμυνομένῳ θάνατον , μέλλοντι ὑπὸ τῶν γονέων τελευτήσεσθαι , παρέξει νόμος οὐδεὶς κτεῖναι τὸν πατέρα ἢ μητέρα , τοὺς εἰς φῶς τὴν ἐκείνου φύσιν ἀγαγόντας , ἀλλ’ ὑπομείναντα τὰ πάντα πάσχειν πρίν τι δρᾶν τοιοῦτον νομοθετήσει , πῶς τούτῳ δίκης γε ἄλλως προσῆκον τυγχάνειν ἂν γίγνοιτο ἐν νόμῳ ; 
κείσθω δὴ τῷ πατέρα ἢ μητέρα ἀποκτείναντι θυμῷ θάνατος ἡ ζημία . 
ἀδελφὸς δὲ ἂν ἀδελφὸν κτείνῃ ἐν στάσεσι μάχης γενομένης ἤ τινι τρόπῳ τοιούτῳ , ἀμυνόμενος ἄρχοντα χειρῶν πρότερον , καθάπερ πολέμιον ἀποκτείνας ἔστω καθαρός , καὶ ἐὰν πολίτης πολίτην , ὡσαύτως , ἢ ξένος ξένον . 
ἐὰν δὲ ἀστὸς ξένον ἢ ξένος ἀστὸν ἀμυνόμενος κτείνῃ , κατὰ ταὐτὰ ἔστω τοῦ καθαρὸς εἶναι . 
καὶ ἐὰν δοῦλος δοῦλον , ὡσαύτως · ἐὰν δὲ αὖ δοῦλος ἐλεύθερον ἀμυνόμενος ἀποκτείνῃ , καθάπερ ὁ κτείνας πατέρα , τοῖς αὐτοῖς ἔνοχος ἔστω νόμοις . 
ὃ δὲ περὶ τῆς ἀφέσεως εἴρηται φόνου πατρί , ταὐτὸν τοῦτο ἔστω περὶ ἁπάσης τῶν τοιούτων ἀφέσεως , ἐὰν ὁστισοῦν ὁτῳοῦν ἀφιῇ τοῦτο ἑκών , ὡς ἀκουσίου γεγονότος τοῦ φόνου , οἵ τε καθαρμοὶ γιγνέσθωσαν τῷ δράσαντι καὶ ἐνιαυτὸς εἷς ἔστω τῆς ἐκδημίας ἐν νόμῳ . 
καὶ τὰ μὲν δὴ βίαιά τε καὶ ἀκούσια καὶ κατὰ τὸν θυμὸν γιγνόμενα περὶ φόνους μετρίως εἰρήσθω · τὰ δὲ περὶ τὰ ἑκούσια καὶ κατ’ ἀδικίαν πᾶσαν γιγνόμενα τούτων πέρι καὶ ἐπιβουλῆς δῑ ἥττας ἡδονῶν τε καὶ ἐπιθυμιῶν καὶ φθόνων , ταῦτα μετ’ ἐκεῖνα ἡμῖν λεκτέον . 
Κλεινίας ὀρθῶς λέγεις . 
Ἀθηναῖος πάλιν δὴ πρῶτον περὶ τῶν τοιούτων εἰς δύναμιν εἴπωμεν ὁπόσα ἂν εἴη . 
τὸ μὲν δὴ μέγιστον ἐπιθυμία κρατοῦσα ψυχῆς ἐξηγριωμένης ὑπὸ πόθων · τοῦτο δ’ ἐστὶν μάλιστα ἐνταῦθα οὗ πλεῖστός τε καὶ ἰσχυρότατος ἵμερος ὢν τυγχάνει τοῖς πολλοῖς , ἡ τῶν χρημάτων τῆς ἀπλήστου καὶ ἀπείρου κτήσεως ἔρωτας μυρίους ἐντίκτουσα δύναμις διὰ φύσιν τε καὶ ἀπαιδευσίαν τὴν κακήν . 
τῆς δὲ ἀπαιδευσίας ἡ τοῦ κακῶς ἐπαινεῖσθαι πλοῦτον αἰτία φήμη πρὸς τῶν Ἑλλήνων τε καὶ βαρβάρων · πρῶτον γὰρ τῶν ἀγαθῶν αὐτὸ προκρίνοντες , τρίτον ὄν , τούς τ’ ἐπιγιγνομένους λωβῶνται καὶ ἑαυτούς . 
τὸ γὰρ ἀληθὲς λέγεσθαι περὶ τοῦ πλούτου κατὰ πόλεις πάσας πάντων κάλλιστον καὶ ἄριστον , ὡς ἕνεκα σώματός ἐστι , καὶ σῶμα ψυχῆς ἕνεκα · ἀγαθῶν μὲν οὖν ὄντων ὧν ἕνεκα ὁ πλοῦτος εἶναι πέφυκε , τρίτον ἂν εἴη μετὰ σώματος ἀρετὴν καὶ ψυχῆς . 
διδάσκαλος οὖν ἂν ὁ λόγος οὗτος γίγνοιτο ὡς οὐ χρὴ πλουτεῖν ζητεῖν τὸν εὐδαίμονα ἐσόμενον , ἀλλὰ δικαίως πλουτεῖν καὶ σωφρόνως · καὶ φόνοι οὕτως οὐκ ἂν γίγνοιντο ἐν πόλεσιν φόνοις δεόμενοι καθαίρεσθαι . 
νῦν δέ , ὅπερ ἀρχόμενοι τούτων εἴπομεν , ἓν μὲν τοῦτ’ ἐστὶ καὶ μέγιστον ὃ ποιεῖ φόνου ἑκουσίου τὰς μεγίστας δίκας . 
δεύτερον δὲ φιλοτίμου ψυχῆς ἕξις , φθόνους ἐντίκτουσα , χαλεποὺς συνοίκους μάλιστα μὲν αὐτῷ τῷ κεκτημένῳ τὸν φθόνον , δευτέροις δὲ τοῖς ἀρίστοις τῶν ἐν τῇ πόλει . 
τρίτον δὲ οἱ δειλοὶ καὶ ἄδικοι φόβοι πολλοὺς δὴ φόνους εἰσὶν ἐξειργασμένοι , ὅταν ᾖ τῳ πραττόμενα ἢ πεπραγμένα ἃ μηδένα βούλονταί σφισιν συνειδέναι γιγνόμενα ἢ γεγονότα · τοὺς οὖν τούτων μηνυτὰς ἀναιροῦσι θανάτοις , ὅταν ἄλλῳ μηδενὶ δύνωνται τρόπῳ . 
τούτων δὴ πάντων πέρι προοίμια μὲν εἰρημένα ταῦτ’ ἔστω , καὶ πρὸς τούτοις , ὃν καὶ πολλοὶ λόγον τῶν ἐν ταῖς τελεταῖς περὶ τὰ τοιαῦτα ἐσπουδακότων ἀκούοντες σφόδρα πείθονται , τὸ τῶν τοιούτων τίσιν ἐν Ἅιδου γίγνεσθαι , καὶ πάλιν ἀφικομένοις δεῦρο ἀναγκαῖον εἶναι τὴν κατὰ φύσιν δίκην ἐκτεῖσαι , τὴν τοῦ παθόντος ἅπερ αὐτὸς ἔδρασεν , ὑπ’ ἄλλου τοιαύτῃ μοίρᾳ τελευτῆσαι τὸν τότε βίον . 
πειθομένῳ μὲν δὴ καὶ πάντως φοβουμένῳ ἐξ αὐτοῦ τοῦ προοιμίου τὴν τοιαύτην δίκην οὐδὲν δεῖ τὸν ἐπὶ τούτῳ νόμον ὑμνεῖν , ἀπειθοῦντι δὲ νόμος ὅδε εἰρήσθω τῇ γραφῇ · ὃς ἂν ἐκ προνοίας τε καὶ ἀδίκως ὁντιναοῦν τῶν ἐμφυλίων αὐτόχειρ κτείνῃ , πρῶτον μὲν τῶν νομίμων εἰργέσθω , μήτε ἱερὰ μήτε ἀγορὰν μήτε λιμένας μήτε ἄλλον κοινὸν σύλλογον μηδένα μιαίνων , ἐάντε τις ἀπαγορεύῃ τῷ δράσαντι ταῦτα ἀνθρώπων καὶ ἐὰν μή—ὁ γὰρ νόμος ἀπαγορεύει καὶ ἀπαγορεύων ὑπὲρ πάσης τῆς πόλεως ἀεὶ φαίνεταί τε καὶ φανεῖται 
—ὁ δὲ μὴ ἐπεξιὼν δέον , ἢ μὴ προαγορεύων εἴργεσθαι , τῶν ἐντὸς ἀνεψιότητος , πρὸς ἀνδρῶν τε καὶ γυναικῶν προσήκων τῷ τελευτήσαντι , πρῶτον μὲν τὸ μίασμα εἰς αὑτὸν καὶ τὴν τῶν θεῶν ἔχθραν δέχοιτο , ὡς ἡ τοῦ νόμου ἀρὰ τὴν φήμην προτρέπεται , τὸ δὲ δεύτερον ὑπόδικος τῷ ἐθέλοντι τιμωρεῖν ὑπὲρ τοῦ τελευτήσαντος γιγνέσθω . 
ὁ δὲ ἐθέλων τιμωρεῖν , τῶν τε ἐπὶ τούτοις λουτρῶν φυλακῆς πέρι καὶ ὅσων ἂν ἑτέρων ὁ θεὸς περὶ ταῦτα νόμιμα παραδῷ , πάντα ἀποτελῶν , καὶ τὴν πρόρρησιν προαγορεύων , ἴτω ἀναγκάζων τὸν δράσαντα ὑπέχειν τὴν τῆς δίκης πρᾶξιν κατὰ νόμον . 
ταῦτα δὲ ὅτι μὲν γίγνεσθαι χρεών ἐστι διά τινων ἐπευχῶν καὶ θυσιῶν θεοῖς τισιν οἷς τῶν τοιούτων μέλει , φόνους μὴ γίγνεσθαι κατὰ πόλεις , ῥᾴδιον ἀποφαίνεσθαι νομοθέτῃ · τίνες δ’ εἰσὶν οἱ θεοὶ καὶ τίς ὁ τρόπος τῶν τοιούτων δικῶν τῆς εἰσαγωγῆς ὀρθότατα πρὸς τὸ θεῖον ἂν γιγνόμενος εἴη , νομοφύλακες μετ’ ἐξηγητῶν καὶ μάντεων καὶ τοῦ θεοῦ νομοθετησάμενοι , τὰς δίκας εἰσαγόντων ταύτας . 
δικαστὰς δὲ αὐτῶν εἶναι τοὺς αὐτοὺς οὕσπερ τοῖς τὰ ἱερὰ συλῶσιν διαδικάζειν ἐρρήθη κυρίως · ὁ δὲ ὀφλὼν θανάτῳ ζημιούσθω καὶ μὴ ἐν τῇ τοῦ παθόντος χώρᾳ θαπτέσθω , ἀναιδείας ἕνεκα πρὸς τῷ ἀσεβεῖν . 
φυγὼν δὲ καὶ μὴ ’θελήσας κρίσιν ὑποσχεῖν φευγέτω ἀειφυγίαν · ἐὰν δέ τις ἐπιβῇ που τῶν τῆς τοῦ φονευθέντος χώρας , ὁ προστυχὼν πρῶτος τῶν οἰκείων τοῦ ἀποθανόντος ἢ καὶ τῶν πολιτῶν ἀνατὶ κτεινέτω , ἢ δήσας τοῖς ἄρχουσι τῶν τὴν δίκην κρινάντων κτεῖναι παραδότω . 
ὁ δὲ ἐπισκηπτόμενος ἅμα καὶ κατεγγυάτω τὸν ᾧ ἂν ἐπισκήπτηται · ὁ δὲ παρεχέτω τοὺς ἐγγυητάς , ἀξιόχρεως οὓς ἂν ἡ τῶν περὶ ταῦτα δικαστῶν ἀρχὴ κρίνῃ , τρεῖς ἐγγυητὰς ἀξιόχρεως παρέξειν ἐγγυωμένους εἰς δίκην · ἐὰν δὲ ἢ μὴ ἐθέλῃ ἢ ἀδυνατῇ τις καθιστάναι , τὴν ἀρχὴν παραλαβοῦσαν δήσασαν φυλάττειν καὶ παρέχειν εἰς τὴν κρίσιν τῆς δίκης . 
ἐὰν δὲ αὐτόχειρ μὲν μή , βουλεύσῃ δὲ θάνατόν τις ἄλλος ἑτέρῳ καὶ τῇ βουλήσει τε καὶ ἐπιβουλεύσει ἀποκτείνας αἴτιος ὢν καὶ μὴ καθαρὸς τὴν ψυχὴν τοῦ φόνου ἐν πόλει ἐνοικῇ , γιγνέσθων καὶ τούτῳ κατὰ ταὐτὰ αἱ κρίσεις τούτων πέρι πλὴν τῆς ἐγγύης , τῷ δὲ ὀφλόντι ταφῆς τῆς οἰκείας ἐξέστω τυχεῖν , τὰ δὲ ἄλλα κατὰ ταὐτὰ ὡσαύτως τῷ πρόσθεν ῥηθέντι περὶ αὐτὸν γιγνέσθω . 
τὰ αὐτὰ δὲ ἔστω ταῦτα ξένοισί τε πρὸς ξένους καὶ ἀστοῖσι καὶ ξένοις πρὸς ἀλλήλους , δούλοις τε αὖ πρὸς δούλους , τῆς τε αὐτοχειρίας πέρι καὶ ἐπιβουλεύσεως , πλὴν τῆς ἐγγύης · ταύτην δέ , καθάπερ εἴρηται , τοὺς αὐτόχειρας κατεγγυᾶσθαι , τὸν δὲ προαγορεύοντα τὸν φόνον ἅμα κατεγγυᾶν καὶ τούτους . 
ἐὰν δὲ δοῦλος ἐλεύθερον ἑκών , εἴτε αὐτόχειρ εἴτε βουλεύσας , ἀποκτείνῃ καὶ ὄφλῃ τὴν δίκην , ὁ τῆς πόλεως κοινὸς δήμιος ἄγων πρὸς τὸ μνῆμα τοῦ ἀποθανόντος , ὅθεν ἂν ὁρᾷ τὸν τύμβον , μαστιγώσας ὁπόσας ἂν ὁ ἑλὼν προστάττῃ , ἐάνπερ βιῷ παιόμενος ὁ φονεύς , θανατωσάτω . 
ἐὰν δέ τις δοῦλον κτείνῃ μηδὲν ἀδικοῦντα , φόβῳ δὲ μὴ μηνυτὴς αἰσχρῶν ἔργων καὶ κακῶν αὐτοῦ γίγνηται , ἤ τινος ἕνεκα ἄλλου τοιούτου , καθάπερ ἂν εἰ πολίτην κτείνας ὑπεῖχε φόνου δίκας , ὡσαύτως καὶ τοῦ τοιούτου δούλου κατὰ τὰ αὐτὰ ἀποθανόντος οὕτως ὑπεχέτω.ἐὰν δὲ δὴ γίγνηται ἐφ’ οἷσι καὶ νομοθετεῖν δεινὸν καὶ οὐδαμῶς προσφιλές , μὴ νομοθετεῖν δὲ ἀδύνατον , συγγενῶν αὐτόχειρας φόνους ἢ δῑ ἐπιβουλεύσεως γενομένους , ἑκουσίους τε καὶ ἀδίκους πάντως , οἳ τὰ μὲν πολλὰ ἐν κακῶς οἰκούσαις καὶ τρεφομέναις γίγνονται πόλεσιν , γένοιτο δ’ ἄν πού τι καὶ ἐν ᾗ μή τις ἂν προσδοκήσειεν χώρᾳ , λέγειν μὲν δὴ χρεὼν αὖ πάλιν τὸν ἔμπροσθε σμικρῷ ῥηθέντα λόγον , ἂν ἄρα τις ἀκούων ἡμῶν οἷος ἀποσχέσθαι γένηται μᾶλλον ἑκὼν διὰ τὰ τοιαῦτα φόνων τῶν πάντῃ ἀνοσιωτάτων . 
ὁ γὰρ δὴ μῦθος ἢ λόγος , ἢ ὅτι χρὴ προσαγορεύειν αὐτόν , ἐκ παλαιῶν ἱερέων εἴρηται σαφῶς , ὡς ἡ τῶν συγγενῶν αἱμάτων τιμωρὸς δίκη ἐπίσκοπος νόμῳ χρῆται τῷ νυνδὴ λεχθέντι καὶ ἔταξεν ἄρα δράσαντί τι τοιοῦτον παθεῖν ταὐτὰ ἀναγκαίως ἅπερ ἔδρασεν · εἰ πατέρα ἀπέκτεινέν ποτέ τις , αὐτὸν τοῦτο ὑπὸ τέκνων τολμῆσαι βίᾳ πάσχοντα ἔν τισι χρόνοις , κἂν εἰ μητέρα , γενέσθαι τε αὐτὸν θηλείας μετασχόντα φύσεως ἀναγκαῖον , γενόμενόν τε ὑπὸ τῶν γεννηθέντων λιπεῖν τὸν βίον ἐν χρόνοις ὑστέροις · τοῦ γὰρ κοινοῦ μιανθέντος αἵματος οὐκ εἶναι κάθαρσιν ἄλλην , οὐδὲ ἔκπλυτον ἐθέλειν γίγνεσθαι τὸ μιανθὲν πρὶν φόνον φόνῳ ὁμοίῳ ὅμοιον ἡ δράσασα ψυχὴ τείσῃ καὶ πάσης τῆς συγγενείας τὸν θυμὸν ἀφιλασαμένη κοιμίσῃ . 
ταῦτα δὴ παρὰ θεῶν μέν τινα φοβούμενον τὰς τιμωρίας εἴργεσθαι χρὴ τὰς τοιαύτας · εἰ δέ τινας οὕτως ἀθλία συμφορὰ καταλάβοι , ὥστε πατρὸς ἢ μητρὸς ἢ ἀδελφῶν ἢ τέκνων ἐκ προνοίας ἑκουσίως ψυχὴν τολμῆσαι ἀποστερεῖν σώματος , ὁ παρὰ τοῦ θνητοῦ νομοθέτου νόμος ὧδε περὶ τῶν τοιούτων νομοθετεῖ , Προρρήσεις μὲν τὰς περὶ τῶν νομίμων εἴργεσθαι καὶ ἐγγύας τὰς αὐτὰς εἶναι καθάπερ ἐρρήθη τοῖς ἔμπροσθεν · ἐὰν δέ τις ὄφλῃ φόνου τοιούτου , τούτων κτείνας τινά , οἱ μὲν τῶν δικαστῶν ὑπηρέται καὶ ἄρχοντες ἀποκτείναντες , εἰς τεταγμένην τρίοδον ἔξω τῆς πόλεως ἐκβαλλόντων γυμνόν , αἱ δὲ ἀρχαὶ πᾶσαι ὑπὲρ ὅλης τῆς πόλεως , λίθον ἕκαστος φέρων , ἐπὶ τὴν κεφαλὴν τοῦ νεκροῦ βάλλων ἀφοσιούτω τὴν πόλιν ὅλην , μετὰ δὲ τοῦτο εἰς τὰ τῆς χώρας ὅρια φέροντες ἐκβαλλόντων τῷ νόμῳ ἄταφον.τὸν δὲ δὴ πάντων οἰκειότατον καὶ λεγόμενον φίλτατον ὃς ἂν ἀποκτείνῃ , τί χρὴ πάσχειν ; 
λέγω δὲ ὃς ἂν ἑαυτὸν κτείνῃ , τὴν τῆς εἱμαρμένης βίᾳ ἀποστερῶν μοῖραν , μήτε πόλεως ταξάσης δίκῃ , μήτε περιωδύνῳ ἀφύκτῳ προσπεσούσῃ τύχῃ ἀναγκασθείς , μηδὲ αἰσχύνης τινὸς ἀπόρου καὶ ἀβίου μεταλαχών , ἀργίᾳ δὲ καὶ ἀνανδρίας δειλίᾳ ἑαυτῷ δίκην ἄδικον ἐπιθῇ . 
τούτῳ δὴ τὰ μὲν ἄλλα θεὸς οἶδεν ἃ χρὴ νόμιμα γίγνεσθαι περὶ καθαρμούς τε καὶ ταφάς , ὧν ἐξηγητάς τε ἅμα καὶ τοὺς περὶ ταῦτα νόμους ἐπανερομένους χρὴ τοὺς ἐγγύτατα γένει ποιεῖν αὐτοῖσιν κατὰ τὰ προσταττόμενα · τάφους δ’ εἶναι τοῖς οὕτω φθαρεῖσι πρῶτον μὲν κατὰ μόνας μηδὲ μεθ’ ἑνὸς συντάφου , εἶτα ἐν τοῖς τῶν δώδεκα ὁρίοισι μερῶν τῶν ὅσα ἀργὰ καὶ ἀνώνυμα θάπτειν ἀκλεεῖς αὐτούς , μήτε στήλαις μήτε ὀνόμασι δηλοῦντας τοὺς τάφους . 
ἐὰν δ’ ἄρα ὑποζύγιον ἢ ζῷον ἄλλο τι φονεύσῃ τινά , πλὴν τῶν ὅσα ἐν ἀγῶνι τῶν δημοσίᾳ τιθεμένων ἀθλεύοντά τι τοιοῦτον δράσῃ , ἐπεξίτωσαν μὲν οἱ προσήκοντες τοῦ φόνου τῷ κτείναντι , διαδικαζόντων δὲ τῶν ἀγρονόμων οἷσιν ἂν καὶ ὁπόσοις προστάξῃ ὁ προσήκων , τὸ δὲ ὀφλὸν ἔξω τῶν ὅρων τῆς χώρας ἀποκτείναντας διορίσαι . 
ἐὰν δὲ ἄψυχόν τι ψυχῆς ἄνθρωπον στερήσῃ , πλὴν ὅσα κεραυνὸς ἤ τι παρὰ θεοῦ τοιοῦτον βέλος ἰόν , τῶν δὲ ἄλλων ὅσα τινὸς προσπεσόντος ἢ αὐτὸ ἐμπεσὸν κτείνῃ τινά , δικαστὴν μὲν αὐτῷ καθιζέτω τῶν γειτόνων τὸν ἐγγύτατα ὁ προσήκων γένει , ἀφοσιούμενος ὑπὲρ αὑτοῦ τε καὶ ὑπὲρ τῆς συγγενείας ὅλης , τὸ δὲ ὀφλὸν ἐξορίζειν , καθάπερ ἐρρήθη τὸ τῶν ζῴων γένος.ἐὰν δὲ τεθνεὼς μὲν αὖ τις φανῇ , ἄδηλος δὲ ὁ κτείνας ᾖ καὶ μὴ ἀμελῶς ζητοῦσιν ἀνεύρετος γίγνηται , τὰς μὲν προρρήσεις τὰς αὐτὰς γίγνεσθαι καθάπερ τοῖς ἄλλοις , προαγορεύειν δὲ τὸν φόνον τῷ δράσαντι , καὶ ἐπιδικασάμενον ἐν ἀγορᾷ κηρῦξαι τῷ κτείναντι τὸν καὶ τὸν καὶ ὠφληκότι φόνου μὴ ἐπιβαίνειν ἱερῶν μηδὲ ὅλης χώρας τῆς τοῦ παθόντος , ὡς , ἂν φανῇ καὶ γνωσθῇ , ἀποθανούμενον καὶ ἔξω τῆς τοῦ παθόντος χώρας ἐκβληθησόμενον ἄταφον . 
οὗτος δὴ νόμος εἷς ἡμῖν ἔστω κύριος περὶ φόνου κείμενος.καὶ τὰ μὲν περὶ τὰ τοιαῦτα μέχρι τούτων οὕτως · ὧν δὲ ὁ κτείνας ἐφ’ οἷς τε ὀρθῶς ἂν καθαρὸς εἴη , τάδε ἔστω · Νύκτωρ φῶρα εἰς οἰκίαν εἰσιόντα ἐπὶ κλοπῇ χρημάτων ἐὰν ἑλὼν κτείνῃ , καθαρὸς ἔστω · καὶ ἐὰν λωποδύτην ἀμυνόμενος ἀποκτείνῃ , καθαρὸς ἔστω · καὶ ἐὰν ἐλευθέραν γυναῖκα βιάζηταί τις ἢ παῖδα περὶ τὰ ἀφροδίσια , νηποινὶ τεθνάτω ὑπό τε τοῦ ὑβρισθέντος βίᾳ καὶ ὑπὸ πατρὸς ἢ ἀδελφῶν ἢ ὑέων · ἐάν τε ἀνὴρ ἐπιτύχῃ γαμετῇ γυναικὶ βιαζομένῃ , κτείνας τὸν βιαζόμενον ἔστω καθαρὸς ἐν τῷ νόμῳ · καὶ ἐάν τις πατρὶ βοηθῶν θάνατον , μηδὲν ἀνόσιον δρῶντι , κτείνῃ τινά , ἢ μητρὶ ἢ τέκνοις ἢ ἀδελφοῖς ἢ συγγεννήτορι τέκνων , πάντως καθαρὸς ἔστω.τὰ μὲν τοίνυν περὶ τροφήν τε ζώσης ψυχῆς καὶ παιδείαν , ὧν αὐτῇ τυχούσῃ μὲν βιωτόν , ἀτυχησάσῃ δὲ τοὐναντίον , καὶ περὶ θανάτων τῶν βιαίων ἃς δεῖ τιμωρίας γίγνεσθαι , νενομοθετήσθω · τὰ δὲ περὶ τὴν τῶν σωμάτων τροφὴν μὲν καὶ παιδείαν εἴρηται , τὸ δ’ ἐχόμενον τούτων , αἱ βίαιοι πράξεις ὑπ’ ἀλλήλων ἀκούσιοί τε καὶ ἑκούσιοι γιγνόμεναι διοριστέον εἰς δύναμιν αἵ τέ εἰσιν καὶ ὅσαι , καὶ ὧν ἂν τυγχάνουσαι τιμωρήσεων τὸ πρόσφορον ἔχοιεν ἂν ἕκασται , ταῦτα μετ’ ἐκεῖνα , ὡς ἔοικεν , ὀρθῶς ἂν νομοθετοῖτο.τραύματα δὴ καὶ πηρώσεις ἐκ τραυμάτων τά γε δεύτερα μετὰ θανάτους καὶ ὁ φαυλότατος ἂν τάξειεν τῶν ἐπὶ νόμον τρεπομένων . 
τὰ δὴ τραύματα , καθάπερ οἱ φόνοι διῄρηντο , διαιρετέον , τὰ μὲν ἀκούσια , τὰ δὲ θυμῷ , τὰ δὲ φόβῳ , τὰ δὲ ὁπόσα ἐκ προνοίας ἑκούσια συμβαίνει γιγνόμενα · προρρητέον δή τι περὶ πάντων τῶν τοιούτων τοιόνδε , ὡς ἄρα νόμους ἀνθρώποις ἀναγκαῖον τίθεσθαι καὶ ζῆν κατὰ νόμους ἢ μηδὲν διαφέρειν τῶν πάντῃ ἀγριωτάτων θηρίων . 
ἡ δὲ αἰτία τούτων ἥδε , ὅτι φύσις ἀνθρώπων οὐδενὸς ἱκανὴ φύεται ὥστε γνῶναί τε τὰ συμφέροντα ἀνθρώποις εἰς πολιτείαν καὶ γνοῦσα , τὸ βέλτιστον ἀεὶ δύνασθαί τε καὶ ἐθέλειν πράττειν . 
γνῶναι μὲν γὰρ πρῶτον χαλεπὸν ὅτι πολιτικῇ καὶ ἀληθεῖ τέχνῃ οὐ τὸ ἴδιον ἀλλὰ τὸ κοινὸν ἀνάγκη μέλειν—τὸ μὲν γὰρ κοινὸν συνδεῖ , τὸ δὲ ἴδιον διασπᾷ τὰς πόλεις—καὶ ὅτι συμφέρει τῷ κοινῷ τε καὶ ἰδίῳ , τοῖν ἀμφοῖν , ἢν τὸ κοινὸν τιθῆται καλῶς μᾶλλον ἢ τὸ ἴδιον · δεύτερον δέ , ἐὰν ἄρα καὶ τὸ γνῶναί τις ὅτι ταῦτα οὕτω πέφυκεν λάβῃ ἱκανῶς ἐν τέχνῃ , μετὰ δὲ τοῦτο ἀνυπεύθυνός τε καὶ αὐτοκράτωρ ἄρξῃ πόλεως , οὐκ ἄν ποτε δύναιτο ἐμμεῖναι τούτῳ τῷ δόγματι καὶ διαβιῶναι τὸ μὲν κοινὸν ἡγούμενον τρέφων ἐν τῇ πόλει , τὸ δὲ ἴδιον ἑπόμενον τῷ κοινῷ , ἀλλ’ ἐπὶ πλεονεξίαν καὶ ἰδιοπραγίαν ἡ θνητὴ φύσις αὐτὸν ὁρμήσει ἀεί , φεύγουσα μὲν ἀλόγως τὴν λύπην , διώκουσα δὲ τὴν ἡδονήν , τοῦ δὲ δικαιοτέρου τε καὶ ἀμείνονος ἐπίπροσθεν ἄμφω τούτω προστήσεται , καὶ σκότος ἀπεργαζομένη ἐν αὑτῇ πάντων κακῶν ἐμπλήσει πρὸς τὸ τέλος αὑτήν τε καὶ τὴν πόλιν ὅλην . 
ἐπεὶ ταῦτα εἴ ποτέ τις ἀνθρώπων φύσει ἱκανὸς θείᾳ μοίρᾳ γεννηθεὶς παραλαβεῖν δυνατὸς εἴη , νόμων οὐδὲν ἂν δέοιτο τῶν ἀρξόντων ἑαυτοῦ · ἐπιστήμης γὰρ οὔτε νόμος οὔτε τάξις οὐδεμία κρείττων , οὐδὲ θέμις ἐστὶν νοῦν οὐδενὸς ὑπήκοον οὐδὲ δοῦλον ἀλλὰ πάντων ἄρχοντα εἶναι , ἐάνπερ ἀληθινὸς ἐλεύθερός τε ὄντως ᾖ κατὰ φύσιν . 
νῦν δὲ οὐ γάρ ἐστιν οὐδαμοῦ οὐδαμῶς , ἀλλ’ ἢ κατὰ βραχύ · διὸ δὴ τὸ δεύτερον αἱρετέον , τάξιν τε καὶ νόμον , ἃ δὴ τὸ μὲν ὡς ἐπὶ τὸ πολὺ ὁρᾷ καὶ βλέπει , τὸ δ’ ἐπὶ πᾶν ἀδυνατεῖ . 
ταῦτα δὴ τῶνδε εἵνεκα εἴρηται · νῦν ἡμεῖς τάξομεν τί χρὴ τὸν τρώσαντα ἤ τι βλάψαντα ἕτερον ἄλλον παθεῖν ἢ ἀποτίνειν . 
πρόχειρον δὴ παντὶ περὶ παντὸς ὑπολαβεῖν ὀρθῶς , “τὸν τί τρώσαντα ἢ τίνα ἢ πῶς ἢ πότε λέγεις ; 
μυρία γὰρ ἕκαστά ἐστι τούτων καὶ πάμπολυ διαφέροντα ἀλλήλων.” 
ταῦτ’ οὖν δὴ δικαστηρίοις ἐπιτρέπειν κρίνειν πάντα ἢ μηδὲν ἀδύνατον . 
ἓν μὲν γὰρ κατὰ πάντων ἀναγκαῖον ἐπιτρέπειν κρῖναι , τὸ πότερον ἐγένετο ἢ οὐκ ἐγένετο ἕκαστον τούτων · τὸ δὲ μηδὲν ἐπιτρέπειν αὖ περὶ τοῦ τί δεῖ ζημιοῦσθαι καὶ πάσχειν τί χρεὼν τὸν ἀδικήσαντα τούτων τι , ἀλλ’ αὐτὸν περὶ πάντων νομοθετῆσαι σμικρῶν καὶ μεγάλων , σχεδὸν ἀδύνατον . 
Κλεινίας τίς οὖν ὁ μετὰ τοῦτον λόγος ; 
Ἀθηναῖος ὅδε , ὅτι τὰ μὲν ἐπιτρεπτέον δικαστηρίοις , τὰ δὲ οὐκ ἐπιτρεπτέον , ἀλλ’ αὐτῷ νομοθετητέον . 
Κλεινίας ποῖα δὴ νομοθετητέον τε καὶ ποῖα ἀποδοτέον κρίνειν τοῖς δικαστηρίοις ; 
Ἀθηναῖος τάδε δὴ μετὰ ταῦτα ὀρθότατ’ ἂν εἰπεῖν εἴη , ὡς ἐν πόλει ἐν ᾗ δικαστήρια φαῦλα καὶ ἄφωνα , κλέπτοντα τὰς αὑτῶν δόξας , κρύβδην τὰς κρίσεις διαδικάζει καί , ὃ τούτου δεινότερον , ὅταν μηδὲ σιγῶντα ἀλλὰ θορύβου μεστὰ καθάπερ θέατρα ἐπαινοῦντά τε βοῇ καὶ ψέγοντα τῶν ῥητόρων ἑκάτερον ἐν μέρει κρίνῃ , χαλεπὸν τότε πάθος ὅλῃ τῇ πόλει γίγνεσθαι φιλεῖ . 
τοῖς οὖν δὴ τοιούτοις δικαστηρίοις νομοθετεῖν ὑπό τινος ἀνάγκης ληφθέντα οὐκ εὐτυχὲς μέν , ὅμως δὲ ἐξ ἀνάγκης εἰλημμένον ὅτι περὶ σμικρότατα ἐπιτρεπτέον αὐτοῖς τάττειν τὰς ζημίας , τὰ δὲ πλεῖστα αὐτὸν νομοθετεῖν διαρρήδην , ἄν τις ἄρα τοιαύτῃ πολιτείᾳ νομοθετῇ ποτε · ἐν ᾗ δὲ ἂν πόλει δικαστήρια εἰς δύναμιν ὀρθῶς καθεστῶτα ᾖ , τραφέντων τε εὖ τῶν μελλόντων δικάζειν δοκιμασθέντων τε διὰ πάσης ἀκριβείας , ἐνταῦθα ὀρθὸν καὶ ἔχον εὖ καὶ καλῶς τὸ πολλὰ ἐπιτρέπειν κρίνειν τοῖς τοιούτοις δικασταῖς τῶν ὀφλόντων πέρι , τί χρὴ πάσχειν αὐτοὺς ἢ ἀποτίνειν . 
ἡμῖν δὴ τὰ νῦν ἀνεμέσητον τὸ μὴ νομοθετεῖν αὐτοῖς τὰ μέγιστα καὶ πλεῖστα , ἃ καὶ φαυλοτέρως ἂν πεπαιδευμένοι δικασταὶ δύναιντο κατιδεῖν καὶ προσάπτειν ἑκάστῳ τῶν ἁμαρτημάτων τὴν ἀξίαν τοῦ πάθους τε καὶ πράξεως · ἐπειδὴ δὲ οἷς ἡμεῖς νομοθετοῦμεν , οὐχ ἥκιστα ἐμμελεῖς αὐτοὺς οἰόμεθ’ ἂν τῶν τοιούτων γίγνεσθαι κριτάς , ἐπιτρεπτέον δὴ τὰ πλεῖστα . 
οὐ μὴν ἀλλ’ ὅπερ πολλάκις εἴπομέν τε καὶ ἐδράσαμεν ἐν τῇ τῶν ἔμπροσθεν νομοθετήσει νόμων , τὸ περιγραφήν τε καὶ τοὺς τύπους τῶν τιμωριῶν εἰπόντας , δοῦναι τὰ παραδείγματα τοῖσι δικασταῖς τοῦ μήποτε βαίνειν ἔξω τῆς δίκης , τότε τε ἦν ὀρθότατα ἔχον καὶ δὴ καὶ νῦν τοῦτο αὐτὸ ποιητέον , ἐπανελθόντα ἤδη πάλιν ἐπὶ τοὺς νόμους . 
ἡ δὴ γραφὴ περὶ τραύματος ὧδε ἡμῖν κείσθω · ἐάν τις διανοηθεὶς τῇ βουλήσει κτεῖναί τινα φίλιον , πλὴν ὧν ὁ νόμος ἐφίησιν , τρώσῃ μέν , ἀποκτεῖναι δὲ ἀδυνατήσῃ , τὸν διανοηθέντα τε καὶ τρώσαντα οὕτως οὐκ ἄξιον ἐλεεῖν , οὐδὲ αἰδούμενον ἄλλως ἢ καθάπερ ἀποκτείναντα ὑπέχειν τὴν δίκην φόνου ἀναγκάζειν · τὴν δὲ οὐ παντάπασι κακὴν τύχην αὐτοῦ σεβόμενον καὶ τὸν δαίμονα , ὃς αὐτὸν καὶ τὸν τρωθέντα ἐλεήσας ἀπότροπος αὐτοῖς ἐγένετο μὴ τῷ μὲν ἀνίατον ἕλκος γενέσθαι , τῷ δὲ ἐπάρατον τύχην καὶ συμφοράν , τούτῳ δὴ χάριν τῷ δαίμονι διδόντα καὶ μὴ ἐναντιούμενον , τὸν μὲν θάνατον ἀφελεῖν τοῦ τρώσαντος , μετάστασιν δὲ εἰς τὴν γείτονα πόλιν αὐτῷ γίγνεσθαι διὰ βίου , καρπούμενον ἅπασαν τὴν αὑτοῦ κτῆσιν . 
βλάβος δέ , εἰ κατέβλαψεν τὸν τρωθέντα , ἐκτίνειν τῷ βλαφθέντι , τιμᾶν δὲ τὸ δικαστήριον ὅπερ ἂν τὴν δίκην κρίνῃ , κρίνειν δὲ οἵπερ ἂν τοῦ φόνου ἐδίκασαν εἰ ἐτελεύτησεν ἐκ τῆς πληγῆς τοῦ τραύματος . 
γονέας δ’ ἂν παῖς ἢ δοῦλος δεσπότην ὡσαύτως ἐκ προνοίας τρώσῃ , θάνατον εἶναι τὴν ζημίαν · καὶ ἐὰν ἀδελφὸς ἀδελφὸν ἢ ἀδελφὴν ἢ ἀδελφὴ ἀδελφὸν ἢ ἀδελφὴν ὡσαύτως τρώσῃ , καὶ ὄφλῃ τραύματος ἐκ προνοίας , θάνατον εἶναι τὴν ζημίαν . 
γυνὴ δὲ ἄνδρα ἑαυτῆς ἐξ ἐπιβουλῆς τοῦ ἀποκτεῖναι τρώσασα , ἢ ἀνὴρ τὴν ἑαυτοῦ γυναῖκα , φευγέτω ἀειφυγίαν · τὴν δὲ κτῆσιν , ἐὰν μὲν ὑεῖς ἢ θυγατέρες αὐτοῖς ὦσιν παῖδες ἔτι , τοὺς ἐπιτρόπους ἐπιτροπεύειν καὶ ὡς ὀρφανῶν τῶν παίδων ἐπιμελεῖσθαι · ἐὰν δὲ ἄνδρες , μὴ ἐπάναγκες ἔστω τρέφεσθαι τὸν φεύγοντα ὑπὸ τῶν ἐκγόνων , τὴν δὲ οὐσίαν αὐτοὺς κεκτῆσθαι . 
ἄπαις δὲ ὅστις ἂν τοιαύταις συμφοραῖς περιπέσῃ , τοὺς συγγενεῖς συνελθόντας μέχρι ἀνεψιῶν παίδων τοῦ πεφευγότος ἀμφοτέρωθεν , πρός τε ἀνδρῶν καὶ πρὸς γυναικῶν , κληρονόμον εἰς τὸν οἶκον τοῦτον τῇ πόλει τετταρακοντακαιπεντακισχιλιοστὸν καταστῆσαι βουλευομένους μετὰ νομοφυλάκων καὶ ἱερέων , διανοηθέντας τρόπῳ καὶ λόγῳ τοιῷδε , ὡς οὐδεὶς οἶκος τῶν τετταράκοντα καὶ πεντακισχιλίων τοῦ ἐνοικοῦντός ἐστιν οὐδὲ σύμπαντος τοῦ γένους οὕτως ὡς τῆς πόλεως δημόσιός τε καὶ ἴδιος · δεῖ δὴ τήν γε πόλιν τοὺς αὑτῆς οἴκους ὡς ὁσιωτάτους τε καὶ εὐτυχεστάτους κεκτῆσθαι κατὰ δύναμιν . 
ὅταν οὖν τις ἅμα δυστυχηθῇ καὶ ἀσεβηθῇ τῶν οἴκων , ὥστε τὸν κεκτημένον ἐν αὐτῷ παῖδας μὲν μὴ καταλιπεῖν , ἠίθεον δὲ ἢ καὶ γεγαμηκότα ἄπαιδα τελευτῆσαι φόνου ὀφλόντα ἑκουσίου ἤ τινος ἁμαρτήματος ἄλλου τῶν περὶ θεοὺς ἢ πολίτας ὧν ἂν θάνατος ἐν τῷ νόμῳ ζημία διαρρήδην ᾖ κειμένη , ἢ καὶ ἐν ἀειφυγίᾳ τις φεύγῃ τῶν ἀνδρῶν ἄπαις , τοῦτον πρῶτον μὲν καθήρασθαι καὶ ἀποδιοπομπήσασθαι τὸν οἶκον χρεὼν ἔστω κατὰ νόμον , ἔπειτα συνελθόντας , καθάπερ εἴπομεν νυνδή , τοὺς οἰκείους ἅμα νομοφύλαξιν σκέψασθαι γένος ὅτιπερ ἂν ᾖ τῶν ἐν τῇ πόλει εὐδοκιμώτατον πρὸς ἀρετὴν καὶ ἅμα εὐτυχές , ἐν ᾧ ἂν παῖδες γεγονότες ὦσιν πλείους · ὅθεν ἕνα τῷ τοῦ τελευτήσαντος πατρὶ καὶ τοῖς ἄνω τοῦ γένους ὑὸν ὡς ἐκείνων εἰσποιοῦντας , φήμης ἕνεκα ἐπονομάζοντας , γεννήτορά τε αὑτοῖς καὶ ἑστιοῦχον καὶ θεραπευτὴν ὁσίων τε καὶ ἱερῶν ἐπ’ ἀμείνοσι τύχαις γίγνεσθαι τοῦ πατρός , τούτῳ τῷ τρόπῳ ἐπευξαμένους , αὐτὸν κληρονόμον καταστῆσαι κατὰ νόμον , τὸν δ’ ἐξαμαρτόντα ἀνώνυμον ἐᾶν καὶ ἄπαιδα καὶ ἄμοιρον κεῖσθαι , ὁπόταν αὐτὸν καταλάβωσιν αἱ τοιαῦται συμφοραί.ἔστιν δὲ οὐ πάντων , ὡς ἔοικε , τῶν ὄντων ὅρος ὅρῳ προσμειγνύς , ἀλλ’ οἷς ἔστιν μεθόριον , τοῦτο ἐν μέσῳ ὅρων πρότερον ἑκατέρῳ προσβάλλον γίγνοιτ’ ἂν ἀμφοῖν μεταξύ · καὶ δὴ καὶ τῶν ἀκουσίων τε καὶ ἑκουσίων τὸ θυμῷ γιγνόμενον ἔφαμεν εἶναι τοιοῦτον . 
τραυμάτων οὖν ἔστω τῶν ὀργῇ γενομένων · ἐὰν ὄφλῃ τις , πρῶτον μὲν τίνειν τοῦ βλάβους τὴν διπλασίαν , ἂν τὸ τραῦμα ἰάσιμον ἀποβῇ , τῶν δὲ ἀνιάτων τὴν τετραπλασίαν · ἐὰν δὲ ἰάσιμον μέν , αἰσχύνην δὲ μεγάλην τινὰ προσβάλλῃ τῷ τρωθέντι καὶ ἐπονείδιστον , τὴν τετραπλασίαν ἐκτίνειν . 
ὅσα δέ τις τρώσας τινὰ μὴ μόνον βλάπτῃ τὸν παθόντα ἀλλὰ καὶ τὴν πόλιν , ποιήσας ἀδύνατον τῇ πατρίδι πρὸς πολεμίους βοηθεῖν , τοῦτον δὲ μετὰ τῶν ἄλλων ζημιῶν ἐκτίνειν καὶ τῇ πόλει τὴν βλάβην · πρὸς γὰρ ταῖς αὑτοῦ στρατείαις καὶ ὑπὲρ τοῦ ἀδυνατοῦντος στρατευέσθω καὶ τὰς ὑπὲρ ἐκείνου πολεμικὰς ταττέσθω τάξεις , ἢ μὴ δρῶν ταῦτα ὑπόδικος τῷ ἐθέλοντι τῆς ἀστρατείας γιγνέσθω κατὰ νόμον . 
τὴν δὲ δὴ τῆς βλάβης ἀξίαν , εἴτε διπλῆν εἴτε τριπλῆν εἴτε καὶ τετραπλασίαν , οἱ καταψηφισάμενοι δικασταὶ ταττόντων . 
ἐὰν δὲ ὁμόγονος ὁμόγονον τὸν αὐτὸν τρόπον τούτῳ τρώσῃ , τοὺς γεννήτας καὶ τοὺς συγγενεῖς μέχρι ἀνεψιῶν παίδων πρὸς γυναικῶν καὶ ἀνδρῶν , γυναῖκάς τε καὶ ἄνδρας συνελθόντας , κρίναντας παραδιδόναι τιμᾶν τοῖς γεννήσασι κατὰ φύσιν · ἐὰν δὲ ἀμφισβητήσιμος ἡ τίμησις γίγνηται , τοὺς πρὸς ἀνδρῶν εἶναι τιμῶντας κυρίους , ἐὰν δὲ ἀδυνατῶσιν αὐτοί , τοῖς νομοφύλαξιν τελευτῶντας ἐπιτρέπειν . 
ἐκγόνοις δὲ πρὸς γονέας εἶναι τῶν τοιούτων τραυμάτων δικαστὰς μὲν τοὺς ὑπὲρ ἑξήκοντα ἔτη γεγονότας ἐπάναγκες , οἷς ἂν παῖδες μὴ ποιητοί , ἀληθινοὶ δέ , ὦσιν , ἂν δέ τις ὄφλῃ , τιμᾶν εἰ τεθνάναι χρὴ τὸν τοιοῦτον εἴτε τι μεῖζον ἕτερον τούτου πάσχειν ἢ καὶ μὴ πολλῷ σμικρότερον · καὶ τῶν συγγενῶν τοῦ δράσαντος μηδένα δικάζειν , μηδ’ ἐὰν γεγονὼς ᾖ τὸν χρόνον ὅσον ὁ νόμος εἴρηκεν . 
δοῦλος δ’ ἐάν τις ἐλεύθερον ὀργῇ τρώσῃ , παραδότω τὸν δοῦλον ὁ κεκτημένος τῷ τρωθέντι χρῆσθαι ὅτι ἂν ἐθέλῃ · ἐὰν δὲ μὴ παραδιδῷ , αὐτὸς τὴν βλάβην ἐξιάσθω . 
ἐὰν δὲ ἐκ συνθήκης αἰτιᾶται τοῦ δούλου καὶ τοῦ τρωθέντος μηχανὴν εἶναί τις τὸ γεγονός , ἀμφισβητησάτω · ἐὰν δὲ μὴ ἕλῃ , τριπλασίαν ἐκτεισάτω τὴν βλάβην , ἑλὼν δέ , ἀνδραποδισμοῦ ὑπόδικον ἐχέτω τὸν τεχνάζοντα μετὰ τοῦ δούλου . 
ὃς δ’ ἂν ἄκων ἄλλος ἄλλον τρώσῃ , τὸ βλάβος ἁπλοῦν ἀποτινέτω—τύχης γὰρ νομοθέτης οὐδεὶς ἱκανὸς ἄρχειν—δικασταὶ δὲ ὄντων οἵπερ τοῖς ἐκγόνοις πρὸς τοὺς γεννήτορας ἐρρήθησαν , καὶ τιμώντων τὴν ἀξίαν τῆς βλάβης.βίαια μὲν δὴ πάνθ’ ἡμῖν τὰ προειρημένα πάθη , βίαιον δὲ καὶ τὸ τῆς αἰκίας πᾶν γένος . 
ὧδε οὖν χρὴ περὶ τῶν τοιούτων πάντα ἄνδρα καὶ παῖδα καὶ γυναῖκα ἀεὶ διανοεῖσθαι , τὸ πρεσβύτερον ὡς οὐ σμικρῷ τοῦ νεωτέρου ἐστὶ πρεσβευόμενον ἔν τε θεοῖσι καὶ ἐν ἀνθρώποις τοῖς μέλλουσι σῴζεσθαι καὶ εὐδαιμονεῖν . 
αἰκίαν οὖν περὶ πρεσβύτερον ἐν πόλει γενομένην ὑπὸ νεωτέρου ἰδεῖν αἰσχρὸν καὶ θεομισές · ἔοικεν δὲ νέῳ παντὶ ὑπὸ γέροντος πληγέντι ῥᾳθύμως ὀργὴν ὑποφέρειν , αὑτῷ τιθεμένῳ τιμὴν ταύτην εἰς γῆρας . 
ὧδε οὖν ἔστω · πᾶς ἡμῖν αἰδείσθω τὸν ἑαυτοῦ πρεσβύτερον ἔργῳ τε καὶ ἔπει · τὸν δὲ προέχοντα εἴκοσιν ἡλικίας ἔτεσιν , ἄρρενα ἢ θῆλυν , νομίζων ὡς πατέρα ἢ μητέρα διευλαβείσθω , καὶ πάσης τῆς δυνατῆς ἡλικίας αὐτὸν φιτῦσαι καὶ τεκεῖν ἀπέχοιτο ἀεὶ θεῶν γενεθλίων χάριν . 
ὡς δ’ αὕτως καὶ ξένου ἀπείργοιτο εἴτε πάλαι ἐνοικοῦντος εἴτε νεήλυδος ἀφιγμένου · μήτε γὰρ ὑπάρχων μήτε ἀμυνόμενος τὸ παράπαν τολμάτω πληγαῖς τὸν τοιοῦτον νουθετεῖν . 
ξένον δὲ ἂν ἀσελγαίνοντα καὶ θρασυνόμενον ἑαυτὸν τύπτοντα οἴηται δεῖν κολασθῆναι , λαβὼν πρὸς τὴν ἀρχὴν τῶν ἀστυνόμων ἀπαγέτω , τοῦ τύπτειν δὲ εἰργέσθω , ἵνα πόρρω γίγνηται τοῦ τὸν ἐπιχώριον ἂν τολμῆσαί ποτε πατάξαι . 
οἱ δ’ ἀστυνόμοι παραλαβόντες τε καὶ ἀνακρίναντες , τὸν ξενικὸν αὖ θεὸν εὐλαβούμενοι , ἐὰν ἄρα ἀδίκως δοκῇ ὁ ξένος τὸν ἐπιχώριον τύπτειν , τῇ μάστιγι τὸν ξένον ὅσας ἂν αὐτὸς πατάξῃ τοσαύτας δόντες , τῆς θρασυξενίας παυόντων · ἐὰν δὲ μὴ ἀδικῇ , ἀπειλήσαντές τε καὶ ὀνειδίσαντες τῷ ἀπαγαγόντι μεθιέντων ἄμφω . 
ἧλιξ δὲ ἥλικα καὶ τὸν ἄπαιδα προέχοντα ἡλικίᾳ ἑαυτοῦ ἐὰν τύπτῃ , γέρων τε γέροντα καὶ ἐὰν νέος νέον , ἀμυνέσθω κατὰ φύσιν ἄνευ βέλους ψιλαῖς ταῖς χερσίν · ὁ δὲ ὑπὲρ τετταράκοντα γεγονὼς ἔτη ἐὰν τολμᾷ τῳ μάχεσθαι , εἴτε ἄρχων εἴτε ἀμυνόμενος , ἄγροικος καὶ ἀνελεύθερος ἂν λεγόμενος ἀνδραποδώδης τε , δίκης ἂν ἐπονειδίστου τυγχάνων τὸ πρέπον ἔχοι . 
καὶ ἐὰν μέν τις τοιούτοις παραμυθίοις εὐπειθὴς γίγνηται , εὐήνιος ἂν εἴη · ὁ δὲ δυσπειθὴς καὶ μηδὲν προοιμίου φροντίζων δέχοιτ’ ἂν τὸν τοιόνδε ἑτοίμως νόμον · ἐάν τις τύπτῃ τὸν πρεσβύτερον εἴκοσιν ἔτεσιν ἢ πλείοσιν ἑαυτοῦ , πρῶτον μὲν ὁ προστυγχάνων , ἐὰν μὴ ἧλιξ μηδὲ νεώτερος ᾖ τῶν μαχομένων , διειργέτω ἢ κακὸς ἔστω κατὰ νόμον · ἐὰν δὲ ἐν τῇ τοῦ πληγέντος ἡλικίᾳ ἢ ἔτι νεώτερος , ἀμυνέτω ὡς ἀδελφῷ ἢ πατρὶ ἢ ἔτι ἀνωτέρω τῷ ἀδικουμένῳ . 
πρὸς δ’ ἔτι δίκην ὑπεχέτω τῆς αἰκίας ὁ τὸν πρεσβύτερον , ὡς εἴρηται , τολμήσας τύπτειν , καὶ ἐὰν ὄφλῃ τὴν δίκην , δεδέσθω μηδὲν ἐνιαυτοῦ σμικρότερον · ἐὰν δὲ οἱ δικασταὶ τιμήσωσιν πλείονος , ἔστω κύριος ὁ τιμηθεὶς αὐτῷ χρόνος . 
ἐὰν δὲ ξένος ἢ τῶν μετοίκων τις τύπτῃ τὸν πρεσβύτερον εἴκοσιν ἔτεσιν ἢ πλείοσιν ἑαυτοῦ , περὶ μὲν τῶν παραγενομένων τῆς βοηθείας ὁ αὐτὸς νόμος ἐχέτω τὴν αὐτὴν δύναμιν , ὁ δὲ τὴν τοιαύτην δίκην ἡττηθείς , ξένος μὲν ὢν καὶ μὴ σύνοικος , δύο ἔτη δεδεμένος ἐκτινέτω ταύτην αὐτὴν τὴν δίκην , ὁ δὲ μέτοικός τε ὢν καὶ ἀπειθῶν τοῖς νόμοις τρία ἔτη δεδέσθω , ἐὰν μὴ τὸ δικαστήριον πλείονος αὐτῷ χρόνου τιμήσῃ τὴν δίκην . 
ζημιούσθω δὲ καὶ ὁ παραγενόμενος ὁτῳοῦν τούτων καὶ μὴ βοηθήσας κατὰ νόμον , ὁ μὲν μεγίστου τιμήματος ὢν μνᾷ , δευτέρου δὲ ὢν πεντήκοντα δραχμαῖς , τρίτου δὲ τριάκοντα , εἴκοσι δὲ τοῦ τετάρτου · δικαστήριον δὲ γιγνέσθω τοῖς τοιούτοισι στρατηγοὶ καὶ ταξίαρχοι φύλαρχοί τε καὶ ἵππαρχοι.νόμοι δέ , ὡς ἔοικεν , οἱ μὲν τῶν χρηστῶν ἀνθρώπων ἕνεκα γίγνονται , διδαχῆς χάριν τοῦ τίνα τρόπον ὁμιλοῦντες ἀλλήλοις ἂν φιλοφρόνως οἰκοῖεν , οἱ δὲ τῶν τὴν παιδείαν διαφυγόντων , ἀτεράμονι χρωμένων τινὶ φύσει καὶ μηδὲν τεγχθέντων ὥστε μὴ ἐπὶ πᾶσαν ἰέναι κάκην . 
οὗτοι τοὺς μέλλοντας λόγους ῥηθήσεσθαι πεποιηκότες ἂν εἶεν · οἷς δὴ τοὺς νόμους ἐξ ἀνάγκης ὁ νομοθέτης ἂν νομοθετοῖ , βουλόμενος αὐτῶν μηδέποτε χρείαν γίγνεσθαι . 
πατρὸς γὰρ ἢ μητρὸς ἢ τούτων ἔτι προγόνων ὅστις τολμήσει ἅψασθαί ποτε βιαζόμενος αἰκίᾳ τινί , μήτε τῶν ἄνω δείσας θεῶν μῆνιν μήτε τῶν ὑπὸ γῆς τιμωριῶν λεγομένων , ἀλλὰ ὡς εἰδὼς ἃ μηδαμῶς οἶδεν , καταφρονῶν τῶν παλαιῶν καὶ ὑπὸ πάντων εἰρημένων , παρανομεῖ , τούτῳ δεῖ τινος ἀποτροπῆς ἐσχάτης . 
θάνατος μὲν οὖν οὐκ ἔστιν ἔσχατον , οἱ δὲ ἐν Ἅιδου τούτοισι λεγόμενοι πόνοι ἔτι τε τούτων εἰσὶ μᾶλλον ἐν ἐσχάτοις , καὶ ἀληθέστατα λέγοντες οὐδὲν ἀνύτουσιν ταῖς τοιαύταις ψυχαῖς ἀποτροπῆς—οὐ γὰρ ἂν ἐγίγνοντό ποτε μητραλοῖαί τε καὶ τῶν ἄλλων γεννητόρων ἀνόσιοι πληγῶν τόλμαι—δεῖ δὴ τὰς ἐνθάδε κολάσεις περὶ τὰ τοιαῦτα τούτοισι τὰς ἐν τῷ ζῆν μηδὲν τῶν ἐν Ἅιδου λείπεσθαι κατὰ δύναμιν . 
ἔστω δὴ λεγόμενον τὸ μετὰ τοῦτο τῇδε · ὃς ἂν τολμήσῃ πατέρα ἢ μητέρα ἢ τούτων πατέρας ἢ μητέρας τύπτειν μὴ μανίαις ἐχόμενος , πρῶτον μὲν ὁ προστυγχάνων καθάπερ ἐν τοῖς ἔμπροσθεν βοηθείτω , καὶ ὁ μὲν μέτοικος ἢ ξένος εἰς προεδρίαν τῶν ἀγώνων καλείσθω βοηθῶν , μὴ βοηθήσας δὲ ἀειφυγίαν ἐκ τῆς χώρας φευγέτω · 
ὁ δὲ μὴ μέτοικος βοηθῶν μὲν ἔπαινον ἐχέτω , μὴ βοηθῶν δέ , ψόγον · δοῦλος δὲ βοηθήσας μὲν ἐλεύθερος γιγνέσθω , μὴ βοηθήσας δὲ πληγὰς ἑκατὸν τῇ μάστιγι τυπτέσθω , ἐν ἀγορᾷ μὲν ἂν γίγνηται τὸ γενόμενον , ὑπ’ ἀγορανόμων , ἐὰν δ’ ἐκτὸς ἀγορᾶς ἐν ἄστει , τῶν ἀστυνόμων κολάζειν τὸν ἐπιδημοῦντα , ἐὰν δὲ κατ’ ἀγροὺς τῆς χώρας που , τοὺς τῶν ἀγρονόμων ἄρχοντας . 
ἐὰν δ’ ἐπιχώριος ὁ παρατυγχάνων ᾖ τις , ἐάντε παῖς ἐάντε ἀνὴρ ἐάντ’ οὖν γυνή , ἀμυνέτω πᾶς τὸν ἀνόσιον ἐπονομάζων · ὁ δὲ μὴ ἀμύνων ἀρᾷ ἐνεχέσθω Διὸς ὁμογνίου καὶ πατρῴου κατὰ νόμον . 
ἐὰν δέ τις ὄφλῃ δίκην αἰκίας γονέων , πρῶτον μὲν φευγέτω ἀειφυγίαν ἐξ ἄστεος εἰς τὴν ἄλλην χώραν καὶ πάντων ἱερῶν εἰργέσθω · μὴ δὲ εἰργόμενον κολαζόντων αὐτὸν ἀγρονόμοι πληγαῖς καὶ πάντως ὡς ἂν ἐθέλωσιν , κατελθὼν δὲ θανάτῳ ζημιούσθω . 
ἐὰν δέ τις τῷ τοιούτῳ , ὅσοι ἐλεύθεροι , συμφάγῃ ἢ συμπίῃ ἤ τινα τοιαύτην ἄλλην κοινωνίαν κοινωνήσῃ , ἢ καὶ μόνον ἐντυγχάνων που προσάπτηται ἑκών , μήτε εἰς ἱερὸν ἔλθῃ μηδὲν μήτ’ εἰς ἀγορὰν μήτ’ εἰς πόλιν ὅλως πρότερον ἢ καθήρηται , νομίζων κεκοινωνηκέναι ἀλιτηριώδους τύχης · ἐὰν δὲ ἀπειθῶν νόμῳ ἱερὰ καὶ πόλιν μιαίνῃ παρανόμως , ὃς ἂν τῶν ἀρχόντων αἰσθόμενος μὴ ἐπάγῃ δίκην τῷ τοιούτῳ , ἐν εὐθύναις ἔστω τῶν κατηγορημάτων τῶν μεγίστων ἓν τοῦτο αὐτῷ . 
ἐὰν δὲ αὖ δοῦλος τύπτῃ τὸν ἐλεύθερον , εἴτ’ οὖν ξένον εἴτε ἀστόν , βοηθείτω μὲν ὁ προστυγχάνων ἢ κατὰ τὸ τίμημα τὴν εἰρημένην ζημίαν ἀποτινέτω , συνδήσαντες δὲ οἱ προστυγχάνοντες μετὰ τοῦ πληγέντος παραδόντων τῷ ἀδικουμένῳ · ὁ δὲ παραλαβών , δήσας ἐν πέδαις καὶ μαστιγώσας ὁπόσας ἂν ἐθέλῃ , μηδὲν βλάπτων τὸν δεσπότην , παραδότω ἐκείνῳ κεκτῆσθαι κατὰ νόμον . 
ὁ δὲ νόμος ἔστω · ὃς ἂν ἐλεύθερον δοῦλος ὢν τύπτῃ μὴ τῶν ἀρχόντων κελευόντων , παραλαβὼν ὁ κεκτημένος παρὰ τοῦ πληγέντος δεδεμένον αὐτὸν μὴ λύσῃ , πρὶν ἂν ὁ δοῦλος πείσῃ τὸν πληγέντα ἄξιος εἶναι τοῦ λελυμένος ζῆν . 
τὰ αὐτὰ δὲ γυναιξίν τε ἔστω πρὸς ἀλλήλας περὶ πάντων τῶν τοιούτων νόμιμα , καὶ πρὸς ἄνδρας γυναιξὶ καὶ ἀνδράσι πρὸς γυναῖκας . 
Ἀθηναῖος μετὰ δὲ τὰς αἰκίας περὶ παντὸς ἓν εἰρήσθω τοιόνδε τι νόμιμον βιαίων πέρι · τῶν ἀλλοτρίων μηδένα μηδὲν φέρειν μηδὲ ἄγειν , μηδ’ αὖ χρῆσθαι μηδενὶ τῶν τοῦ πέλας , ἐὰν μὴ πείσῃ τὸν κεκτημένον · ἐκ γὰρ δὴ τοῦ τοιούτου πάντα ἠρτημένα τά τε εἰρημένα κακὰ γέγονε καὶ ἔστι καὶ ἔσται . 
μέγιστα δὲ δὴ τῶν λοιπῶν αἱ τῶν νέων ἀκολασίαι τε καὶ ὕβρεις , εἰς μέγιστα δέ , ὅταν εἰς ἱερὰ γίγνωνται , καὶ διαφερόντως αὖ μεγάλα , ὅταν εἰς δημόσια καὶ ἅγια ἢ κατὰ μέρη κοινὰ φυλετῶν ἤ τινων ἄλλων τοιούτων κεκοινωνηκότων · 
εἰς ἱερὰ δὲ ἴδια καὶ τάφους δεύτερα καὶ δευτέρως , εἰς δὲ γονέας τρίτα , χωρὶς τῶν ἔμπροσθεν εἰρημένων , ὅταν ὑβρίζῃ τις . 
τέταρτον δὲ γένος ὕβρεως , ὅταν ἀφροντιστῶν τις ἀρχόντων ἄγῃ ἢ φέρῃ ἢ χρῆταί τινι τῶν ἐκείνων μὴ πείσας αὐτούς , πέμπτον δὲ τὸ πολιτικὸν ἂν εἴη ἑκάστου τῶν πολιτῶν ὑβρισθὲν δίκην ἐπικαλούμενον . 
οἷς δὴ δοτέον εἰς κοινὸν νόμον ἑκάστοις . 
ἱεροσυλία μὲν γὰρ εἴρηται συλλήβδην , βίαιός τε καὶ λάθρᾳ ἐὰν γίγνηται , τί χρὴ πάσχειν · ὅσα δὲ λόγῳ καὶ ὅσα ἔργῳ περὶ θεοὺς ὑβρίζει τις λέγων ἢ πράττων , τὸ παραμύθιον ὑποθεμένῳ ῥητέον ἃ δεῖ πάσχειν . 
ἔστω δὴ τόδε . 
θεοὺς ἡγούμενος εἶναι κατὰ νόμους οὐδεὶς πώποτε οὔτε ἔργον ἀσεβὲς ἠργάσατο ἑκὼν οὔτε λόγον ἀφῆκεν ἄνομον , ἀλλὰ ἓν δή τι τῶν τριῶν πάσχων , ἢ τοῦτο , ὅπερ εἶπον , οὐχ ἡγούμενος , ἢ τὸ δεύτερον ὄντας οὐ φροντίζειν ἀνθρώπων , ἢ τρίτον εὐπαραμυθήτους εἶναι θυσίαις τε καὶ εὐχαῖς παραγομένους . 
Κλεινίας τί οὖν δὴ δρῷμεν ἂν ἢ καὶ λέγοιμεν πρὸς αὐτούς ; 
Ἀθηναῖος ὠγαθέ , ἐπακούσωμεν αὐτῶν πρῶτον ἃ τῷ καταφρονεῖν ἡμῶν προσπαίζοντας αὐτοὺς λέγειν μαντεύομαι . 
Κλεινίας ποῖα δή ; 
Ἀθηναῖος ταῦτα τάχ’ ἂν ἐρεσχηλοῦντες εἴποιεν · ὦ ξένε Ἀθηναῖε καὶ Λακεδαιμόνιε καὶ Κνώσιε , ἀληθῆ λέγετε . 
ἡμῶν γὰρ οἱ μὲν τὸ παράπαν θεοὺς οὐδαμῶς νομίζομεν , οἱ δὲ οἵους ὑμεῖς λέγετε . 
ἀξιοῦμεν δή , καθάπερ ὑμεῖς ἠξιώκατε περὶ νόμων , πρὶν ἀπειλεῖν ἡμῖν σκληρῶς , ὑμᾶς πρότερον ἐπιχειρεῖν πείθειν καὶ διδάσκειν ὡς εἰσὶ θεοί , τεκμήρια λέγοντες ἱκανά , καὶ ὅτι βελτίους ἢ παρὰ τὸ δίκαιον ὑπό τινων δώρων παρατρέπεσθαι κηλούμενοι . 
νῦν μὲν γὰρ ταῦτα ἀκούοντές τε καὶ τοιαῦθ’ ἕτερα τῶν λεγομένων ἀρίστων εἶναι ποιητῶν τε καὶ ῥητόρων καὶ μάντεων καὶ ἱερέων καὶ ἄλλων μυριάκις μυρίων , οὐκ ἐπὶ τὸ μὴ δρᾶν τὰ ἄδικα τρεπόμεθα οἱ πλεῖστοι , δράσαντες δ’ ἐξακεῖσθαι πειρώμεθα . 
παρὰ δὲ δὴ νομοθετῶν , φασκόντων εἶναι μὴ ἀγρίων ἀλλὰ ἡμέρων , ἀξιοῦμεν πειθοῖ πρῶτον χρῆσθαι πρὸς ἡμᾶς , εἰ μὴ πολλῷ βελτίω τῶν ἄλλων λέγοντας περὶ θεῶν ὡς εἰσίν , ἀλλ’ οὖν βελτίω γε πρὸς ἀλήθειαν , καὶ τάχα πειθοίμεθ’ ἂν ἴσως ὑμῖν . 
ἀλλ’ ἐπιχειρεῖτε , εἴ τι μέτριον λέγομεν , εἰπεῖν ἃ προκαλούμεθα . 
Κλεινίας οὐκοῦν , ὦ ξένε , δοκεῖ ῥᾴδιον εἶναι ἀληθεύοντας λέγειν ὡς εἰσὶν θεοί ; 
Ἀθηναῖος πῶς ; 
Κλεινίας πρῶτον μὲν γῆ καὶ ἥλιος ἄστρα τε καὶ τὰ σύμπαντα , καὶ τὰ τῶν ὡρῶν διακεκοσμημένα καλῶς οὕτως , ἐνιαυτοῖς τε καὶ μησὶν διειλημμένα · καὶ ὅτι πάντες Ἕλληνές τε καὶ βάρβαροι νομίζουσιν εἶναι θεούς . 
Ἀθηναῖος φοβοῦμαί γε , ὦ μακάριε , τοὺς μοχθηρούς—οὐ γὰρ δή ποτε εἴποιμ’ ἂν ὥς γε αἰδοῦμαι—μή πως ἡμῶν καταφρονήσωσιν . 
ὑμεῖς μὲν γὰρ οὐκ ἴστε αὐτῶν πέρι τὴν τῆς διαφορᾶς αἰτίαν , ἀλλ’ ἡγεῖσθε ἀκρατείᾳ μόνον ἡδονῶν τε καὶ ἐπιθυμιῶν ἐπὶ τὸν ἀσεβῆ βίον ὁρμᾶσθαι τὰς ψυχὰς αὐτῶν . 
Κλεινίας τὸ δὲ τί πρὸς τούτοις αἴτιον ἄν , ὦ ξένε , εἴη ; 
Ἀθηναῖος σχεδὸν ὃ παντάπασιν ὑμεῖς ἔξω ζῶντες οὐκ ἂν εἰδείητε , ἀλλὰ ὑμᾶς ἂν λανθάνοι . 
Κλεινίας τί δὴ τοῦτο φράζεις τὰ νῦν ; 
Ἀθηναῖος ἀμαθία τις μάλα χαλεπή , δοκοῦσα εἶναι μεγίστη φρόνησις . 
Κλεινίας πῶς λέγεις ; 
Ἀθηναῖος εἰσὶν ἡμῖν ἐν γράμμασιν λόγοι κείμενοι , οἳ παρ’ ὑμῖν οὐκ εἰσὶν δῑ ἀρετὴν πολιτείας , ὡς ἐγὼ μανθάνω , οἱ μὲν ἔν τισι μέτροις , οἱ δὲ καὶ ἄνευ μέτρων λέγοντες περὶ θεῶν , οἱ μὲν παλαιότατοι ὡς γέγονεν ἡ πρώτη φύσις οὐρανοῦ τῶν τε ἄλλων , προϊόντες δὲ τῆς ἀρχῆς οὐ πολὺ θεογονίαν διεξέρχονται , γενόμενοί τε ὡς πρὸς ἀλλήλους ὡμίλησαν · ἃ τοῖς ἀκούουσιν εἰ μὲν εἰς ἄλλο τι καλῶς ἢ μὴ καλῶς ἔχει , οὐ ῥᾴδιον ἐπιτιμᾶν παλαιοῖς οὖσιν , εἰς μέντοι γονέων τε θεραπείας καὶ τιμὰς οὐκ ἂν ἔγωγέ ποτε ἐπαινῶν εἴποιμι οὔτε ὡς ὠφέλιμα οὔτε ὡς τὸ παράπαν ὄντως εἴρηται . 
τὰ μὲν οὖν δὴ τῶν ἀρχαίων πέρι μεθείσθω καὶ χαιρέτω , καὶ ὅπῃ θεοῖσιν φίλον , λεγέσθω ταύτῃ · τὰ δὲ τῶν νέων ἡμῖν καὶ σοφῶν αἰτιαθήτω ὅπῃ κακῶν αἴτια . 
τόδε οὖν οἱ τῶν τοιούτων ἐξεργάζονται λόγοι · ἐμοῦ γὰρ καὶ σοῦ , ὅταν τεκμήρια λέγωμεν ὡς εἰσὶν θεοί , ταῦτα αὐτὰ προφέροντες , ἥλιόν τε καὶ σελήνην καὶ ἄστρα καὶ γῆν ὡς θεοὺς καὶ θεῖα ὄντα , ὑπὸ τῶν σοφῶν τούτων ἀναπεπεισμένοι ἂν λέγοιεν ὡς γῆν τε καὶ λίθους ὄντα αὐτὰ καὶ οὐδὲν τῶν ἀνθρωπείων πραγμάτων φροντίζειν δυνάμενα , λόγοισι δὲ ταῦτα εὖ πως εἰς τὸ πιθανὸν περιπεπεμμένα . 
Κλεινίας χαλεπόν γε λόγον , ὦ ξένε , εἰρηκὼς τυγχάνεις , εἴ γε εἷς ἦν μόνον · νῦν δὲ ὅτε πάμπολλοι τυγχάνουσιν , ἔτι χαλεπώτερον ἂν εἴη . 
Ἀθηναῖος τί οὖν δή ; 
τί λέγομεν ; 
τί χρὴ δρᾶν ἡμᾶς ; 
πότερον ἀπολογησώμεθα οἷον κατηγορήσαντός τινος ἐν ἀσεβέσιν ἀνθρώποις ἡμῶν , φεύγουσι περὶ τῆς νομοθεσίας λέγουσιν ὡς δεινὰ ἐργαζόμεθα νομοθετοῦντες ὡς ὄντων θεῶν ; 
ἢ χαίρειν ἐάσαντες ἐπὶ τοὺς νόμους τρεπώμεθα πάλιν , μὴ καὶ τὸ προοίμιον ἡμῖν μακρότερον γίγνηται τῶν νόμων ; 
οὐ γάρ τι βραχὺς ὁ λόγος ἐκταθεὶς ἂν γίγνοιτο , εἰ τοῖσιν ἐπιθυμοῦσιν ἀσεβεῖν τὰ μὲν ἀποδείξαιμεν μετρίως τοῖς λόγοις ὧν ἔφραζον δεῖν πέρι λέγειν , τὸν δὲ εἰς φόβον τρέψαιμεν , τὰ δὲ δυσχεραίνειν ποιήσαντες , ὅσα πρέπει μετὰ ταῦτα ἤδη νομοθετοῖμεν . 
Κλεινίας ἀλλ’ , ὦ ξένε , πολλάκις μὲν ὥς γε ἐν ὀλίγῳ χρόνῳ τοῦτ’ αὐτὸ εἰρήκαμεν , ὡς οὐδὲν ἐν τῷ παρόντι δεῖ προτιμᾶν βραχυλογίαν μᾶλλον ἢ μῆκος—οὐδεὶς γὰρ ἡμᾶς , τὸ λεγόμενον , ἐπείγων διώκει—γελοῖον δὴ καὶ φαῦλον τὸ πρὸ τῶν βελτίστων τὰ βραχύτερα αἱρουμένους φαίνεσθαι . 
διαφέρει δ’ οὐ σμικρὸν ἁμῶς γέ πως πιθανότητά τινα τοὺς λόγους ἡμῶν ἔχειν , ὡς θεοί τ’ εἰσὶν καὶ ἀγαθοί , δίκην τιμῶντες διαφερόντως ἀνθρώπων · σχεδὸν γὰρ τοῦτο ἡμῖν ὑπὲρ ἁπάντων τῶν νόμων κάλλιστόν τε καὶ ἄριστον προοίμιον ἂν εἴη . 
μηδὲν οὖν δυσχεράναντες μηδὲ ἐπειχθέντες , ἥντινά ποτε ἔχομεν δύναμιν εἰς πειθὼ τῶν τοιούτων λόγων , μηδὲν ἀποθέμενοι διεξέλθωμεν εἰς τὸ δυνατὸν ἱκανῶς . 
Ἀθηναῖος εὐχήν μοι δοκεῖ παρακαλεῖν ὁ λεγόμενος ὑπὸ σοῦ νῦν λόγος , ἐπειδὴ προθύμως συντείνεις · μέλλειν δὲ οὐκέτι ἐγχωρεῖ λέγειν . 
φέρε δή , πῶς ἄν τις μὴ θυμῷ λέγοι περὶ θεῶν ὡς εἰσίν ; 
ἀνάγκη γὰρ δὴ χαλεπῶς φέρειν καὶ μισεῖν ἐκείνους οἳ τούτων ἡμῖν αἴτιοι τῶν λόγων γεγένηνται καὶ γίγνονται νῦν , οὐ πειθόμενοι τοῖς μύθοις οὓς ἐκ νέων παίδων ἔτι ἐν γάλαξι τρεφόμενοι τροφῶν τε ἤκουον καὶ μητέρων , οἷον ἐν ἐπῳδαῖς μετά τε παιδιᾶς καὶ μετὰ σπουδῆς λεγομένων καὶ μετὰ θυσιῶν ἐν εὐχαῖς αὐτοὺς ἀκούοντές τε , καὶ ὄψεις ὁρῶντες ἑπομένας αὐτοῖς ἃς ἥδιστα ὅ γε νέος ὁρᾷ τε καὶ ἀκούει πραττομένας θυόντων , ἐν σπουδῇ τῇ μεγίστῃ τοὺς αὑτῶν γονέας ὑπὲρ αὑτῶν τε καὶ ἐκείνων ἐσπουδακότας , ὡς ὅτι μάλιστα οὖσιν θεοῖς εὐχαῖς προσδιαλεγομένους καὶ ἱκετείαις , ἀνατέλλοντός τε ἡλίου καὶ σελήνης καὶ πρὸς δυσμὰς ἰόντων προκυλίσεις ἅμα καὶ προσκυνήσεις ἀκούοντές τε καὶ ὁρῶντες Ἑλλήνων τε καὶ βαρβάρων πάντων ἐν συμφοραῖς παντοίαις ἐχομένων καὶ ἐν εὐπραγίαις , οὐχ ὡς οὐκ ὄντων ἀλλ’ ὡς ὅτι μάλιστα ὄντων καὶ οὐδαμῇ ὑποψίαν ἐνδιδόντων ὡς οὐκ εἰσὶν θεοί—τούτων δὴ πάντων ὅσοι καταφρονήσαντες οὐδὲ ἐξ ἑνὸς ἱκανοῦ λόγου , ὡς φαῖεν ἂν ὅσοι καὶ σμικρὸν νοῦ κέκτηνται , νῦν ἀναγκάζουσιν ἡμᾶς λέγειν ἃ λέγομεν , πῶς τούτους ἄν τις ἐν πρᾳέσι λόγοις δύναιτο νουθετῶν ἅμα διδάσκειν περὶ θεῶν πρῶτον ὡς εἰσίν ; 
τολμητέον δέ · οὐ γὰρ ἅμα γε δεῖ μανῆναι τοὺς μὲν ὑπὸ λαιμαργίας ἡδονῆς ἡμῶν , τοὺς δ’ ὑπὸ τοῦ θυμοῦσθαι τοῖς τοιούτοις . 
ἴτω δὴ πρόρρησις τοιάδε τις ἄθυμος τοῖς οὕτω τὴν διάνοιαν διεφθαρμένοις , καὶ λέγωμεν πρᾴως , σβέσαντες τὸν θυμόν , ὡς ἑνὶ διαλεγόμενοι τῶν τοιούτων · ὦ παῖ , νέος εἶ , προϊὼν δέ σε ὁ χρόνος ποιήσει πολλὰ ὧν νῦν δοξάζεις μεταβαλόντα ἐπὶ τἀναντία τίθεσθαι · περίμεινον οὖν εἰς τότε κριτὴς περὶ τῶν μεγίστων γίγνεσθαι , μέγιστον δέ , ὃ νῦν οὐδὲν ἡγῇ σύ , τὸ περὶ τοὺς θεοὺς ὀρθῶς διανοηθέντα ζῆν καλῶς ἢ μή . 
πρῶτον δὲ περὶ αὐτῶν ἕν τι μέγα σοι μηνύων οὐκ ἄν ποτε φανείην ψευδής , τὸ τοιόνδε . 
οὐ σὺ μόνος οὐδὲ οἱ σοὶ φίλοι πρῶτοι καὶ πρῶτον ταύτην δόξαν περὶ θεῶν ἔσχετε , γίγνονται δὲ ἀεὶ πλείους ἢ ἐλάττους ταύτην τὴν νόσον ἔχοντες · τόδε τοίνυν σοι , παραγεγονὼς αὐτῶν πολλοῖσι , φράζοιμ’ ἄν , τὸ μηδένα πώποτε λαβόντα ἐκ νέου ταύτην τὴν δόξαν περὶ θεῶν , ὡς οὐκ εἰσίν , διατελέσαι πρὸς γῆρας μείναντα ἐν ταύτῃ τῇ διανοήσει , τὰ δύο μέντοι πάθη περὶ θεοὺς μεῖναι , πολλοῖσι μὲν οὔ , μεῖναι δὲ οὖν τισιν , τὸ τοὺς θεοὺς εἶναι μέν , φροντίζειν δὲ οὐδὲν τῶν ἀνθρωπίνων , καὶ τὸ μετὰ τοῦτο , ὡς φροντίζουσι μέν , εὐπαραμύθητοι δ’ εἰσὶν θύμασιν καὶ εὐχαῖς . 
τὸ δὴ σαφὲς ἂν γενόμενόν σοι περὶ αὐτῶν κατὰ δύναμιν δόγμα , ἂν ἐμοὶ πείθῃ , περιμενεῖς , ἀνασκοπῶν εἴτε οὕτως εἴτε ἄλλως ἔχει , πυνθανόμενος παρά τε τῶν ἄλλων καὶ δὴ καὶ μάλιστα καὶ παρὰ τοῦ νομοθέτου · ἐν δὲ δὴ τούτῳ τῷ χρόνῳ μὴ τολμήσῃς περὶ θεοὺς μηδὲν ἀσεβῆσαι . 
πειρατέον γὰρ τῷ τοὺς νόμους σοι τιθέντι νῦν καὶ εἰς αὖθις διδάσκειν περὶ αὐτῶν τούτων ὡς ἔχει . 
Κλεινίας κάλλισθ’ ἡμῖν , ὦ ξένε , μέχρι γε τοῦ νῦν εἴρηται . 
Ἀθηναῖος παντάπασι μὲν οὖν , ὦ Μέγιλλέ τε καὶ Κλεινία · λελήθαμεν δ’ ἡμᾶς αὐτοὺς εἰς θαυμαστὸν λόγον ἐμπεπτωκότες . 
Κλεινίας τὸν ποῖον δὴ λέγεις ; 
Ἀθηναῖος τὸν παρὰ πολλοῖς δοξαζόμενον εἶναι σοφώτατον ἁπάντων λόγων . 
Κλεινίας φράζ’ ἔτι σαφέστερον . 
Ἀθηναῖος λέγουσί πού τινες ὡς πάντα ἐστὶ τὰ πράγματα γιγνόμενα καὶ γενόμενα καὶ γενησόμενα τὰ μὲν φύσει , τὰ δὲ τέχνῃ , τὰ δὲ διὰ τύχην . 
Κλεινίας οὐκοῦν καλῶς ; 
Ἀθηναῖος εἰκός γέ τοί που σοφοὺς ἄνδρας ὀρθῶς λέγειν · 
ἑπόμενοί γε μὴν αὐτοῖς σκεψώμεθα τοὺς ἐκεῖθεν τί ποτε καὶ τυγχάνουσι διανοούμενοι . 
Κλεινίας πάντως . 
Ἀθηναῖος ἔοικε , φασίν , τὰ μὲν μέγιστα αὐτῶν καὶ κάλλιστα ἀπεργάζεσθαι φύσιν καὶ τύχην , τὰ δὲ σμικρότερα τέχνην , ἣν δὴ παρὰ φύσεως λαμβάνουσαν τὴν τῶν μεγάλων καὶ πρώτων γένεσιν ἔργων , πλάττειν καὶ τεκταίνεσθαι πάντα τὰ σμικρότερα , ἃ δὴ τεχνικὰ πάντες προσαγορεύομεν . 
Κλεινίας πῶς λέγεις ; 
Ἀθηναῖος ὧδ’ ἔτι σαφέστερον ἐρῶ . 
πῦρ καὶ ὕδωρ καὶ γῆν καὶ ἀέρα φύσει πάντα εἶναι καὶ τύχῃ φασίν , τέχνῃ δὲ οὐδὲν τούτων , καὶ τὰ μετὰ ταῦτα αὖ σώματα , γῆς τε καὶ ἡλίου καὶ σελήνης ἄστρων τε πέρι , διὰ τούτων γεγονέναι παντελῶς ὄντων ἀψύχων · τύχῃ δὲ φερόμενα τῇ τῆς δυνάμεως ἕκαστα ἑκάστων , ᾗ συμπέπτωκεν ἁρμόττοντα οἰκείως πως , θερμὰ ψυχροῖς ἢ ξηρὰ πρὸς ὑγρὰ καὶ μαλακὰ πρὸς σκληρά , καὶ πάντα ὁπόσα τῇ τῶν ἐναντίων κράσει κατὰ τύχην ἐξ ἀνάγκης συνεκεράσθη , ταύτῃ καὶ κατὰ ταῦτα οὕτως γεγεννηκέναι τόν τε οὐρανὸν ὅλον καὶ πάντα ὁπόσα κατ’ οὐρανόν , καὶ ζῷα αὖ καὶ φυτὰ σύμπαντα , ὡρῶν πασῶν ἐκ τούτων γενομένων , οὐ δὲ διὰ νοῦν , φασίν , οὐδὲ διά τινα θεὸν οὐδὲ διὰ τέχνην ἀλλά , ὃ λέγομεν , φύσει καὶ τύχῃ . 
τέχνην δὲ ὕστερον ἐκ τούτων ὑστέραν γενομένην , αὐτὴν θνητὴν ἐκ θνητῶν ὕστερα γεγεννηκέναι παιδιάς τινας , ἀληθείας οὐ σφόδρα μετεχούσας , ἀλλὰ εἴδωλ’ ἄττα συγγενῆ ἑαυτῶν , οἷ’ ἡ γραφικὴ γεννᾷ καὶ μουσικὴ καὶ ὅσαι ταύταις εἰσὶν συνέριθοι τέχναι · αἳ δέ τι καὶ σπουδαῖον ἄρα γεννῶσι τῶν τεχνῶν , εἶναι ταύτας ὁπόσαι τῇ φύσει ἐκοίνωσαν τὴν αὑτῶν δύναμιν , οἷον αὖ ἰατρικὴ καὶ γεωργικὴ καὶ γυμναστική . 
καὶ δὴ καὶ τὴν πολιτικὴν σμικρόν τι μέρος εἶναί φασιν κοινωνοῦν φύσει , τέχνῃ δὲ τὸ πολύ , οὕτω δὲ καὶ τὴν νομοθεσίαν πᾶσαν οὐ φύσει , τέχνῃ δέ , ἧς οὐκ ἀληθεῖς εἶναι τὰς θέσεις . 
Κλεινίας πῶς λέγεις ; 
Ἀθηναῖος θεούς , ὦ μακάριε , εἶναι πρῶτόν φασιν οὗτοι τέχνῃ , οὐ φύσει ἀλλά τισιν νόμοις , καὶ τούτους ἄλλους ἄλλῃ , ὅπῃ ἕκαστοι ἑαυτοῖσι συνωμολόγησαν νομοθετούμενοι · καὶ δὴ καὶ τὰ καλὰ φύσει μὲν ἄλλα εἶναι , νόμῳ δὲ ἕτερα , τὰ δὲ δὴ δίκαια οὐδ’ εἶναι τὸ παράπαν φύσει , ἀλλ’ ἀμφισβητοῦντας διατελεῖν ἀλλήλοις καὶ μετατιθεμένους ἀεὶ ταῦτα , ἃ δ’ ἂν μετάθωνται καὶ ὅταν , τότε κύρια ἕκαστα εἶναι , γιγνόμενα τέχνῃ καὶ τοῖς νόμοις ἀλλ’ οὐ δή τινι φύσει . 
ταῦτ’ ἐστίν , ὦ φίλοι , ἅπαντα ἀνδρῶν σοφῶν παρὰ νέοις ἀνθρώποις , ἰδιωτῶν τε καὶ ποιητῶν , φασκόντων εἶναι τὸ δικαιότατον ὅτι τις ἂν νικᾷ βιαζόμενος · ὅθεν ἀσέβειαί τε ἀνθρώποις ἐμπίπτουσιν νέοις , ὡς οὐκ ὄντων θεῶν οἵους ὁ νόμος προστάττει διανοεῖσθαι δεῖν , στάσεις τε διὰ ταῦτα ἑλκόντων πρὸς τὸν κατὰ φύσιν ὀρθὸν βίον , ὅς ἐστιν τῇ ἀληθείᾳ κρατοῦντα ζῆν τῶν ἄλλων καὶ μὴ δουλεύοντα ἑτέροισι κατὰ νόμον . 
Κλεινίας οἷον διελήλυθας , ὦ ξένε , λόγον , καὶ ὅσην λώβην ἀνθρώπων νέων δημοσίᾳ πόλεσίν τε καὶ ἰδίοις οἴκοις . 
Ἀθηναῖος ἀληθῆ μέντοι λέγεις , ὦ Κλεινία . 
τί οὖν οἴει χρῆναι δρᾶν τὸν νομοθέτην , οὕτω τούτων πάλαι παρεσκευασμένων ; 
ἢ μόνον ἀπειλεῖν στάντα ἐν τῇ πόλει σύμπασι τοῖς ἀνθρώποις , ὡς εἰ μὴ φήσουσιν εἶναι θεοὺς καὶ διανοηθήσονται δοξάζοντες τοιούτους οἵους φησὶν ὁ νόμος—καὶ περὶ καλῶν καὶ δικαίων καὶ περὶ ἁπάντων τῶν μεγίστων ὁ αὐτὸς λόγος , ὅσα δὲ πρὸς ἀρετὴν τείνει καὶ κακίαν , ὡς δεῖ ταῦτα οὕτω πράττειν διανοουμένους ὅπῃπερ ἂν ὁ νομοθέτης ὑφηγήσηται γράφων—ὃς δ’ ἂν μὴ παρέχηται ἑαυτὸν τοῖς νόμοις εὐπειθῆ , τὸν μὲν δεῖν τεθνάναι , τὸν δέ τινα πληγαῖς καὶ δεσμοῖς , τὸν δὲ ἀτιμίαις , ἄλλους δὲ πενίαις κολάζεσθαι καὶ φυγαῖς · πειθὼ δὲ τοῖς ἀνθρώποις , ἅμα τιθέντα αὐτοῖς τοὺς νόμους , μηδεμίαν ἔχειν τοῖς λόγοις προσάπτοντα εἰς δύναμιν ἡμεροῦν ; 
Κλεινίας μηδαμῶς , ὦ ξένε , ἀλλ’ εἴπερ τυγχάνει γε οὖσα καὶ σμικρὰ πειθώ τις περὶ τὰ τοιαῦτα , δεῖ μηδαμῇ κάμνειν τόν γε ἄξιον καὶ σμικροῦ νομοθέτην , ἀλλὰ πᾶσαν , τὸ λεγόμενον , φωνὴν ἱέντα , τῷ παλαιῷ νόμῳ ἐπίκουρον γίγνεσθαι λόγῳ ὡς εἰσὶν θεοὶ καὶ ὅσα νυνδὴ διῆλθες σύ , καὶ δὴ καὶ νόμῳ αὐτῷ βοηθῆσαι καὶ τέχνῃ , ὡς ἐστὸν φύσει ἢ φύσεως οὐχ ἧττον , εἴπερ νοῦ γέ ἐστιν γεννήματα κατὰ λόγον ὀρθόν , ὃν σύ τε λέγειν μοι φαίνῃ καὶ ἐγώ σοι πιστεύω τὰ νῦν . 
Ἀθηναῖος ὦ προθυμότατε Κλεινία , τί δ’ ; 
οὐ χαλεπά τέ ἐστι συνακολουθεῖν λόγοις οὕτως εἰς πλήθη λεγόμενα , μήκη τε αὖ κέκτηται διωλύγια ; 
Κλεινίας τί δέ , ὦ ξένε ; 
περὶ μέθης μὲν καὶ μουσικῆς οὕτω μακρὰ λέγοντας ἡμᾶς αὐτοὺς περιεμείναμεν , περὶ θεῶν δὲ καὶ τῶν τοιούτων οὐχ ὑπομενοῦμεν ; 
καὶ μὴν καὶ νομοθεσίᾳ γέ ἐστίν που τῇ μετὰ φρονήσεως μεγίστη βοήθεια , διότι τὰ περὶ νόμους προστάγματα ἐν γράμμασι τεθέντα , ὡς δώσοντα εἰς πάντα χρόνον ἔλεγχον , πάντως ἠρεμεῖ , ὥστε οὔτ’ εἰ χαλεπὰ κατ’ ἀρχὰς ἀκούειν ἐστὶν φοβητέον , ἅ γ’ ἔσται καὶ τῷ δυσμαθεῖ πολλάκις ἐπανιόντι σκοπεῖν , οὔτε εἰ μακρά , ὠφέλιμα δέ , διὰ ταῦτα λόγον οὐδαμῇ ἔχει οὐδὲ ὅσιον ἔμοιγε εἶναι φαίνεται τὸ μὴ οὐ βοηθεῖν τούτοις τοῖς λόγοις πάντα ἄνδρα κατὰ δύναμιν . 
Μέγιλλος ἄριστα , ὦ ξένε , δοκεῖ μοι λέγειν Κλεινίας . 
Ἀθηναῖος καὶ μάλα γε , ὦ Μέγιλλε , ποιητέον τε ὡς λέγει . 
καὶ γὰρ εἰ μὴ κατεσπαρμένοι ἦσαν οἱ τοιοῦτοι λόγοι ἐν τοῖς πᾶσιν ὡς ἔπος εἰπεῖν ἀνθρώποις , οὐδὲν ἂν ἔδει τῶν ἐπαμυνούντων λόγων ὡς εἰσὶν θεοί · νῦν δὲ ἀνάγκη . 
νόμοις οὖν διαφθειρομένοις τοῖς μεγίστοις ὑπὸ κακῶν ἀνθρώπων τίνα καὶ μᾶλλον προσήκει βοηθεῖν ἢ νομοθέτην ; 
Μέγιλλος οὐκ ἔστιν . 
Ἀθηναῖος ἀλλὰ δὴ λέγε μοι πάλιν , Κλεινία , καὶ σύ—κοινωνὸν γὰρ δεῖ σε εἶναι τῶν λόγων—κινδυνεύει γὰρ ὁ λέγων ταῦτα πῦρ καὶ ὕδωρ καὶ γῆν καὶ ἀέρα πρῶτα ἡγεῖσθαι τῶν πάντων εἶναι , καὶ τὴν φύσιν ὀνομάζειν ταῦτα αὐτά , ψυχὴν δὲ ἐκ τούτων ὕστερον . 
ἔοικεν δὲ οὐ κινδυνεύειν ἀλλὰ ὄντως σημαίνειν ταῦτα ἡμῖν τῷ λόγῳ . 
Κλεινίας πάνυ μὲν οὖν . 
Ἀθηναῖος ἆρ’ οὖν πρὸς Διὸς οἷον πηγήν τινα ἀνοήτου δόξης ἀνηυρήκαμεν ἀνθρώπων ὁπόσοι πώποτε τῶν περὶ φύσεως ἐφήψαντο ζητημάτων ; 
σκόπει πάντα λόγον ἐξετάζων · οὐ γὰρ δὴ σμικρόν γε τὸ διαφέρον , εἰ φανεῖεν οἱ λόγων ἁπτόμενοι ἀσεβῶν , ἄλλοις τε ἐξάρχοντες , μηδὲ εὖ τοῖς λόγοις ἀλλ’ ἐξημαρτημένως χρώμενοι . 
δοκεῖ τοίνυν μοι ταῦτα οὕτως ἔχειν . 
Κλεινίας εὖ λέγεις · ἀλλ’ ὅπῃ , πειρῶ φράζειν . 
Ἀθηναῖος ἔοικεν τοίνυν ἀηθεστέρων ἁπτέον εἶναι λόγων . 
Κλεινίας οὐκ ὀκνητέον , ὦ ξένε . 
μανθάνω γὰρ ὡς νομοθεσίας ἐκτὸς οἰήσῃ βαίνειν , ἐὰν τῶν τοιούτων ἁπτώμεθα λόγων . 
εἰ δὲ ἔστι μηδαμῇ ἑτέρως συμφωνῆσαι τοῖς νῦν κατὰ νόμον λεγομένοις θεοῖς ὡς ὀρθῶς ἔχουσιν ἢ ταύτῃ , λεκτέον , ὦ θαυμάσιε , καὶ ταύτῃ . 
Ἀθηναῖος λέγοιμ’ ἄν , ὡς ἔοικεν , ἤδη σχεδὸν οὐκ εἰωθότα λόγον τινὰ τόνδε . 
ὃ πρῶτον γενέσεως καὶ φθορᾶς αἴτιον ἁπάντων , τοῦτο οὐ πρῶτον ἀλλὰ ὕστερον ἀπεφήναντο εἶναι γεγονὸς οἱ τὴν τῶν ἀσεβῶν ψυχὴν ἀπεργασάμενοι λόγοι , ὃ δὲ ὕστερον , πρότερον · ὅθεν ἡμαρτήκασι περὶ θεῶν τῆς ὄντως οὐσίας . 
Κλεινίας οὔπω μανθάνω . 
Ἀθηναῖος ψυχήν , ὦ ἑταῖρε , ἠγνοηκέναι κινδυνεύουσι μὲν ὀλίγου σύμπαντες οἷόν τε ὂν τυγχάνει καὶ δύναμιν ἣν ἔχει , τῶν τε ἄλλων αὐτῆς πέρι καὶ δὴ καὶ γενέσεως , ὡς ἐν πρώτοις ἐστί , σωμάτων ἔμπροσθεν πάντων γενομένη , καὶ μεταβολῆς τε αὐτῶν καὶ μετακοσμήσεως ἁπάσης ἄρχει παντὸς μᾶλλον · εἰ δὲ ἔστιν ταῦτα οὕτως , ἆρ’ οὐκ ἐξ ἀνάγκης τὰ ψυχῆς συγγενῆ πρότερα ἂν εἴη γεγονότα τῶν σώματι προσηκόντων , οὔσης γ’ αὐτῆς πρεσβυτέρας ἢ σώματος ; 
Κλεινίας ἀνάγκη . 
Ἀθηναῖος δόξα δὴ καὶ ἐπιμέλεια καὶ νοῦς καὶ τέχνη καὶ νόμος σκληρῶν καὶ μαλακῶν καὶ βαρέων καὶ κούφων πρότερα ἂν εἴη · καὶ δὴ καὶ τὰ μεγάλα καὶ πρῶτα ἔργα καὶ πράξεις τέχνης ἂν γίγνοιτο , ὄντα ἐν πρώτοις , τὰ δὲ φύσει καὶ φύσις , ἣν οὐκ ὀρθῶς ἐπονομάζουσιν αὐτὸ τοῦτο , ὕστερα καὶ ἀρχόμενα ἂν ἐκ τέχνης εἴη καὶ νοῦ . 
Κλεινίας πῶς οὐκ ὀρθῶς ; 
Ἀθηναῖος φύσιν βούλονται λέγειν γένεσιν τὴν περὶ τὰ πρῶτα · εἰ δὲ φανήσεται ψυχὴ πρῶτον , οὐ πῦρ οὐδὲ ἀήρ , ψυχὴ δ’ ἐν πρώτοις γεγενημένη , σχεδὸν ὀρθότατα λέγοιτ’ ἂν εἶναι διαφερόντως φύσει . 
ταῦτ’ ἔσθ’ οὕτως ἔχοντα , ἂν ψυχήν τις ἐπιδείξῃ πρεσβυτέραν οὖσαν σώματος , ἄλλως δὲ οὐδαμῶς . 
Κλεινίας ἀληθέστατα λέγεις . 
Ἀθηναῖος οὐκοῦν τὰ μετὰ ταῦτα ἐπ’ αὐτὸ δὴ τοῦτο στελλώμεθα ; 
Κλεινίας τί μήν ; 
Ἀθηναῖος φυλάττωμεν δὴ παντάπασιν ἀπατηλὸν λόγον , μή πῃ πρεσβύτας ἡμᾶς ὄντας νεοπρεπὴς ὢν παραπείσῃ καὶ διαφυγὼν καταγελάστους ποιήσῃ , καὶ δόξωμεν μείζονα ἐπιβαλλόμενοι καὶ τῶν σμικρῶν ἀποτυχεῖν . 
σκοπεῖτε οὖν . 
εἰ καθάπερ ποταμὸν ἡμᾶς ἔδει τρεῖς ὄντας διαβαίνειν ῥέοντα σφόδρα , νεώτατος δ’ ἐγὼ τυγχάνων ἡμῶν καὶ πολλῶν ἔμπειρος ῥευμάτων , εἶπον ὅτι πρῶτον ἐμὲ χρῆναι πειραθῆναι κατ’ ἐμαυτόν , καταλιπόντα ὑμᾶς ἐν ἀσφαλεῖ , σκέψασθαι εἰ διαβατός ἐστι πρεσβυτέροις οὖσι καὶ ὑμῖν , ἢ πῶς ἔχει , καὶ φανέντος μὲν ταύτῃ , καλεῖν ὑμᾶς τότε καὶ συνδιαβιβάζειν ἐμπειρίᾳ , εἰ δὲ ἄβατος ἦν ὡς ὑμῖν , ἐν ἐμοὶ τὸν κίνδυνον γεγονέναι , μετρίως ἂν ἐδόκουν λέγειν , καὶ δὴ καὶ νῦν ὁ μέλλων ἐστὶ λόγος σφοδρότερος καὶ σχεδὸν ἴσως ἄβατος ὡς τῇ σφῷν ῥώμῃ · μὴ δὴ σκοτοδινίαν ἴλιγγόν τε ὑμῖν ἐμποιήσῃ παραφερόμενός τε καὶ ἐρωτῶν ἀήθεις ὄντας ἀποκρίσεων , εἶτ’ ἀσχημοσύνην ἀπρέπειάν τε ἐντέκῃ ἀηδῆ , δοκεῖ δή μοι χρῆναι ποιεῖν οὑτωσὶ τὰ νῦν ἐμέ , ἀνερωτᾶν πρῶτον ἐμαυτόν , ἀκουόντων ὑμῶν ἐν ἀσφαλεῖ , καὶ μετὰ ταῦτα ἀποκρίνασθαι πάλιν ἐμέ , καὶ τὸν λόγον ἅπαντα οὕτω διεξελθεῖν , μέχριπερ ἂν ψυχῆς πέρι διαπεράνηται καὶ δείξῃ πρότερον ὂν ψυχὴν σώματος . 
Κλεινίας ἄριστ’ , ὦ ξένε , δοκεῖς ἡμῖν εἰρηκέναι , ποίει τε ὡς λέγεις . 
Ἀθηναῖος ἄγε δή , θεὸν εἴ ποτε παρακλητέον ἡμῖν , νῦν ἔστω τοῦτο οὕτω γενόμενον—ἐπί γε ἀπόδειξιν ὡς εἰσὶν τὴν αὑτῶν σπουδῇ πάσῃ παρακεκλήσθων—ἐχόμενοι δὲ ὥς τινος ἀσφαλοῦς πείσματος ἐπεισβαίνωμεν εἰς τὸν νῦν λόγον . 
καί μοι ἐλεγχομένῳ περὶ τὰ τοιαῦτα ἐρωτήσεσιν τοιαῖσδε ἀσφαλέστατα ἀποκρίνεσθαι φαίνεται κατὰ τάδε · ὦ ξένε , ὁπόταν φῇ τις , ἆρα ἕστηκε μὲν πάντα , κινεῖται δὲ οὐδέν ; 
ἢ τούτῳ πᾶν τοὐναντίον ; 
ἢ τὰ μὲν αὐτῶν κινεῖται , τὰ δὲ μένει ; 
τὰ μὲν κινεῖταί που , φήσω , τὰ δὲ μένει . 
μῶν οὖν οὐκ ἐν χώρᾳ τινὶ τά τε ἑστῶτα ἕστηκεν καὶ τὰ κινούμενα κινεῖται ; 
πῶς γὰρ οὔ ; 
καὶ τὰ μέν γε ἐν μιᾷ ἕδρᾳ που τοῦτο ἂν δρῴη , τὰ δὲ ἐν πλείοσιν . 
τὰ τὴν τῶν ἑστώτων ἐν μέσῳ λαμβάνοντα δύναμιν λέγεις , φήσομεν , ἐν ἑνὶ κινεῖσθαι , καθάπερ ἡ τῶν ἑστάναι λεγομένων κύκλων στρέφεται περιφορά ; 
ναί . 
μανθάνομεν δέ γε ὡς ἐν ταύτῃ τῇ περιφορᾷ τὸν μέγιστον καὶ τὸν σμικρότατον κύκλον ἅμα περιάγουσα , ἡ τοιαύτη κίνησις ἀνὰ λόγον ἑαυτὴν διανέμει σμικροῖς τε καὶ μείζοσιν , ἐλάττων τε οὖσα καὶ πλείων κατὰ λόγον · διὸ δὴ τῶν θαυμαστῶν ἁπάντων πηγὴ γέγονεν , ἅμα μεγάλοις καὶ σμικροῖς κύκλοις βραδυτῆτάς τε καὶ τάχη ὁμολογούμενα πορεύουσα , ἀδύνατον , ὡς ἄν τις ἐλπίσειε , γίγνεσθαι πάθος . 
ἀληθέστατα λέγεις . 
τὰ δέ γε κινούμενα ἐν πολλοῖς φαίνῃ μοι λέγειν ὅσα φορᾷ κινεῖται μεταβαίνοντα εἰς ἕτερον ἀεὶ τόπον , καὶ τοτὲ μὲν ἔστιν ὅτε βάσιν ἑνὸς κεκτημένα τινὸς κέντρου , τοτὲ δὲ πλείονα τῷ περικυλινδεῖσθαι . 
προστυγχάνοντα δ’ ἑκάστοτε ἑκάστοις , τοῖς ἑστῶσι μὲν διασχίζεται , τοῖς δ’ ἄλλοις ἐξ ἐναντίας ἀπαντῶσι καὶ φερομένοις εἰς ἓν γιγνόμενα μέσα τε καὶ μεταξὺ τῶν τοιούτων συγκρίνεται . 
λέγω γὰρ οὖν ταῦτα οὕτως ἔχοντα , ὡς σὺ λέγεις . 
καὶ μὴν καὶ συγκρινόμενα μὲν αὐξάνεται , διακρινόμενα δὲ φθίνει τότε , ὅταν ἡ καθεστηκυῖα ἑκάστων ἕξις διαμένῃ , μὴ μενούσης δὲ αὐτῆς , δῑ ἀμφότερα ἀπόλλυται . 
γίγνεται δὴ πάντων γένεσις , ἡνίκ’ ἂν τί πάθος ᾖ ; 
δῆλον ὡς ὁπόταν ἀρχὴ λαβοῦσα αὔξην εἰς τὴν δευτέραν ἔλθῃ μετάβασιν καὶ ἀπὸ ταύτης εἰς τὴν πλησίον , καὶ μέχρι τριῶν ἐλθοῦσα αἴσθησιν σχῇ τοῖς αἰσθανομένοις . 
μεταβάλλον μὲν οὖν οὕτω καὶ μετακινούμενον γίγνεται πᾶν · ἔστιν δὲ ὄντως ὄν , ὁπόταν μένῃ , μεταβαλὸν δὲ εἰς ἄλλην ἕξιν διέφθαρται παντελῶς . 
ἆρ’ οὖν κινήσεις πάσας εἰρήκαμεν ὡς ἐν εἴδεσιν λαβεῖν μετ’ ἀριθμοῦ , πλήν γε , ὦ φίλοι , δυοῖν ; 
Κλεινίας ποίαιν δή ; 
Ἀθηναῖος σχεδόν , ὠγαθέ , ἐκείναιν ὧν ἕνεκα πᾶσα ἡμῖν ἐστιν ἡ σκέψις τὰ νῦν . 
Κλεινίας λέγε σαφέστερον . 
Ἀθηναῖος ψυχῆς ἦν ἕνεκά που ; 
Κλεινίας πάνυ μὲν οὖν . 
Ἀθηναῖος ἔστω τοίνυν ἡ μὲν ἕτερα δυναμένη κινεῖν κίνησις , ἑαυτὴν δὲ ἀδυνατοῦσα , ἀεὶ μία τις , ἡ δὲ αὑτήν τ’ ἀεὶ καὶ ἕτερα δυναμένη κατά τε συγκρίσεις ἔν τε διακρίσεσιν αὔξαις τε καὶ τῷ ἐναντίῳ καὶ γενέσεσι καὶ φθοραῖς ἄλλη μία τις αὖ τῶν πασῶν κινήσεων . 
Κλεινίας ἔστω γὰρ οὖν . 
Ἀθηναῖος οὐκοῦν τὴν μὲν ἕτερον ἀεὶ κινοῦσαν καὶ μεταβαλλομένην ὑφ’ ἑτέρου θήσομεν ἐνάτην αὖ , τήν τε ἑαυτὴν κινοῦσαν καὶ ἕτερον , ἐναρμόττουσαν πᾶσιν μὲν ποιήμασι , πᾶσιν δὲ παθήμασι , καλουμένην δὲ ὄντως τῶν ὄντων πάντων μεταβολὴν καὶ κίνησιν , ταύτην δὲ δεκάτην σχεδὸν ἐροῦμεν . 
Κλεινίας παντάπασι μὲν οὖν . 
Ἀθηναῖος τῶν δὴ δέκα μάλιστα ἡμῖν κινήσεων τίν’ ἂν προκρίναιμεν ὀρθότατα πασῶν ἐρρωμενεστάτην τε εἶναι καὶ πρακτικὴν διαφερόντως ; 
Κλεινίας μυρίῳ ἀνάγκη που φάναι διαφέρειν τὴν αὐτὴν αὑτὴν δυναμένην κινεῖν , τὰς δὲ ἄλλας πάσας ὑστέρας . 
Ἀθηναῖος εὖ λέγεις . 
ἆρ’ οὖν ἡμῖν τῶν νῦν οὐκ ὀρθῶς ῥηθέντων μεταθετέον ἓν ἢ καὶ δύο ; 
Κλεινίας ποῖα φῄς ; 
Ἀθηναῖος τὸ τῆς δεκάτης ῥηθὲν σχεδὸν οὐκ ὀρθῶς εἴρηται . 
Κλεινίας πῇ ; 
Ἀθηναῖος πρῶτον γενέσει τέ ἐστιν καὶ ῥώμῃ κατὰ λόγον · τὸ δὲ μετὰ τοῦτο ἔχομεν τούτου δεύτερον , ἄρτι ῥηθὲν ἀτόπως ἔνατον . 
Κλεινίας πῶς λέγεις ; 
Ἀθηναῖος ὧδε . 
ὅταν ἕτερον ἄλλο ἡμῖν μεταβάλῃ καὶ τοῦτο ἄλλο ἕτερον ἀεί , τῶν τοιούτων ἆρα ἔσται ποτέ τι πρῶτον μεταβάλλον ; 
καὶ πῶς , ὅταν ὑπ’ ἄλλου κινῆται , τοῦτ’ ἔσται ποτὲ τῶν ἀλλοιούντων πρῶτον ; 
ἀδύνατον γάρ . 
ἀλλ’ ὅταν ἄρα αὐτὸ αὑτὸ κινῆσαν ἕτερον ἀλλοιώσῃ , τὸ δ’ ἕτερον ἄλλο , καὶ οὕτω δὴ χίλια ἐπὶ μυρίοις γίγνηται τὰ κινηθέντα , μῶν ἀρχή τις αὐτῶν ἔσται τῆς κινήσεως ἁπάσης ἄλλη πλὴν ἡ τῆς αὐτῆς αὑτὴν κινησάσης μεταβολή ; 
Κλεινίας κάλλιστα εἶπες , συγχωρητέα τε τούτοις . 
Ἀθηναῖος ἔτι δὴ καὶ τῇδε εἴπωμεν , καὶ ἀποκρινώμεθα πάλιν ἡμῖν αὐτοῖσιν . 
εἰ σταίη πως τὰ πάντα ὁμοῦ γενόμενα , καθάπερ οἱ πλεῖστοι τῶν τοιούτων τολμῶσι λέγειν , τίν’ ἄρα ἐν αὐτοῖς ἀνάγκη πρώτην κίνησιν γενέσθαι τῶν εἰρημένων ; 
τὴν αὐτὴν ἑαυτὴν δήπου κινοῦσαν · ὑπ’ ἄλλου γὰρ οὐ μήποτε ἔμπροσθεν μεταπέσῃ , μηδεμιᾶς γε ἐν αὐτοῖς οὔσης ἔμπροσθεν μεταπτώσεως . 
ἀρχὴν ἄρα κινήσεων πασῶν καὶ πρώτην ἔν τε ἑστῶσιν γενομένην καὶ ἐν κινουμένοις οὖσαν τὴν αὑτὴν κινοῦσαν φήσομεν ἀναγκαίως εἶναι πρεσβυτάτην καὶ κρατίστην μεταβολὴν πασῶν , τὴν δὲ ἀλλοιουμένην ὑφ’ ἑτέρου , κινοῦσαν δὲ ἕτερα δευτέραν . 
Κλεινίας ἀληθέστατα λέγεις . 
Ἀθηναῖος ὁπότε δὴ τοίνυν ἐνταῦθά ἐσμεν τοῦ λόγου , τόδε ἀποκρινώμεθα . 
Κλεινίας τὸ ποῖον ; 
Ἀθηναῖος ἐὰν ἴδωμέν που ταύτην γενομένην ἐν τῷ γηίνῳ ἢ ἐνύδρῳ ἢ πυροειδεῖ , κεχωρισμένῳ ἢ καὶ συμμιγεῖ , τί ποτε φήσομεν ἐν τῷ τοιούτῳ πάθος εἶναι ; 
Κλεινίας μῶν ἄρα με ἐρωτᾷς εἰ ζῆν αὐτὸ προσεροῦμεν , ὅταν αὐτὸ αὑτὸ κινῇ ; 
Ἀθηναῖος ναί . 
Κλεινίας 
Ζῆν · πῶς γὰρ οὔ ; 
Ἀθηναῖος τί δέ ; 
ὁπόταν ψυχὴν ἔν τισιν ὁρῶμεν , μῶν ἄλλο ἢ ταὐτὸν τούτῳ ; 
ζῆν ὁμολογητέον ; 
Κλεινίας οὐκ ἄλλο . 
Ἀθηναῖος ἔχε δὴ πρὸς Διός · ἆρ’ οὐκ ἂν ἐθέλοις περὶ ἕκαστον τρία νοεῖν ; 
Κλεινίας πῶς λέγεις ; 
Ἀθηναῖος ἓν μὲν τὴν οὐσίαν , ἓν δὲ τῆς οὐσίας τὸν λόγον , ἓν δὲ ὄνομα · καὶ δὴ καὶ ἐρωτήσεις εἶναι περὶ τὸ ὂν ἅπαν δύο . 
Κλεινίας πῶς δύο ; 
Ἀθηναῖος τοτὲ μὲν ἡμῶν ἕκαστον τοὔνομα προτεινόμενον αὐτὸ τὸν λόγον ἀπαιτεῖν , τοτὲ δὲ τὸν λόγον αὐτὸν προτεινόμενον ἐρωτᾶν αὖ τοὔνομα . 
ἆρά γε τὸ τοιόνδε αὖ βουλόμεθα νῦν λέγειν ; 
Κλεινίας τὸ ποῖον ; 
Ἀθηναῖος ἔστιν που δίχα διαιρούμενον ἐν ἄλλοις τε καὶ ἐν ἀριθμῷ · τούτῳ δὴ τῷ κατ’ ἀριθμὸν ὄνομα μὲν ἄρτιον , λόγος δέ , ἀριθμὸς διαιρούμενος εἰς ἴσα δύο μέρη . 
Κλεινίας ναί . 
Ἀθηναῖος τὸ τοιοῦτον φράζω . 
μῶν οὖν οὐ ταὐτὸν ἑκατέρως προσαγορεύομεν , ἄντε τὸν λόγον ἐρωτώμενοι τοὔνομα ἀποδιδῶμεν , ἄντε τοὔνομα τὸν λόγον , ἄρτιον ὀνόματι , καὶ λόγῳ δίχα διαιρούμενον ἀριθμόν , προσαγορεύοντες ταὐτὸν ὄν ; 
Κλεινίας παντάπασι μὲν οὖν . 
Ἀθηναῖος ὧι δὴ ψυχὴ τοὔνομα , τίς τούτου λόγος ; 
ἔχομεν ἄλλον πλὴν τὸν νυνδὴ ῥηθέντα , τὴν δυναμένην αὐτὴν αὑτὴν κινεῖν κίνησιν ; 
Κλεινίας τὸ ἑαυτὸ κινεῖν φὴ|ς λόγον ἔχειν τὴν αὐτὴν οὐσίαν , ἥνπερ τοὔνομα ὃ δὴ πάντες ψυχὴν προσαγορεύομεν ; 
Ἀθηναῖος φημί γε · εἰ δ’ ἔστι τοῦτο οὕτως ἔχον , ἆρα ἔτι ποθοῦμεν μὴ ἱκανῶς δεδεῖχθαι ψυχὴν ταὐτὸν ὂν καὶ τὴν πρώτην γένεσιν καὶ κίνησιν τῶν τε ὄντων καὶ γεγονότων καὶ ἐσομένων καὶ πάντων αὖ τῶν ἐναντίων τούτοις , ἐπειδή γε ἀνεφάνη μεταβολῆς τε καὶ κινήσεως ἁπάσης αἰτία ἅπασιν ; 
Κλεινίας οὔκ , ἀλλὰ ἱκανώτατα δέδεικται ψυχὴ τῶν πάντων πρεσβυτάτη , γενομένη γε ἀρχὴ κινήσεως . 
Ἀθηναῖος ἆρ’ οὖν οὐχ ἡ δῑ ἕτερον ἐν ἄλλῳ γιγνομένη κίνησις , αὐτὸ δὲ ἐν αὑτῷ μηδέποτε παρέχουσα κινεῖσθαι μηδέν , δευτέρα τε , καὶ ὁπόσων ἀριθμῶν βούλοιτο ἄν τις ἀριθμεῖν αὐτὴν πολλοστήν , τοσούτων , σώματος οὖσα ὄντως ἀψύχου μεταβολή ; 
Κλεινίας ὀρθῶς . 
Ἀθηναῖος ὀρθῶς ἄρα καὶ κυρίως ἀληθέστατά τε καὶ τελεώτατα εἰρηκότες ἂν εἶμεν ψυχὴν μὲν προτέραν γεγονέναι σώματος ἡμῖν , σῶμα δὲ δεύτερόν τε καὶ ὕστερον , ψυχῆς ἀρχούσης , ἀρχόμενον κατὰ φύσιν . 
Κλεινίας ἀληθέστατα μὲν οὖν . 
Ἀθηναῖος μεμνήμεθά γε μὴν ὁμολογήσαντες ἐν τοῖς πρόσθεν ὡς , εἰ ψυχὴ φανείη πρεσβυτέρα σώματος οὖσα , καὶ τὰ ψυχῆς τῶν τοῦ σώματος ἔσοιτο πρεσβύτερα . 
Κλεινίας πάνυ μὲν οὖν . 
Ἀθηναῖος τρόποι δὲ καὶ ἤθη καὶ βουλήσεις καὶ λογισμοὶ καὶ δόξαι ἀληθεῖς ἐπιμέλειαί τε καὶ μνῆμαι πρότερα μήκους σωμάτων καὶ πλάτους καὶ βάθους καὶ ῥώμης εἴη γεγονότα ἄν , εἴπερ καὶ ψυχὴ σώματος . 
Κλεινίας ἀνάγκη . 
Ἀθηναῖος ἆρ’ οὖν τὸ μετὰ τοῦτο ὁμολογεῖν ἀναγκαῖον τῶν τε ἀγαθῶν αἰτίαν εἶναι ψυχὴν καὶ τῶν κακῶν καὶ καλῶν καὶ αἰσχρῶν δικαίων τε καὶ ἀδίκων καὶ πάντων τῶν ἐναντίων , εἴπερ τῶν πάντων γε αὐτὴν θήσομεν αἰτίαν ; 
Κλεινίας πῶς γὰρ οὔ ; 
Ἀθηναῖος ψυχὴν δὴ διοικοῦσαν καὶ ἐνοικοῦσαν ἐν ἅπασιν τοῖς πάντῃ κινουμένοις μῶν οὐ καὶ τὸν οὐρανὸν ἀνάγκη διοικεῖν φάναι ; 
Κλεινίας τί μήν ; 
Ἀθηναῖος μίαν ἢ πλείους ; 
πλείους · ἐγὼ ὑπὲρ σφῷν ἀποκρινοῦμαι . 
δυοῖν μέν γέ που ἔλαττον μηδὲν τιθῶμεν , τῆς τε εὐεργέτιδος καὶ τῆς τἀναντία δυναμένης ἐξεργάζεσθαι . 
Κλεινίας σφόδρα ὀρθῶς εἴρηκας . 
Ἀθηναῖος εἶεν . 
ἄγει μὲν δὴ ψυχὴ πάντα τὰ κατ’ οὐρανὸν καὶ γῆν καὶ θάλατταν ταῖς αὑτῆς κινήσεσιν , αἷς ὀνόματά ἐστιν βούλεσθαι , σκοπεῖσθαι , ἐπιμελεῖσθαι , βουλεύεσθαι , δοξάζειν ὀρθῶς ἐψευσμένως , χαίρουσαν λυπουμένην , θαρροῦσαν φοβουμένην , μισοῦσαν στέργουσαν , καὶ πάσαις ὅσαι τούτων συγγενεῖς ἢ πρωτουργοὶ κινήσεις τὰς δευτερουργοὺς αὖ παραλαμβάνουσαι κινήσεις σωμάτων ἄγουσι πάντα εἰς αὔξησιν καὶ φθίσιν καὶ διάκρισιν καὶ σύγκρισιν καὶ τούτοις ἑπομένας θερμότητας ψύξεις , βαρύτητας κουφότητας , σκληρὸν καὶ μαλακόν , λευκὸν καὶ μέλαν , αὐστηρὸν καὶ γλυκύ , καὶ πᾶσιν οἷς ψυχὴ χρωμένη , νοῦν μὲν προσλαβοῦσα ἀεὶ θεὸν ὀρθῶς θεοῖς , ὀρθὰ καὶ εὐδαίμονα παιδαγωγεῖ πάντα , ἀνοίᾳ δὲ συγγενομένη πάντα αὖ τἀναντία τούτοις ἀπεργάζεται . 
τιθῶμεν ταῦτα οὕτως ἔχειν , ἢ ἔτι διστάζομεν εἰ ἑτέρως πως ἔχει ; 
Κλεινίας οὐδαμῶς . 
Ἀθηναῖος πότερον οὖν δὴ ψυχῆς γένος ἐγκρατὲς οὐρανοῦ καὶ γῆς καὶ πάσης τῆς περιόδου γεγονέναι φῶμεν ; 
τὸ φρόνιμον καὶ ἀρετῆς πλῆρες , ἢ τὸ μηδέτερα κεκτημένον ; 
βούλεσθε οὖν πρὸς ταῦτα ὧδε ἀποκρινώμεθα ; 
Κλεινίας πῶς ; 
Ἀθηναῖος εἰ μέν , ὦ θαυμάσιε , φῶμεν , ἡ σύμπασα οὐρανοῦ ὁδὸς ἅμα καὶ φορὰ καὶ τῶν ἐν αὐτῷ ὄντων ἁπάντων νοῦ κινήσει καὶ περιφορᾷ καὶ λογισμοῖς ὁμοίαν φύσιν ἔχει καὶ συγγενῶς ἔρχεται , δῆλον ὡς τὴν ἀρίστην ψυχὴν φατέον ἐπιμελεῖσθαι τοῦ κόσμου παντὸς καὶ ἄγειν αὐτὸν τὴν τοιαύτην ὁδὸν ἐκείνην . 
Κλεινίας ὀρθῶς . 
Ἀθηναῖος εἰ δὲ μανικῶς τε καὶ ἀτάκτως ἔρχεται , τὴν κακήν . 
Κλεινίας καὶ ταῦτα ὀρθῶς . 
Ἀθηναῖος τίνα οὖν δὴ νοῦ κίνησις φύσιν ἔχει ; 
τοῦτο ἤδη χαλεπόν , ὦ φίλοι , ἐρώτημα ἀποκρινόμενον εἰπεῖν ἐμφρόνως · διὸ δὴ καὶ ἐμὲ τῆς ἀποκρίσεως ὑμῖν δίκαιον τὰ νῦν προσλαμβάνειν . 
Κλεινίας εὖ λέγεις . 
Ἀθηναῖος μὴ τοίνυν ἐξ ἐναντίας οἷον εἰς ἥλιον ἀποβλέποντες , νύκτα ἐν μεσημβρίᾳ ἐπαγόμενοι , ποιησώμεθα τὴν ἀπόκρισιν , ὡς νοῦν ποτε θνητοῖς ὄμμασιν ὀψόμενοί τε καὶ γνωσόμενοι ἱκανῶς · πρὸς δὲ εἰκόνα τοῦ ἐρωτωμένου βλέποντας ἀσφαλέστερον ὁρᾶν . 
Κλεινίας πῶς λέγεις ; 
Ἀθηναῖος ἧι προσέοικεν κινήσει νοῦς τῶν δέκα ἐκείνων κινήσεων , τὴν εἰκόνα λάβωμεν · ἣν συναναμνησθεὶς ὑμῖν ἐγὼ κοινῇ τὴν ἀπόκρισιν ποιήσομαι . 
Κλεινίας κάλλιστα ἂν λέγοις . 
Ἀθηναῖος μεμνήμεθα τοίνυν τῶν τότε ἔτι τοῦτό γε , ὅτι τῶν πάντων τὰ μὲν κινεῖσθαι , τὰ δὲ μένειν ἔθεμεν ; 
Κλεινίας ναί . 
Ἀθηναῖος τῶν δ’ αὖ κινουμένων τὰ μὲν ἐν ἑνὶ τόπῳ κινεῖσθαι , τὰ δ’ ἐν πλείοσιν φερόμενα . 
Κλεινίας ἔστι ταῦτα . 
Ἀθηναῖος τούτοιν δὴ τοῖν κινησέοιν τὴν ἐν ἑνὶ φερομένην ἀεὶ περί γέ τι μέσον ἀνάγκη κινεῖσθαι , τῶν ἐντόρνων οὖσαν μίμημά τι κύκλων , εἶναί τε αὐτὴν τῇ τοῦ νοῦ περιόδῳ πάντως ὡς δυνατὸν οἰκειοτάτην τε καὶ ὁμοίαν . 
Κλεινίας πῶς λέγεις ; 
Ἀθηναῖος τὸ κατὰ ταὐτὰ δήπου καὶ ὡσαύτως καὶ ἐν τῷ αὐτῷ καὶ περὶ τὰ αὐτὰ καὶ πρὸς τὰ αὐτὰ καὶ ἕνα λόγον καὶ τάξιν μίαν ἄμφω κινεῖσθαι λέγοντες , νοῦν τήν τε ἐν ἑνὶ φερομένην κίνησιν , σφαίρας ἐντόρνου ἀπεικασμένα φοραῖς , οὐκ ἄν ποτε φανεῖμεν φαῦλοι δημιουργοὶ λόγῳ καλῶν εἰκόνων . 
Κλεινίας ὀρθότατα λέγεις . 
Ἀθηναῖος οὐκοῦν αὖ ἥ γε μηδέποτε ὡσαύτως μηδὲ κατὰ τὰ αὐτὰ μηδὲ ἐν ταὐτῷ μηδὲ περὶ ταὐτὰ μηδὲ πρὸς ταὐτὰ μηδ’ ἐν ἑνὶ φερομένη μηδ’ ἐν κόσμῳ μηδ’ ἐν τάξει μηδὲ ἔν τινι λόγῳ κίνησις ἀνοίας ἂν ἁπάσης εἴη συγγενής ; 
Κλεινίας εἴη γὰρ ἂν ἀληθέστατα . 
Ἀθηναῖος νῦν δὴ χαλεπὸν οὐδὲν ἔτι διαρρήδην εἰπεῖν ὡς , ἐπειδὴ ψυχὴ μέν ἐστιν ἡ περιάγουσα ἡμῖν πάντα , τὴν δὲ οὐρανοῦ περιφορὰν ἐξ ἀνάγκης περιάγειν φατέον ἐπιμελουμένην καὶ κοσμοῦσαν ἤτοι τὴν ἀρίστην ψυχὴν ἢ τὴν ἐναντίαν . 
Κλεινίας ὦ ξένε , ἀλλὰ ἔκ γε τῶν νῦν εἰρημένων οὐδ’ ὅσιον ἄλλως λέγειν ἢ πᾶσαν ἀρετὴν ἔχουσαν ψυχὴν μίαν ἢ πλείους περιάγειν αὐτά . 
Ἀθηναῖος κάλλιστα , ὦ Κλεινία , ὑπήκουσας τοῖς λόγοις · τόδε δὲ προσυπάκουσον ἔτι . 
Κλεινίας τὸ ποῖον ; 
Ἀθηναῖος 
Ἥλιον καὶ σελήνην καὶ τὰ ἄλλα ἄστρα , εἴπερ ψυχὴ περιάγει πάντα , ἆρ’ οὐ καὶ ἓν ἕκαστον ; 
Κλεινίας τί μήν ; 
Ἀθηναῖος περὶ ἑνὸς δὴ ποιησώμεθα λόγους , οἳ καὶ ἐπὶ πάντα ἡμῖν ἄστρα ἁρμόττοντες φανοῦνται . 
Κλεινίας τίνος ; 
Ἀθηναῖος 
Ἡλίου πᾶς ἄνθρωπος σῶμα μὲν ὁρᾷ , ψυχὴν δὲ οὐδείς · οὐδὲ γὰρ ἄλλου σώματος οὐδενὸς οὔτε ζῶντος οὔτε ἀποθνῄσκοντος τῶν ζῴων , ἀλλὰ ἐλπὶς πολλὴ τὸ παράπαν τὸ γένος ἡμῖν τοῦτο ἀναίσθητον πάσαις ταῖς τοῦ σώματος αἰσθήσεσι περιπεφυκέναι , νοητὸν δ’ εἶναι . 
νῷ μόνῳ δὴ καὶ διανοήματι λάβωμεν αὐτοῦ πέρι τὸ τοιόνδε . 
Κλεινίας ποῖον ; 
Ἀθηναῖος 
Ἥλιον εἴπερ ἄγει ψυχή , τριῶν αὐτὴν ἓν λέγοντες δρᾶν σχεδὸν οὐκ ἀποτευξόμεθα . 
Κλεινίας τίνων ; 
Ἀθηναῖος ὡς ἢ ἐνοῦσα ἐντὸς τῷ περιφερεῖ τούτῳ φαινομένῳ σώματι πάντῃ διακομίζει τὸ τοιοῦτον , καθάπερ ἡμᾶς ἡ παρ’ ἡμῖν ψυχὴ πάντῃ περιφέρει · ἤ ποθεν ἔξωθεν σῶμα αὑτῇ πορισαμένη πυρὸς ἤ τινος ἀέρος , ὡς λόγος ἐστί τινων , ὠθεῖ βίᾳ σώματι σῶμα · ἢ τρίτον αὐτὴ ψιλὴ σώματος οὖσα , ἔχουσα δὲ δυνάμεις ἄλλας τινὰς ὑπερβαλλούσας θαύματι , ποδηγεῖ . 
Κλεινίας ναί , τοῦτο μὲν ἀνάγκη , τούτων ἕν γέ τι δρῶσαν ψυχὴν πάντα διάγειν . 
Ἀθηναῖος αὐτοῦ δὴ ἄμεινον ταύτην τὴν ψυχήν , εἴτε ἐν ἅρμασιν ἔχουσα ἡμῖν ἥλιον ἄγει φῶς τοῖς ἅπασιν , εἴτε ἔξωθεν , εἴθ’ ὅπως εἴθ’ ὅπῃ , θεὸν ἡγεῖσθαι χρεὼν πάντα ἄνδρα . 
ἢ πῶς ; 
Κλεινίας ναί , τόν γέ που μὴ ἐπὶ τὸ ἔσχατον ἀφιγμένον ἀνοίας . 
Ἀθηναῖος ἄστρων δὴ πέρι πάντων καὶ σελήνης , ἐνιαυτῶν τε καὶ μηνῶν καὶ πασῶν ὡρῶν πέρι , τίνα ἄλλον λόγον ἐροῦμεν ἢ τὸν αὐτὸν τοῦτον , ὡς ἐπειδὴ ψυχὴ μὲν ἢ ψυχαὶ πάντων τούτων αἴτιαι ἐφάνησαν , ἀγαθαὶ δὲ πᾶσαν ἀρετήν , θεοὺς αὐτὰς εἶναι φήσομεν , εἴτε ἐν σώμασιν ἐνοῦσαι , ζῷα ὄντα , κοσμοῦσιν πάντα οὐρανόν , εἴτε ὅπῃ τε καὶ ὅπως ; 
ἔσθ’ ὅστις ταῦτα ὁμολογῶν ὑπομενεῖ μὴ θεῶν εἶναι πλήρη πάντα ; 
Κλεινίας οὐκ ἔστιν οὕτως , ὦ ξένε , παραφρονῶν οὐδείς . 
Ἀθηναῖος τῷ μὲν τοίνυν μὴ νομίζοντι θεοὺς ἐν τῷ πρόσθεν χρόνῳ , ὦ Μέγιλλέ τε καὶ Κλεινία , εἰπόντες ὅρους ἀπαλλαττώμεθα . 
Κλεινίας τίνας ; 
Ἀθηναῖος ἢ διδάσκειν ἡμᾶς ὡς οὐκ ὀρθῶς λέγομεν τιθέμενοι ψυχὴν γένεσιν ἁπάντων εἶναι πρώτην , καὶ τἆλλα ὁπόσα τούτων συνεπόμενα εἴπομεν , ἢ μὴ δυνάμενον βέλτιον λέγειν ἡμῶν , ἡμῖν πείθεσθαι καὶ ζῆν θεοὺς ἡγούμενον εἰς τὸν ἐπίλοιπον βίον . 
ὁρῶμεν οὖν εἴτε ἱκανῶς ἤδη τοῖς οὐχ ἡγουμένοις θεοὺς εἰρήκαμεν ὡς εἰσὶν θεοί , εἴτε ἐπιδεῶς . 
Κλεινίας ἥκιστά γε , ὦ ξένε , πάντων ἐπιδεῶς . 
Ἀθηναῖος τούτοις μὲν τοίνυν ἡμῖν τὸ λόγων τέλος ἐχέτω · τὸν δὲ ἡγούμενον μὲν θεοὺς εἶναι , μὴ φροντίζειν δὲ αὐτοὺς τῶν ἀνθρωπίνων πραγμάτων , παραμυθητέον . 
ὦ ἄριστε δὴ φῶμεν , ὅτι μὲν ἡγῇ θεούς , συγγένειά τις ἴσως σε θεία πρὸς τὸ σύμφυτον ἄγει τιμᾶν καὶ νομίζειν εἶναι · κακῶν δὲ ἀνθρώπων καὶ ἀδίκων τύχαι ἰδίᾳ καὶ δημοσίᾳ , ἀληθείᾳ μὲν οὐκ εὐδαίμονες , δόξαις δὲ εὐδαιμονιζόμεναι σφόδρα ἀλλ’ οὐκ ἐμμελῶς , ἄγουσί σε πρὸς ἀσέβειαν , ἔν τε μούσαις οὐκ ὀρθῶς ὑμνούμεναι ἅμα καὶ ἐν παντοίοις λόγοις . 
ἢ καὶ πρὸς τέλος ἴσως ἀνθρώπους ὁρῶν ἐλθόντας γηραιούς , παῖδας παίδων καταλιπόντας ἐν τιμαῖς ταῖς μεγίσταις , ταράττῃ τὸ νῦν ἐν ἅπασι τούτοις ἰδών , ἢ δῑ ἀκοῆς αἰσθόμενος ἢ καὶ παντάπασιν αὐτὸς αὐτόπτης , προστυχὴς πολλῶν ἀσεβημάτων καὶ δεινῶν γενομένων τισίν , δῑ αὐτὰ ταῦτα ἐκ σμικρῶν εἰς τυραννίδας τε καὶ τὰ μέγιστα ἀφικομένους · τότε διὰ πάντα τὰ τοιαῦτα δῆλος εἶ μέμφεσθαι μὲν θεοὺς ὡς αἰτίους ὄντας τῶν τοιούτων διὰ συγγένειαν οὐκ ἂν ἐθέλων , ἀγόμενος δὲ ὑπό τε ἀλογίας ἅμα καὶ οὐ δυνάμενος δυσχεραίνειν θεούς , εἰς τοῦτο νῦν τὸ πάθος ἐλήλυθας , ὥστ’ εἶναι μὲν δοκεῖν αὐτούς , τῶν δὲ ἀνθρωπίνων καταφρονεῖν καὶ ἀμελεῖν πραγμάτων . 
ἵνα οὖν μὴ ἐπὶ μεῖζον ἔλθῃ σοι πάθος πρὸς ἀσέβειαν τὸ νῦν παρὸν δόγμα , ἀλλ’ ἐάν πως οἷον ἀποδιοπομπήσασθαι λόγοις αὐτὸ προσιὸν γενώμεθα δυνατοί , πειρώμεθα , συνάψαντες τὸν ἑξῆς λόγον ᾧ πρὸς τὸν τὸ παράπαν οὐχ ἡγούμενον θεοὺς ἐξ ἀρχῆς διεπερανάμεθα , τούτῳ τὰ νῦν προσχρήσασθαι . 
σὺ δ’ , ὦ Κλεινία τε καὶ Μέγιλλε , ὑπὲρ τοῦ νέου καθάπερ ἐν τοῖς ἔμπροσθεν ἀποκρινόμενοι διαδέχεσθε · ἂν δέ τι δύσκολον ἐμπίπτῃ τοῖς λόγοις , ἐγὼ σφῷν ὥσπερ νυνδὴ δεξάμενος διαβιβῶ τὸν ποταμόν . 
Κλεινίας ὀρθῶς λέγεις · καὶ σύ τε οὕτω ταῦτα δρᾶ , ποιήσομέν τε ἡμεῖς εἰς τὸ δυνατὸν ἃ λέγεις . 
Ἀθηναῖος ἀλλ’ οὐδὲν τάχ’ ἂν ἴσως εἴη χαλεπὸν ἐνδείξασθαι τοῦτό γε , ὡς ἐπιμελεῖς σμικρῶν εἰσιν θεοὶ οὐχ ἧττον , μᾶλλον δέ , ἢ τῶν μεγέθει διαφερόντων . 
ἤκουε γάρ που καὶ παρῆν τοῖς νυνδὴ λεγομένοις , ὡς ἀγαθοί γε ὄντες πᾶσαν ἀρετὴν τὴν τῶν πάντων ἐπιμέλειαν οἰκειοτάτην αὑτῶν οὖσαν κέκτηνται . 
Κλεινίας καὶ σφόδρα γε ἐπήκουεν . 
Ἀθηναῖος τὸ μετὰ τοῦτο τοίνυν κοινῇ συνεξεταζόντων τίνα λέγοντες ἀρετὴν αὐτῶν ὁμολογοῦμεν αὐτοὺς ἀγαθοὺς εἶναι . 
φέρε , τὸ σωφρονεῖν νοῦν τε κεκτῆσθαί φαμεν ἀρετῆς , τὰ δ’ ἐναντία κακίας ; 
Κλεινίας φαμέν . 
Ἀθηναῖος τί δέ ; 
ἀρετῆς μὲν ἀνδρείαν εἶναι , δειλίαν δὲ κακίας ; 
Κλεινίας πάνυ μὲν οὖν . 
Ἀθηναῖος καὶ τὰ μὲν αἰσχρὰ τούτων , τὰ δὲ καλὰ φήσομεν ; 
Κλεινίας ἀνάγκη . 
Ἀθηναῖος καὶ τῶν μὲν προσήκειν ἡμῖν , εἴπερ , ὁπόσα φλαῦρα , θεοῖς δὲ οὔτε μέγα οὔτε σμικρὸν τῶν τοιούτων μετὸν ἐροῦμεν ; 
Κλεινίας καὶ ταῦθ’ οὕτως ὁμολογοῖ πᾶς ἄν . 
Ἀθηναῖος τί δέ ; 
ἀμέλειάν τε καὶ ἀργίαν καὶ τρυφὴν εἰς ἀρετὴν ψυχῆς θήσομεν , ἢ πῶς λέγεις ; 
Κλεινίας καὶ πῶς ; 
Ἀθηναῖος ἀλλ’ εἰς τοὐναντίον ; 
Κλεινίας ναί . 
Ἀθηναῖος τἀναντία ἄρα τούτοις εἰς τοὐναντίον ; 
Κλεινίας τοὐναντίον . 
Ἀθηναῖος τί οὖν δή ; 
τρυφῶν καὶ ἀμελὴς ἀργός τε , ὃν ὁ ποιητὴς κηφῆσι κοθούροισι μάλιστα εἴκελον ἔφασκεν εἶναι , γίγνοιτ’ ἂν [ὁ] 
τοιοῦτος πᾶς ἡμῖν ; 
Κλεινίας ὀρθότατά γε εἰπών . 
Ἀθηναῖος οὐκοῦν τόν γε θεὸν οὐ ῥητέον ἔχειν ἦθος τοιοῦτον , ὅ γέ τοι αὐτὸς μισεῖ , τῷ τέ τι τοιοῦτον φθέγγεσθαι πειρωμένῳ οὐκ ἐπιτρεπτέον . 
Κλεινίας οὐ μὲν δή · πῶς γὰρ ἄν ; 
Ἀθηναῖος ὧι δὴ προσήκει μὲν πράττειν καὶ ἐπιμελεῖσθαι διαφερόντως τινός , ὁ δὲ τούτου γε νοῦς τῶν μὲν μεγάλων ἐπιμελεῖται , τῶν σμικρῶν δὲ ἀμελεῖ , κατὰ τίνα ἐπαινοῦντες τὸν τοιοῦτον λόγον οὐκ ἂν παντάπασι πλημμελοῖμεν ; 
σκοπῶμεν δὲ ὧδε . 
ἆρ’ οὐ κατὰ δύο εἴδη τὸ τοιοῦτον πράττει ὁ πράττων , εἴτε θεὸς εἴτ’ ἄνθρωπος ; 
Κλεινίας ποίω δὴ λέγομεν ; 
Ἀθηναῖος ἢ διαφέρον οὐδὲν οἰόμενος εἶναι τῷ ὅλῳ ἀμελουμένων τῶν σμικρῶν , ἢ ῥᾳθυμίᾳ καὶ τρυφῇ , εἰ διαφέρει , ὁ δὲ ἀμελεῖ . 
ἢ ἔστιν ἄλλως πως γιγνομένη ἀμέλεια ; 
οὐ γάρ που ὅταν γε ἀδύνατον ᾖ τῶν ἁπάντων ἐπιμελεῖσθαι , τότε ἀμέλεια ἔσται τῶν σμικρῶν ἢ μεγάλων , μὴ ἐπιμελουμένῳ ὧν ἂν δυνάμει θεὸς ἢ φαῦλός τις ὢν ἐλλιπὴς καὶ μὴ δυνατὸς ἐπιμελεῖσθαι γίγνηται . 
Κλεινίας πῶς γὰρ ἄν ; 
Ἀθηναῖος νῦν δὴ δύ’ ὄντες τρισὶν ἡμῖν οὖσιν ἀποκρινάσθωσαν οἱ θεοὺς μὲν ἀμφότεροι ὁμολογοῦντες εἶναι , παραιτητοὺς δὲ ἅτερος , ὁ δὲ ἀμελεῖς τῶν σμικρῶν . 
πρῶτον μὲν θεοὺς ἀμφότεροί φατε γιγνώσκειν καὶ ὁρᾶν καὶ ἀκούειν πάντα , λαθεῖν δὲ αὐτοὺς οὐδὲν δυνατὸν εἶναι τῶν ὁπόσων εἰσὶν αἱ αἰσθήσεις τε καὶ ἐπιστῆμαι · ταύτῃ λέγετε ἔχειν ταῦτα , ἢ πῶς ; 
Κλεινίας οὕτως . 
Ἀθηναῖος τί δέ ; 
δύνασθαι πάντα ὁπόσων αὖ δύναμίς ἐστιν θνητοῖς τε καὶ ἀθανάτοις ; 
Κλεινίας πῶς γὰρ οὐ συγχωρήσονται καὶ ταῦτα οὕτως ἔχειν ; 
Ἀθηναῖος καὶ μὴν ἀγαθούς γε καὶ ἀρίστους ὡμολογήκαμεν αὐτοὺς εἶναι πέντε ὄντες . 
Κλεινίας σφόδρα γε . 
Ἀθηναῖος ἆρ’ οὖν οὐ ῥᾳθυμίᾳ μὲν καὶ τρυφῇ ἀδύνατον αὐτοὺς ὁμολογεῖν πράττειν ὁτιοῦν τὸ παράπαν , ὄντας γε οἵους ὁμολογοῦμεν ; 
δειλίας γὰρ ἔκγονος ἔν γε ἡμῖν ἀργία , ῥᾳθυμία δὲ ἀργίας καὶ τρυφῆς . 
Κλεινίας ἀληθέστατα λέγεις . 
Ἀθηναῖος ἀργίᾳ μὲν δὴ καὶ ῥᾳθυμίᾳ οὐδεὶς ἀμελεῖ θεῶν · οὐ γὰρ μέτεστιν αὐτῷ που δειλίας . 
Κλεινίας ὀρθότατα λέγεις . 
Ἀθηναῖος οὐκοῦν τὸ λοιπόν , εἴπερ ἀμελοῦσι τῶν σμικρῶν καὶ ὀλίγων τῶν περὶ τὸ πᾶν , ἢ γιγνώσκοντες ὡς τὸ παράπαν οὐδενὸς τῶν τοιούτων ἐπιμελεῖσθαι δεῖ , δρῷεν ἂν τοῦτο , ἢ τί τὸ λοιπὸν πλὴν τῷ γιγνώσκειν τοὐναντίον ; 
Κλεινίας οὐδέν . 
Ἀθηναῖος πότερον οὖν , ὦ ἄριστε καὶ βέλτιστε , θῶμέν σε λέγοντα ὡς ἀγνοοῦντάς τε καὶ δέον ἐπιμελεῖσθαι δῑ ἄγνοιαν ἀμελοῦντας , ἢ γιγνώσκοντας ὅτι δεῖ , καθάπερ οἱ φαυλότατοι τῶν ἀνθρώπων λέγονται ποιεῖν , εἰδότες ἄλλα εἶναι βελτίω πράττειν ὧν δὴ πράττουσιν , διά τινας ἥττας ἡδονῶν ἢ λυπῶν οὐ ποιεῖν ; 
Κλεινίας πῶς γὰρ ἄν ; 
Ἀθηναῖος οὐκοῦν δὴ τά γε ἀνθρώπινα πράγματα τῆς τε ἐμψύχου μετέχει φύσεως ἅμα , καὶ θεοσεβέστατον αὐτό ἐστι πάντων ζῴων ἄνθρωπος ; 
Κλεινίας ἔοικε γοῦν . 
Ἀθηναῖος θεῶν γε μὴν κτήματά φαμεν εἶναι πάντα ὁπόσα θνητὰ ζῷα , ὧνπερ καὶ τὸν οὐρανὸν ὅλον . 
Κλεινίας πῶς γὰρ οὔ ; 
Ἀθηναῖος ἤδη τοίνυν σμικρὰ ἢ μεγάλα τις φάτω ταῦτα εἶναι τοῖς θεοῖς · οὐδετέρως γὰρ τοῖς κεκτημένοις ἡμᾶς ἀμελεῖν ἂν εἴη προσῆκον , ἐπιμελεστάτοις γε οὖσι καὶ ἀρίστοις . 
σκοπῶμεν γὰρ δὴ καὶ τόδε ἔτι πρὸς τούτοις . 
Κλεινίας τὸ ποῖον ; 
Ἀθηναῖος τὸ περί τε αἰσθήσεως καὶ δυνάμεως , ἆρ’ οὐκ ἐναντίως ἀλλήλοιν πρὸς ῥᾳστώνην καὶ χαλεπότητά ἐστον πεφυκότε ; 
Κλεινίας πῶς λέγεις ; 
Ἀθηναῖος ὁρᾶν μέν που καὶ ἀκούειν τὰ σμικρὰ χαλεπώτερον ἢ τὰ μεγάλα , φέρειν δὲ αὖ καὶ κρατεῖν καὶ ἐπιμελεῖσθαι τῶν σμικρῶν καὶ ὀλίγων παντὶ ῥᾷον ἢ τῶν ἐναντίων . 
Κλεινίας καὶ πολύ γε . 
Ἀθηναῖος ἰατρῷ δὲ προστεταγμένον ὅλον τι θεραπεύειν , βουλομένῳ καὶ δυναμένῳ τῶν μὲν μεγάλων ἐπιμελεῖσθαι , τῶν μορίων δὲ καὶ σμικρῶν ἀμελοῦντι , ἕξει ποτὲ καλῶς αὐτῷ τὸ πᾶν ; 
Κλεινίας οὐδαμῶς . 
Ἀθηναῖος οὐ μὴν οὐδὲ κυβερνήταις οὐδὲ στρατηγοῖς οὐδ’ οἰκονόμοις , οὐδ’ αὖ τισὶν πολιτικοῖς οὐδ’ ἄλλῳ τῶν τοιούτων οὐδενί , χωρὶς τῶν ὀλίγων καὶ σμικρῶν πολλὰ ἢ μεγάλα · οὐδὲ γὰρ ἄνευ σμικρῶν τοὺς μεγάλους φασὶν λιθολόγοι λίθους εὖ κεῖσθαι . 
Κλεινίας πῶς γὰρ ἄν ; 
Ἀθηναῖος μὴ τοίνυν τόν γε θεὸν ἀξιώσωμέν ποτε θνητῶν δημιουργῶν φαυλότερον , οἳ τὰ προσήκοντα αὑτοῖς ἔργα , ὅσῳπερ ἂν ἀμείνους ὦσιν , τόσῳ ἀκριβέστερα καὶ τελεώτερα μιᾷ τέχνῃ σμικρὰ καὶ μεγάλα ἀπεργάζονται · τὸν δὲ θεὸν ὄντα τε σοφώτατον βουλόμενόν τ’ ἐπιμελεῖσθαι καὶ δυνάμενον , ὧν μὲν ῥᾷον ἦν ἐπιμεληθῆναι σμικρῶν ὄντων , μηδαμῇ ἐπιμελεῖσθαι καθάπερ ἀργὸν ἢ δειλόν τινα διὰ πόνους ῥᾳθυμοῦντα , τῶν δὲ μεγάλων . 
Κλεινίας μηδαμῶς δόξαν τοιαύτην περὶ θεῶν , ὦ ξένε , ἀποδεχώμεθα · οὐδαμῇ γὰρ οὔτε ὅσιον οὔτ’ ἀληθὲς τὸ διανόημα διανοοίμεθ’ ἄν . 
Ἀθηναῖος δοκοῦμεν δέ μοι νῦν ἤδη μάλιστα μετρίως διειλέχθαι τῷ φιλαιτίῳ τῆς ἀμελείας πέρι θεῶν . 
Κλεινίας ναί . 
Ἀθηναῖος τῷ γε βιάζεσθαι τοῖς λόγοις ὁμολογεῖν αὐτὸν μὴ λέγειν ὀρθῶς · ἐπῳδῶν γε μὴν προσδεῖσθαί μοι δοκεῖ μύθων ἔτι τινῶν . 
Κλεινίας ποίων , ὠγαθέ ; 
Ἀθηναῖος πείθωμεν τὸν νεανίαν τοῖς λόγοις ὡς τῷ τοῦ παντὸς ἐπιμελουμένῳ πρὸς τὴν σωτηρίαν καὶ ἀρετὴν τοῦ ὅλου πάντ’ ἐστὶ συντεταγμένα , ὧν καὶ τὸ μέρος εἰς δύναμιν ἕκαστον τὸ προσῆκον πάσχει καὶ ποιεῖ . 
τούτοις δ’ εἰσὶν ἄρχοντες προστεταγμένοι ἑκάστοις ἐπὶ τὸ σμικρότατον ἀεὶ πάθης καὶ πράξεως , εἰς μερισμὸν τὸν ἔσχατον τέλος ἀπειργασμένοι · 
ὧν ἓν καὶ τὸ σόν , ὦ σχέτλιε , μόριον εἰς τὸ πᾶν συντείνει βλέπον ἀεί , καίπερ πάνσμικρον ὄν , σὲ δὲ λέληθεν περὶ τοῦτο αὐτὸ ὡς γένεσις ἕνεκα ἐκείνου γίγνεται πᾶσα , ὅπως ᾖ τῷ τοῦ παντὸς βίῳ ὑπάρχουσα εὐδαίμων οὐσία , οὐχ ἕνεκα σοῦ γιγνομένη , σὺ δ’ ἕνεκα ἐκείνου . 
πᾶς γὰρ ἰατρὸς καὶ πᾶς ἔντεχνος δημιουργὸς παντὸς μὲν ἕνεκα πάντα ἐργάζεται , πρὸς τὸ κοινῇ συντεῖνον βέλτιστον μέρος μὴν ἕνεκα ὅλου καὶ οὐχ ὅλον μέρους ἕνεκα ἀπεργάζεται · σὺ δὲ ἀγανακτεῖς , ἀγνοῶν ὅπῃ τὸ περὶ σὲ ἄριστον τῷ παντὶ συμβαίνει καὶ σοὶ κατὰ δύναμιν τὴν τῆς κοινῆς γενέσεως . 
ἐπεὶ δὲ ἀεὶ ψυχὴ συντεταγμένη σώματι τοτὲ μὲν ἄλλῳ , τοτὲ δὲ ἄλλῳ , μεταβάλλει παντοίας μεταβολὰς δῑ ἑαυτὴν ἢ δῑ ἑτέραν ψυχήν , οὐδὲν ἄλλο ἔργον τῷ πεττευτῇ λείπεται πλὴν μετατιθέναι τὸ μὲν ἄμεινον γιγνόμενον ἦθος εἰς βελτίω τόπον , χεῖρον δὲ εἰς τὸν χείρονα , κατὰ τὸ πρέπον αὐτῶν ἕκαστον , ἵνα τῆς προσηκούσης μοίρας λαγχάνῃ . 
Κλεινίας πῇ λέγεις ; 
Ἀθηναῖος ἧιπερ ἂν ἔχοι ῥᾳστώνης ἐπιμελείας θεοῖς τῶν πάντων , ταύτῃ μοι δοκῶ φράζειν . 
εἰ μὲν γὰρ πρὸς τὸ ὅλον ἀεὶ βλέπων πλάττοι τις μετασχηματίζων τὰ πάντα , οἷον ἐκ πυρὸς ὕδωρ ἔμψυχον , καὶ μὴ σύμπολλα ἐξ ἑνὸς ἢ ἐκ πολλῶν ἕν , πρώτης ἢ δευτέρας ἢ καὶ τρίτης γενέσεως μετειληφότα πλήθεσιν ἄπειρ’ ἂν εἴη τῆς μετατιθεμένης κοσμήσεως · νῦν δ’ ἔστι θαυμαστὴ ῥᾳστώνη τῷ τοῦ παντὸς ἐπιμελουμένῳ . 
Κλεινίας πῶς αὖ λέγεις ; 
Ἀθηναῖος ὧδε . 
ἐπειδὴ κατεῖδεν ἡμῶν ὁ βασιλεὺς ἐμψύχους οὔσας τὰς πράξεις ἁπάσας καὶ πολλὴν μὲν ἀρετὴν ἐν αὐταῖς οὖσαν , πολλὴν δὲ κακίαν , ἀνώλεθρον δὲ ὂν γενόμενον , ἀλλ’ οὐκ αἰώνιον , ψυχὴν καὶ σῶμα , καθάπερ οἱ κατὰ νόμον ὄντες θεοί—γένεσις γὰρ οὐκ ἄν ποτε ἦν ζῴων ἀπολομένου τούτοιν θατέρου—καὶ τὸ μὲν ὠφελεῖν ἀεὶ πεφυκός , ὅσον ἀγαθὸν ψυχῆς , διενοήθη , τὸ δὲ κακὸν βλάπτειν · ταῦτα πάντα συνιδών , ἐμηχανήσατο ποῦ κείμενον ἕκαστον τῶν μερῶν νικῶσαν ἀρετήν , ἡττωμένην δὲ κακίαν , ἐν τῷ παντὶ παρέχοι μάλιστ’ ἂν καὶ ῥᾷστα καὶ ἄριστα . 
μεμηχάνηται δὴ πρὸς πᾶν τοῦτο τὸ ποῖόν τι γιγνόμενον ἀεὶ ποίαν ἕδραν δεῖ μεταλαμβάνον οἰκίζεσθαι καὶ τίνας ποτὲ τόπους · τῆς δὲ γενέσεως τοῦ ποίου τινὸς ἀφῆκε ταῖς βουλήσεσιν ἑκάστων ἡμῶν τὰς αἰτίας . 
ὅπῃ γὰρ ἂν ἐπιθυμῇ καὶ ὁποῖός τις ὢν τὴν ψυχήν , ταύτῃ σχεδὸν ἑκάστοτε καὶ τοιοῦτος γίγνεται ἅπας ἡμῶν ὡς τὸ πολύ . 
Κλεινίας τὸ γοῦν εἰκός . 
Ἀθηναῖος μεταβάλλει μὲν τοίνυν πάνθ’ ὅσα μέτοχά ἐστιν ψυχῆς , ἐν ἑαυτοῖς κεκτημένα τὴν τῆς μεταβολῆς αἰτίαν , μεταβάλλοντα δὲ φέρεται κατὰ τὴν τῆς εἱμαρμένης τάξιν καὶ νόμον · σμικρότερα μὲν τῶν ἠθῶν μεταβάλλοντα ἐλάττω κατὰ τὸ τῆς χώρας ἐπίπεδον μεταπορεύεται , πλείω δὲ καὶ ἀδικώτερα μεταπεσόντα , εἰς βάθος τά τε κάτω λεγόμενα τῶν τόπων , ὅσα Ἅιδην τε καὶ τὰ τούτων ἐχόμενα τῶν ὀνομάτων ἐπονομάζοντες σφόδρα φοβοῦνται καὶ ὀνειροπολοῦσιν ζῶντες διαλυθέντες τε τῶν σωμάτων . 
μείζω δὲ δὴ ψυχὴ κακίας ἢ ἀρετῆς ὁπόταν μεταλάβῃ διὰ τὴν αὑτῆς βούλησίν τε καὶ ὁμιλίαν γενομένην ἰσχυράν , ὁπόταν μὲν ἀρετῇ θείᾳ προσμείξασα γίγνηται διαφερόντως τοιαύτη , διαφέροντα καὶ μετέβαλεν τόπον ἅγιον ὅλον , μετακομισθεῖσα εἰς ἀμείνω τινὰ τόπον ἕτερον · ὅταν δὲ τἀναντία , ἐπὶ τἀναντία μεθιδρύσασα τὸν αὑτῆς βίον.αὕτη τοι δίκη ἐστὶ θεῶν οἳ Ὄλυμπον ἔχουσιν , ηομ . 
οδ . 
19.43ὦ παῖ καὶ νεανίσκε ἀμελεῖσθαι δοκῶν ὑπὸ θεῶν , κακίω μὲν γιγνόμενον πρὸς τὰς κακίους ψυχάς , ἀμείνω δὲ πρὸς τὰς ἀμείνους πορευόμενον , ἔν τε ζωῇ καὶ ἐν πᾶσι θανάτοις πάσχειν τε ἃ προσῆκον δρᾶν ἐστι τοῖς προσφερέσι τοὺς προσφερεῖς καὶ ποιεῖν . 
ταύτης τῆς δίκης οὔτε σὺ μή ποτε οὔτε εἰ ἄλλος ἀτυχὴς γενόμενος ἐπεύξηται περιγενέσθαι θεῶν · ἣν πασῶν δικῶν διαφερόντως ἔταξάν τε οἱ τάξαντες χρεών τε ἐξευλαβεῖσθαι τὸ παράπαν . 
οὐ γὰρ ἀμεληθήσῃ ποτὲ ὑπ’ αὐτῆς · οὐχ οὕτω σμικρὸς ὢν δύσῃ κατὰ τὸ τῆς γῆς βάθος , οὐδ’ ὑψηλὸς γενόμενος εἰς τὸν οὐρανὸν ἀναπτήσῃ , τείσεις δὲ αὐτῶν τὴν προσήκουσαν τιμωρίαν εἴτ’ ἐνθάδε μένων εἴτε καὶ ἐν Ἅιδου διαπορευθεὶς εἴτε καὶ τούτων εἰς ἀγριώτερον ἔτι διακομισθεὶς τόπον . 
ὁ αὐτὸς δὲ λόγος σοι καὶ περὶ ἐκείνων ἂν εἴη , τῶν οὓς σὺ κατιδὼν ἐκ σμικρῶν μεγάλους γεγονότας ἀνοσιουργήσαντας ἤ τι τοιοῦτον πράξαντας ᾠήθης ἐξ ἀθλίων εὐδαίμονας γεγονέναι , κᾆτα ὡς ἐν κατόπτροις αὐτῶν ταῖς πράξεσιν ἡγήσω καθεωρακέναι τὴν πάντων ἀμέλειαν θεῶν , οὐκ εἰδὼς αὐτῶν τὴν συντέλειαν ὅπῃ ποτὲ τῷ παντὶ συμβάλλεται . 
γιγνώσκειν δὲ αὐτήν , ὦ πάντων ἀνδρειότατε , πῶς οὐ δεῖν δοκεῖς ; 
ἥν τις μὴ γιγνώσκων οὐδ’ ἂν τύπον ἴδοι ποτέ , οὐδὲ λόγον συμβάλλεσθαι περὶ βίου δυνατὸς ἂν γένοιτο εἰς εὐδαιμονίαν τε καὶ δυσδαίμονα τύχην . 
ταῦτα εἰ μέν σε πείθει Κλεινίας ὅδε καὶ σύμπασα ἡμῶν ἥδε ἡ γερουσία , περὶ θεῶν ὡς οὐκ οἶσθα ὅτι λέγεις , καλῶς ἄν σοι θεὸς αὐτὸς συλλαμβάνοι · εἰ δ’ ἐπιδεὴς ἔτι λόγου τινὸς ἂν εἴης , λεγόντων ἡμῶν πρὸς τὸν τρίτον ἐπάκουε , εἰ νοῦν καὶ ὁπωσοῦν ἔχεις . 
ὅτι μὲν γὰρ θεοί τ’ εἰσὶν καὶ ἀνθρώπων ἐπιμελοῦνται , ἔγωγε οὐ παντάπασιν φαύλως ἂν φαίην ἡμῖν ἀποδεδεῖχθαι · τὸ δὲ παραιτητοὺς αὖ θεοὺς εἶναι τοῖσιν ἀδικοῦσι , δεχομένους δῶρα , οὔτε τινὶ συγχωρητέον παντί τ’ αὖ κατὰ δύναμιν τρόπῳ ἐλεγκτέον . 
Κλεινίας κάλλιστ’ εἶπες , ποιῶμέν τε ὡς λέγεις . 
Ἀθηναῖος φέρε δὴ πρὸς θεῶν αὐτῶν , τίνα τρόπον παραιτητοὶ γίγνοιντ’ ἂν ἡμῖν , εἰ γίγνοιντο αὖ ; 
καὶ τίνες ἢ ποῖοί τινες ὄντες ; 
ἄρχοντας μὲν ἀναγκαῖόν που γίγνεσθαι τούς γε διοικήσοντας τὸν ἅπαντα ἐντελεχῶς οὐρανόν . 
Κλεινίας οὕτως . 
Ἀθηναῖος ἀλλ’ ἄρα τίσιν προσφερεῖς τῶν ἀρχόντων ; 
ἢ τίνες τούτοις , ὧν δυνατὸν ἡμῖν ἀπεικάζουσι τυγχάνειν μείζοσιν ἐλάττονας ; 
πότερον ἡνίοχοί τινες ἂν εἶεν τοιοῦτοι ζευγῶν ἁμιλλωμένων ἢ πλοίων κυβερνῆται ; 
τάχα δὲ κἂν ἀπεικασθεῖεν στρατοπέδων ἄρχουσί τισιν · εἴη δ’ ἂν καὶ νόσων πόλεμον εὐλαβουμένοις ἰατροῖς ἐοικέναι περὶ σώματα , ἢ γεωργοῖς περὶ φυτῶν γένεσιν εἰωθυίας ὥρας χαλεπὰς διὰ φόβων προσδεχομένοις , ἢ καὶ ποιμνίων ἐπιστάταις . 
ἐπειδὴ γὰρ συγκεχωρήκαμεν ἡμῖν αὐτοῖς εἶναι μὲν τὸν οὐρανὸν πολλῶν μεστὸν ἀγαθῶν , εἶναι δὲ καὶ τῶν ἐναντίων , πλειόνων δὲ τῶν μή , μάχη δή , φαμέν , ἀθάνατός ἐσθ’ ἡ τοιαύτη καὶ φυλακῆς θαυμαστῆς δεομένη , σύμμαχοι δὲ ἡμῖν θεοί τε ἅμα καὶ δαίμονες , ἡμεῖς δ’ αὖ κτῆμα θεῶν καὶ δαιμόνων · φθείρει δὲ ἡμᾶς ἀδικία καὶ ὕβρις μετὰ ἀφροσύνης , σῴζει δὲ δικαιοσύνη καὶ σωφροσύνη μετὰ φρονήσεως , ἐν ταῖς τῶν θεῶν ἐμψύχοις οἰκοῦσαι δυνάμεσιν , βραχὺ δέ τι καὶ τῇδε ἄν τις τῶν τοιούτων ἐνοικοῦν ἡμῖν σαφὲς ἴδοι . 
ψυχαὶ δέ τινες ἐπὶ γῆς οἰκοῦσαι καὶ ἄδικον λῆμμα κεκτημέναι δῆλον ὅτι θηριώδεις , πρὸς τὰς τῶν φυλάκων ψυχὰς ἄρα κυνῶν ἢ τὰς τῶν νομέων ἢ πρὸς τὰς τῶν παντάπασιν ἀκροτάτων δεσποτῶν προσπίπτουσαι , πείθουσιν θωπείαις λόγων καὶ ἐν εὐκταίαις τισὶν ἐπῳδαῖς , ὡς αἱ φῆμαί φασιν αἱ τῶν κακῶν , ἐξεῖναι πλεονεκτοῦσιν σφίσιν ἐν ἀνθρώποις πάσχειν μηδὲν χαλεπόν · φαμὲν δ’ εἶναί που τὸ νῦν ὀνομαζόμενον ἁμάρτημα , τὴν πλεονεξίαν , ἐν μὲν σαρκίνοις σώμασι νόσημα καλούμενον , ἐν δὲ ὥραις ἐτῶν καὶ ἐνιαυτοῖς λοιμόν , ἐν δὲ πόλεσι καὶ πολιτείαις τοῦτο αὐτό , ῥήματι μετεσχηματισμένον , ἀδικίαν . 
Κλεινίας παντάπασι μὲν οὖν . 
Ἀθηναῖος τοῦτον δὴ τὸν λόγον ἀναγκαῖον λέγειν τὸν λέγοντα ὡς εἰσὶν συγγνώμονες ἀεὶ θεοὶ τοῖς τῶν ἀνθρώπων ἀδίκοις καὶ ἀδικοῦσιν , ἂν αὐτοῖς τῶν ἀδικημάτων τις ἀπονέμῃ · καθάπερ κυσὶν λύκοι τῶν ἁρπασμάτων σμικρὰ ἀπονέμοιεν , οἱ δὲ ἡμερούμενοι τοῖς δώροις συγχωροῖεν τὰ ποίμνια διαρπάζειν . 
ἆρ’ οὐχ οὗτος ὁ λόγος ὁ τῶν φασκόντων παραιτητοὺς εἶναι θεούς ; 
Κλεινίας οὗτος μὲν οὖν . 
Ἀθηναῖος τίσιν οὖν δὴ τῶν προρρηθέντων ἀπεικάζων ὁμοίους φύλακας εἶναι θεοὺς οὐκ ἂν καταγέλαστος γίγνοιτο ἀνθρώπων ὁστισοῦν ; 
πότερον κυβερνήταις , λοιβῇ τε οἴνου κνίσῃ τε παρατρεπομένοις αὐτοῖς , ἀνατρέπουσι δὲ ναῦς τε καὶ ναύτας ; 
Κλεινίας μηδαμῶς . 
Ἀθηναῖος ἀλλ’ οὔτι μὴν ἡνιόχοισί γε ἐν ἁμίλλῃ συντεταγμένοις , πεισθεῖσιν ὑπὸ δωρεᾶς ἑτέροισι τὴν νίκην ζεύγεσι προδοῦναι . 
Κλεινίας δεινὴν γὰρ εἰκόνα λέγοις ἂν λέγων τὸν λόγον τοῦτον . 
Ἀθηναῖος οὐ μὴν οὐδὲ στρατηγοῖς γε οὐδ’ ἰατροῖς οὐδὲ γεωργοῖς , οὐδὲ νομεῦσιν μὴν οὐδέ τισι κυσὶν κεκηλημένοις ὑπὸ λύκων . 
Κλεινίας εὐφήμει · πῶς γὰρ ἄν ; 
Ἀθηναῖος ἀλλ’ οὐ πάντων φυλάκων εἰσὶ μέγιστοι καὶ περὶ τὰ μέγιστα ἡμῖν οἱ πάντες θεοί ; 
Κλεινίας πολύ γε . 
Ἀθηναῖος τοὺς δὴ κάλλιστά τε πράγματα φυλάττοντας , διαφέροντάς τε αὐτοὺς φυλακῇ πρὸς ἀρετήν , κυνῶν χείρους καὶ ἀνθρώπων μέσων εἶναι φήσομεν , οἳ τὸ δίκαιον οὐκ ἄν ποτε προδοῖεν ἕνεκα δώρων παρὰ ἀδίκων ἀνδρῶν ἀνοσίως διδομένων ; 
Κλεινίας οὐδαμῶς · οὔτε ἀνεκτὸς λόγων , τῶν τε περὶ πᾶσαν ἀσέβειαν ὄντων κινδυνεύει πᾶς ὁ ταύτης τῆς δόξης ἀντεχόμενος πάντων ἂν τῶν ἀσεβῶν κεκρίσθαι δικαιότατα κάκιστός τε εἶναι καὶ ἀσεβέστατος . 
Ἀθηναῖος τὰ μὲν δὴ προτεθέντα τρία , θεοί τε ὡς εἰσίν , καὶ ὡς ἐπιμελεῖς , καὶ παρὰ τὸ δίκαιον ὡς παντάπασιν ἀπαραίτητοι , φῶμεν ἱκανῶς ἀποδεδεῖχθαί που ; 
Κλεινίας πῶς γὰρ οὔ ; 
καὶ σύμψηφοί γε τούτοις τοῖς λόγοις ἐσμέν . 
Ἀθηναῖος καὶ μὴν εἴρηνταί γέ πως σφοδρότερον διὰ φιλονικίαν τῶν κακῶν ἀνθρώπων · τούτου γε μὴν ἕνεκα , ὦ φίλε Κλεινία , πεφιλονίκηνται , μή ποτε λόγοις ἡγῶνται κρατοῦντες ἐξουσίαν εἶναι σφίσιν ἃ βούλονται πράττειν οἱ κακοί , ἃ δὴ καὶ ὅσα καὶ οἷα περὶ θεοὺς διανοοῦνται . 
προθυμία μὲν δὴ διὰ ταῦτα νεωτέρως εἰπεῖν ἡμῖν γέγονεν · εἰ δέ τι καὶ βραχὺ προὔργου πεποιήκαμεν εἰς τὸ πείθειν πῃ τοὺς ἄνδρας ἑαυτοὺς μὲν μισῆσαι , τὰ δ’ ἐναντία πως ἤθη στέρξαι , καλῶς ἡμῖν εἰρημένον ἂν εἴη τὸ προοίμιον ἀσεβείας πέρι νόμων . 
Κλεινίας ἀλλὰ ἐλπίς · εἰ δὲ μή , τό γε τοῦ λόγου γένος οὐκ αἰτιάσεται τὸν νομοθέτην . 
Ἀθηναῖος μετὰ τὸ προοίμιον τοίνυν λόγος οἷος ἂν τῶν νόμων ἑρμηνεὺς ὀρθῶς γίγνοιτο ἡμῖν , προαγορεύων ἐξίστασθαι πᾶσι τοῖς ἀσεβέσι τρόπων τῶν αὑτῶν εἰς τοὺς εὐσεβεῖς . 
τοῖς δὲ μὴ πειθομένοις ἀσεβείας ὅδε ἔστω πέρι νόμος · ἐάν τις ἀσεβῇ λόγοις εἴτ’ ἔργοις , ὁ παρατυγχάνων ἀμυνέτω σημαίνων πρὸς ἄρχοντας , τῶν δὲ ἀρχόντων οἱ πρῶτοι πυθόμενοι πρὸς τὸ περὶ τούτων ἀποδεδειγμένον κρίνειν δικαστήριον εἰσαγαγόντων κατὰ τοὺς νόμους · ἐὰν δέ τις ἀκούσασα ἀρχὴ μὴ δρᾷ ταῦτα , αὐτὴ ἀσεβείας ὑπόδικος γιγνέσθω τῷ ἐθέλοντι τιμωρεῖν ὑπὲρ τῶν νόμων . 
ἐὰν δέ τις ὄφλῃ , τιμάτω τὸ δικαστήριον ἓν ἑκάστῳ τῶν καθ’ ἓν ἀσεβούντων τίμημα . 
δεσμὸς μὲν οὖν ὑπαρχέτω πᾶσιν · δεσμωτηρίων δὲ ὄντων ἐν τῇ πόλει τριῶν , ἑνὸς μὲν κοινοῦ τοῖς πλείστοις περὶ ἀγοράν , σωτηρίας ἕνεκα τοῖς πολλοῖς τῶν σωμάτων , ἑνὸς δὲ περὶ τὸν τῶν νύκτωρ συλλεγομένων σύλλογον , σωφρονιστήριον ἐπονομαζόμενον , ἑνὸς δὲ αὖ κατὰ μέσην τὴν χώραν , ὅπῃπερ ἂν ἔρημός τε καὶ ὡς ὅτι μάλιστα ἀγριώτατος ᾖ τόπος , τιμωρίας ἔχων ἐπωνυμίαν φήμην τινά · περὶ ἀσέβειαν δὲ ὄντων αἰτίαις μὲν τρισίν , αἷσπερ καὶ διήλθομεν , δύο δὲ ἐξ ἑκάστης τῆς τοιαύτης αἰτίας γενομένων , ἓξ ἂν γίγνοιντο ἃ καὶ διακρίσεως ἄξια γένη τῶν περὶ τὰ θεῖα ἐξαμαρτανόντων , οὐκ ἴσης οὐδ’ ὁμοίας δίκης δεόμενα . 
ᾧ γὰρ ἂν μὴ νομίζοντι θεοὺς εἶναι τὸ παράπαν ἦθος φύσει προσγένηται δίκαιον , μισοῦντές τε γίγνονται τοὺς κακούς , καὶ τῷ δυσχεραίνειν τὴν ἀδικίαν οὔτε τὰς τοιαύτας πράξεις προσίενται πράττειν , τούς τε μὴ δικαίους τῶν ἀνθρώπων φεύγουσι καὶ τοὺς δικαίους στέργουσιν · οἷς δ’ ἂν πρὸς τῇ δόξῃ τῇ θεῶν ἔρημα εἶναι πάντα ἀκράτειαί τε ἡδονῶν καὶ λυπῶν προσπέσωσι , μνῆμαί τε ἰσχυραὶ καὶ μαθήσεις ὀξεῖαι παρῶσι , τὸ μὲν μὴ νομίζειν θεοὺς ἀμφοῖν ἂν ἐνυπάρχοι κοινὸν πάθος , τῇ δὲ τῶν ἄλλων ἀνθρώπων λώβῃ τὸ μὲν ἐλάττω , τὸ δὲ πλείω κακὰ ἐργάζοιτ’ ἄν . 
ὁ μὲν γὰρ λόγῳ τε ἂν περὶ θεοὺς παρρησίας εἴη μεστὸς καὶ περὶ θυσίας τε καὶ ὅρκους , καὶ ὡς τῶν ἄλλων καταγελῶν τάχ’ ἂν ἑτέρους τοιούτους ἀπεργάζοιτο , δίκης μὴ τυγχάνων · ὁ δὲ δὴ δοξάζων μὲν καθάπερ ἅτερος , εὐφυὴς δὲ ἐπικαλούμενος , δόλου δὲ καὶ ἐνέδρας πλήρης , ἐξ ὧν μάντεις τε κατασκευάζονται πολλοὶ καὶ περὶ πᾶσαν τὴν μαγγανείαν κεκινημένοι , γίγνονται δὲ ἐξ αὐτῶν ἔστιν ὅτε καὶ τύραννοι καὶ δημηγόροι καὶ στρατηγοί , καὶ τελεταῖς δὲ ἰδίαις ἐπιβεβουλευκότες , σοφιστῶν τε ἐπικαλουμένων μηχαναί . 
τούτων δὴ πολλὰ μὲν εἴδη γένοιτ’ ἄν , τὰ δὲ νόμων ἄξια θέσεως δύο , ὧν τὸ μὲν εἰρωνικὸν οὐχ ἑνὸς οὐδὲ δυοῖν ἄξια θανάτοιν ἁμαρτάνον , τὸ δὲ νουθετήσεως ἅμα καὶ δεσμῶν δεόμενον . 
ὡσαύτως δὲ καὶ τὸ θεοὺς νομίζον ἀμελεῖν δύ’ ἕτερα γεννᾷ , καὶ τὸ παραιτητοὺς ἄλλα δύο . 
τούτων δὴ ταύτῃ διεστηκότων , τοὺς μὲν ὑπ’ ἀνοίας ἄνευ κάκης ὀργῆς τε καὶ ἤθους γεγενημένους εἰς τὸ σωφρονιστήριον ὁ δικαστὴς τιθέμενος νόμῳ τιθέσθω μηδὲν ἔλαττον ἐτῶν πέντε , ἐν τούτῳ δὲ τῷ χρόνῳ μηδεὶς τῶν πολιτῶν αὐτοῖς ἄλλος συγγιγνέσθω πλὴν οἱ τοῦ νυκτερινοῦ συλλόγου κοινωνοῦντες , ἐπὶ νουθετήσει τε καὶ τῇ τῆς ψυχῆς σωτηρίᾳ ὁμιλοῦντες · ὅταν δ’ ὁ χρόνος αὐτοῖς ἐξέλθῃ τῶν δεσμῶν , ἐὰν μὲν δοκῇ τις σωφρονεῖν αὐτῶν , οἰκείτω μετὰ τῶν σωφρόνων , ἐὰν δὲ μή , ὀφείλῃ δ’ αὖθις τὴν τοιαύτην δίκην , θανάτῳ ζημιούσθω . 
ὅσοι δ’ ἂν θηριώδεις γένωνται πρὸς τῷ θεοὺς μὴ νομίζειν ἢ ἀμελεῖς ἢ παραιτητοὺς εἶναι , καταφρονοῦντες δὲ τῶν ἀνθρώπων ψυχαγωγῶσι μὲν πολλοὺς τῶν ζώντων , τοὺς δὲ τεθνεῶτας φάσκοντες ψυχαγωγεῖν καὶ θεοὺς ὑπισχνούμενοι πείθειν , ὡς θυσίαις τε καὶ εὐχαῖς καὶ ἐπῳδαῖς γοητεύοντες , ἰδιώτας τε καὶ ὅλας οἰκίας καὶ πόλεις χρημάτων χάριν ἐπιχειρῶσιν κατ’ ἄκρας ἐξαιρεῖν , τούτων δὲ ὃς ἂν ὀφλὼν εἶναι δόξῃ , τιμάτω τὸ δικαστήριον αὐτῷ κατὰ νόμον δεδέσθαι μὲν ἐν τῷ τῶν μεσογέων δεσμωτηρίῳ , προσιέναι δὲ αὐτοῖς μηδένα ἐλεύθερον μηδέποτε , τακτὴν δὲ ὑπὸ τῶν νομοφυλάκων αὐτοὺς τροφὴν παρὰ τῶν οἰκετῶν λαμβάνειν . 
ἀποθανόντα δὲ ἔξω τῶν ὁρίων ἐκβάλλειν ἄταφον · ἐὰν δέ τις ἐλεύθερος συνθάπτῃ , δίκας ἀσεβείας τῷ ἐθέλοντι λαγχάνειν ὑπεχέτω . 
παῖδας δὲ ἂν μὲν καταλείπῃ τῇ πόλει ἱκανούς , οἱ τῶν ὀρφανῶν ἐπιμελούμενοι καὶ τούτων ὡς ὄντων ὀρφανῶν ἐπιμελείσθων μηδὲν χεῖρον τῶν ἄλλων ἀπὸ τῆς ἡμέρας ἧς ἂν ὁ πατὴρ αὐτῶν ὄφλῃ τὴν δίκην.κοινὸν δ’ ἐπὶ τούτοις πᾶσιν νόμον κεῖσθαι χρεών , ὃς ἐλάττω τε εἰς θεοὺς αὐτῶν τοὺς πολλοὺς ἔργῳ καὶ λόγῳ πλημμελεῖν ἂν ποιοῖ , καὶ δὴ καὶ ἀνοήτους ἧττον γίγνεσθαι , διὰ τὸ μὴ ἐξεῖναι θεοπολεῖν παρὰ νόμον . 
ἔστω γὰρ νόμος ὅδε τοῖς σύμπασιν κείμενος ἁπλῶς · Ἱερὰ μηδὲ εἷς ἐν ἰδίαις οἰκίαις ἐκτήσθω · θύειν δ’ ὅταν ἐπὶ νοῦν ἴῃ τινί , πρὸς τὰ δημόσια ἴτω θύσων , καὶ τοῖς ἱερεῦσί τε καὶ ἱερείαις ἐγχειριζέτω τὰ θύματα , οἷς ἁγνεῖαι τούτων ἐπιμελεῖς . 
συνευξάσθω δὲ αὐτός τε καὶ ὃν ἂν ἐθέλῃ μετ’ αὐτοῦ συνεύχεσθαι . 
ταῦτα δὲ γιγνόμενα τῶν τοιῶνδε χάριν ἔστω . 
ἱερὰ καὶ θεοὺς οὐ ῥᾴδιον ἱδρύεσθαι , μεγάλης δὲ διανοίας τινὸς ὀρθῶς δρᾶν τὸ τοιοῦτον , ἔθος τε γυναιξί τε δὴ διαφερόντως πάσαις καὶ τοῖς ἀσθενοῦσι πάντῃ καὶ κινδυνεύουσι καὶ ἀποροῦσιν , ὅπῃ τις ἂν ἀπορῇ , καὶ τοὐναντίον ὅταν εὐπορίας τινὸς λάβωνται , καθιεροῦν τε τὸ παρὸν ἀεὶ καὶ θυσίας εὔχεσθαι καὶ ἱδρύσεις ὑπισχνεῖσθαι θεοῖς καὶ δαίμοσιν καὶ παισὶν θεῶν , ἔν τε φάσμασιν ἐγρηγορότας διὰ φόβους καὶ ἐν ὀνείροις , ὡς δ’ αὕτως ὄψεις πολλὰς ἀπομνημονεύοντας ἑκάσταισί τε αὐτῶν ἄκη ποιουμένους , βωμοὺς καὶ ἱερὰ πάσας μὲν οἰκίας , πάσας δὲ κώμας ἔν τε καθαροῖς ἱδρυομένους ἐμπιμπλάναι καὶ ὅπῃ τις ἔτυχε τῶν τοιούτων . 
ὧν ἕνεκα χρὴ πάντων ποιεῖν κατὰ τὸν νῦν λεγόμενον νόμον · πρὸς τούτοις δὲ ἕνεκα τῶν ἀσεβούντων , ἵνα μὴ καὶ ταῦτα κλέπτοντες ταῖς πράξεσιν , ἱερά τε καὶ βωμοὺς ἐν ἰδίαις οἰκίαις ἱδρυόμενοι , λάθρᾳ τοὺς θεοὺς ἵλεως οἰόμενοι ποιεῖν θυσίαις τε καὶ εὐχαῖς , εἰς ἄπειρον τὴν ἀδικίαν αὐξάνοντες αὑτοῖς τε ἐγκλήματα πρὸς θεῶν ποιῶνται καὶ τοῖς ἐπιτρέπουσιν , οὖσιν αὐτῶν βελτίοσιν , καὶ πᾶσα οὕτως ἡ πόλις ἀπολαύῃ τῶν ἀσεβῶν τρόπον τινὰ δικαίως . 
τὸν μὲν δὴ νομοθέτην ὁ θεὸς οὐ μέμψεται · κείσθω γὰρ νόμος οὗτος · μὴ κεκτῆσθαι θεῶν ἐν ἰδίαις οἰκίαις ἱερά , τὸν δὲ φανέντα κεκτημένον ἕτερα καὶ ὀργιάζοντα πλὴν τὰ δημόσια , ἐὰν μὲν ἄδικον μηδὲν τῶν μεγάλων καὶ ἀνοσίων εἰργασμένος ἀνὴρ ἢ καὶ γυνὴ κεκτῆταί τις , ὁ μὲν αἰσθανόμενος καὶ εἰσαγγελλέτω τοῖς νομοφύλαξιν , οἱ δὲ προσταττόντων εἰς τὰ δημόσια ἀποφέρειν ἱερὰ τὰ ἴδια , μὴ πείθοντες δὲ ζημιούντων ἕως ἂν ἀπενεχθῇ · ἐὰν δέ τις ἀσεβήσας μὴ παιδίων ἀλλ’ ἀνδρῶν ἀσέβημα ἀνοσίων γένηται φανερός , εἴτε ἐν ἰδίοις ἱδρυσάμενος εἴτ’ ἐν δημοσίοις θύσας ἱερὰ θεοῖς οἱστισινοῦν , ὡς οὐ καθαρὸς ὢν θύων θανάτῳ ζημιούσθω . 
τὸ δὲ παίδειον ἢ μὴ κρίναντες οἱ νομοφύλακες , εἰς τὸ δικαστήριον οὕτως εἰσαγαγόντες , τὴν τῆς ἀσεβείας δίκην τούτοις ἐπιτελούντων . 
Ἀθηναῖος τὸ δὴ μετὰ ταῦτ’ εἴη συμβολαίων ἂν πρὸς ἀλλήλους ἡμῖν δεόμενα προσηκούσης τάξεως . 
ἁπλοῦν δέ γέ ἐστίν που τό γε τοιοῦτον · μήτε οὖν τις τῶν ἐμῶν χρημάτων ἅπτοιτο εἰς δύναμιν , μηδ’ αὖ κινήσειεν μηδὲ τὸ βραχύτατον ἐμὲ μηδαμῇ μηδαμῶς πείθων · κατὰ ταὐτὰ δὲ ταῦτα καὶ περὶ τὰ τῶν ἄλλων ἐγὼ δρῴην , νοῦν ἔχων ἔμφρονα . 
θησαυρὸν δὴ λέγωμεν πρῶτον τῶν τοιούτων ὅν τις αὑτῷ καὶ τοῖς αὑτοῦ κειμήλιον ἔθετο , μὴ τῶν ἐμῶν ὢν πατέρων · μήθ’ εὑρεῖν ποτε θεοῖς εὐξαίμην μήθ’ εὑρὼν κινήσαιμι , μηδ’ αὖ τοῖς λεγομένοις μάντεσιν ἀνακοινώσαιμι τοῖς ἁμῶς γέ πώς μοι συμβουλεύουσιν ἀνελεῖν τὴν γῇ παρακαταθήκην . 
οὐ γάρ ποτε τοσοῦτον εἰς χρημάτων ὠφεληθείην ἂν κτῆσιν ἀνελών , ὅσον εἰς ὄγκον πρὸς ἀρετὴν ψυχῆς καὶ τὸ δίκαιον ἐπιδιδοίην μὴ ἀνελόμενος , κτῆμα ἀντὶ κτήματος ἄμεινον ἐν ἀμείνονι κτησάμενος , δίκην ἐν τῇ ψυχῇ πλούτου προτιμήσας ἐν οὐσίᾳ κεκτῆσθαι πρότερον · ἐπὶ πολλοῖς γὰρ δὴ λεγόμενον εὖ τὸ μὴ κινεῖν τὰ ἀκίνητα καὶ περὶ τούτου λέγοιτ’ ἂν ὡς ἑνὸς ἐκείνων ὄντος . 
πείθεσθαι δὲ χρὴ καὶ τοῖς περὶ ταῦτα λεγομένοις μύθοις , ὡς εἰς παίδων γενεὰν οὐ σύμφορα τὰ τοιαῦτα · ὃς δ’ ἂν παίδων τε ἀκηδὴς γένηται καί , τοῦ θέντος τὸν νόμον ἀμελήσας , ἃ μήτε αὐτὸς κατέθετο μήτε αὖ πατέρων τις πατήρ , μὴ πείσας τὸν θέμενον ἀνέληται , κάλλιστον νόμων διαφθείρων , ἁπλούστατον καὶ οὐδαμῇ ἀγεννοῦς ἀνδρὸς νομοθέτημα , ὃς εἶπεν · ἃ μὴ κατέθου , μὴ ἀνέλῃ—τούτοιν τοῖν δυοῖν νομοθέταιν καταφρονήσαντα καὶ ἀνελόμενον , οὔτι σμικρόν , ὃ μὴ κατέθετο αὐτός , πλῆθος δ’ ἔστιν ὅτε θησαυροῦ παμμέγεθες , τί χρὴ πάσχειν ; 
ὑπὸ μὲν δὴ θεῶν , ὁ θεὸς οἶδεν · ὁ δὲ κατιδὼν πρῶτος ἀγγελλέτω , ἐὰν μὲν ἐν ἄστει γίγνηται τὸ τοιοῦτον , τοῖς ἀστυνόμοις , ἐὰν δὲ τῆς πόλεως ἐν ἀγορᾷ που , τοῖσιν ἀγορανόμοις , ἐὰν δὲ τῆς ἄλλης χώρας , ἀγρονόμοις τε καὶ τοῖς τούτων ἄρχουσι δηλωσάτω . 
δηλωθέντων δέ , ἡ πόλις εἰς Δελφοὺς πεμπέτω · ὅτι δ’ ἂν ὁ θεὸς ἀναιρῇ περί τε τῶν χρημάτων καὶ τοῦ κινήσαντος , τοῦτο ἡ πόλις ὑπηρετοῦσα ταῖς μαντείαις δράτω τοῦ θεοῦ . 
καὶ ἐὰν μὲν ἐλεύθερος ὁ μηνύσας ᾖ , δόξαν ἀρετῆς κεκτήσθω , μὴ μηνύσας δέ , κακίας · δοῦλος δ’ ἐὰν ᾖ , μηνύσας μὲν ἐλεύθερος ὑπὸ τῆς πόλεως ὀρθῶς γίγνοιτ’ ἂν ἀποδιδούσης τῷ δεσπότῃ τὴν τιμήν , μὴ μηνύων δὲ θανάτῳ ζημιούσθω . 
τούτῳ δ’ ἑπόμενον ἑξῆς ἂν γίγνοιτο τὸ περὶ σμικρὰ καὶ μεγάλα ταὐτὸν τοῦτο νόμιμον συνακολουθεῖν . 
ἄν τις τῶν αὑτοῦ τι καταλείπῃ που ἑκὼν εἴτ’ ἄκων , ὁ προστυγχάνων ἐάτω κεῖσθαι , νομίζων φυλάττειν ἐνοδίαν δαίμονα τὰ τοιαῦτα ὑπὸ τοῦ νόμου τῇ θεῷ καθιερωμένα . 
ἂν δὲ παρὰ ταῦτά τις ἀπειθῶν ἀναιρούμενος οἴκαδε φέρῃ , ἂν μὲν σμικρᾶς τιμῆς ἄξιον ὢν δοῦλος , ὑπὸ τοῦ προστυγχάνοντος μὴ ἔλαττον τριακονταέτους πολλὰς πληγὰς μαστιγούσθω · 
ἐὰν δέ τις ἐλεύθερος , πρὸς τῷ ἀνελεύθερος εἶναι δοκεῖν καὶ ἀκοινώνητος νόμων , δεκαπλάσιον τῆς τιμῆς τοῦ κινηθέντος ἀποτινέτω τῷ καταλιπόντι . 
ἐὰν δέ τις ἐπαιτιᾶται τῶν αὑτοῦ χρημάτων ἔχειν τινὰ πλέον ἢ καὶ σμικρότερον , ὁ δὲ ὁμολογῇ μὲν ἔχειν , μὴ τὸ ἐκείνου δέ , ἂν μὲν ἀπογεγραμμένον ᾖ παρὰ τοῖς ἄρχουσιν τὸ κτῆμα κατὰ νόμον , τὸν ἔχοντα καλείσθω πρὸς τὴν ἀρχήν , ὁ δὲ καθιστάτω . 
γενομένου δὲ ἐμφανοῦς , ἐὰν ἐν τοῖς γράμμασιν ἀπογεγραμμένον φαίνηται ποτέρου τῶν ἀμφισβητούντων , ἔχων οὗτος ἀπίτω · ἐὰν δέ τινος ἄλλου τῶν μὴ παρόντων , ὁπότερος ἂν παράσχῃ τὸν ἐγγυητὴν ἀξιόχρεων , ὑπὲρ τοῦ ἀπόντος ὡς παραδώσων ἐκείνῳ κατὰ τὴν ἐκείνου ἀφαίρεσιν ἀφαιρείσθω . 
ἐὰν δὲ παρὰ τοῖς ἄρχουσι τὸ ἀμφισβητούμενον μὴ ἀπογεγραμμένον ᾖ , κείσθω μὲν μέχρι δίκης παρὰ τρισὶ τῶν ἀρχόντων τοῖς πρεσβυτάτοις , ἐὰν δὲ τὸ μεσεγγυωθὲν θρέμμα ᾖ , τὸν νικηθέντα περὶ αὐτοῦ δίκῃ τὴν τροφὴν ἐκτίνειν τοῖς ἄρχουσιν · τὴν δὲ κρίσιν διαδικάζειν ἐντὸς τριῶν ἡμερῶν τοὺς ἄρχοντας.ἀγέτω τὸν ἑαυτοῦ δοῦλον ὁ βουλόμενος , ἐὰν ἔμφρων ᾖ , χρησόμενος ὅτι ἂν ἐθέλῃ τῶν ὁπόσα ὅσια · ἀγέτω δὲ καὶ ὑπὲρ ἄλλου τῶν οἰκείων ἢ φίλων τὸν ἀφεστῶτα ἐπὶ σωτηρίᾳ . 
ἐὰν δέ τις ἀφαιρῆταί τινα εἰς ἐλευθερίαν ὡς δοῦλον ἀγόμενον , μεθιέτω μὲν ὁ ἄγων , ὁ δὲ ἀφαιρούμενος ἐγγυητὰς τρεῖς ἀξιόχρεως καταστήσας , οὕτως ἀφαιρείσθω κατὰ ταῦτα , ἄλλως δὲ μή · ἐὰν δὲ παρὰ ταῦτά τις ἀφαιρῆται , τῶν βιαίων ἔνοχος ἔστω , καὶ ἁλοὺς τὴν διπλασίαν τοῦ ἐπιγραφέντος βλάβους τῷ ἀφαιρεθέντι τινέτω . 
ἀγέτω δὲ καὶ τὸν ἀπελεύθερον , ἐάν τις μὴ θεραπεύῃ τοὺς ἀπελευθερώσαντας ἢ μὴ ἱκανῶς · θεραπεία δὲ φοιτᾶν τρὶς τοῦ μηνὸς τὸν ἀπελευθερωθέντα πρὸς τὴν τοῦ ἀπελευθερώσαντος ἑστίαν , ἐπαγγελλόμενον ὅτι χρὴ δρᾶν τῶν δικαίων καὶ ἅμα δυνατῶν , καὶ περὶ γάμου ποιεῖν ὅτιπερ ἂν συνδοκῇ τῷ γενομένῳ δεσπότῃ . 
πλουτεῖν δὲ τοῦ ἀπελευθερώσαντος μὴ ἐξεῖναι μᾶλλον · τὸ δὲ πλέον γιγνέσθω τοῦ δεσπότου . 
μὴ πλείω δὲ εἴκοσιν ἐτῶν μένειν τὸν ἀφεθέντα , ἀλλὰ καθάπερ καὶ τοὺς ἄλλους ξένους ἀπιέναι λαβόντα τὴν αὑτοῦ πᾶσαν οὐσίαν , ἐὰν μὴ πείσῃ τούς τε ἄρχοντας καὶ τὸν ἀπελευθερώσαντα . 
ἐὰν δὲ τῷ ἀπελευθερωθέντι ἢ καὶ τῶν ἄλλων τῳ ξένων οὐσία πλείων γίγνηται τοῦ τρίτου μεγέθει τιμήματος , ᾗ ἂν τοῦτο ἡμέρᾳ γένηται , τριάκοντα ἡμερῶν ἀπὸ ταύτης τῆς ἡμέρας λαβὼν ἀπίτω τὰ ἑαυτοῦ , καὶ μηδεμία τῆς μονῆς παραίτησις ἔτι τούτῳ παρ’ ἀρχόντων γιγνέσθω · ἐὰν δέ τις ἀπειθῶν τούτοις εἰσαχθεὶς εἰς δικαστήριον ὄφλῃ , θανάτῳ τε ζημιούσθω καὶ τὰ χρήματα αὐτοῦ γιγνέσθω δημόσια . 
δίκαι δ’ ἔστωσαν τούτων ἐν ταῖς φυλετικαῖσιν δίκαις , ἐὰν μὴ πρότερον ἐν γείτοσιν ἢ ἐν αἱρετοῖσιν δικασταῖς ἀπαλλάττωνται πρὸς ἀλλήλους τῶν ἐγκλημάτων . 
ἐὰν δὲ ὡς αὑτοῦ ἐφάπτηται ζῴου καὶ ὁτουοῦν ἤ τινος ἑτέρου τῶν αὑτοῦ χρημάτων , ἀναγέτω μὲν ὁ ἔχων εἰς πρατῆρα ἢ τὸν δόντα ἀξιόχρεών τε καὶ ἔνδικον ἤ τινι τρόπῳ παραδόντα ἄλλῳ κυρίως , εἰς μὲν πολίτην ἢ καὶ μέτοικον τῶν ἐν τῇ πόλει ἡμερῶν τριάκοντα , εἰς δὲ ξενικὴν παράδοσιν πέντε μηνῶν , ἧς μέσος ὁ μὴν ἐν ᾧ τρέπεται θερινὸς ἥλιος εἰς τὰ χειμερινά . 
ὅσα δὲ διά τινος ὠνῆς ἢ καὶ πράσεως ἀλλάττηταί τις ἕτερος ἄλλῳ , διδόντα ἐν χώρᾳ τῇ τεταγμένῃ ἑκάστοις κατ’ ἀγορὰν καὶ δεχόμενον ἐν τῷ παραχρῆμα τιμήν , οὕτως ἀλλάττεσθαι , ἄλλοθι δὲ μηδαμοῦ , μηδ’ ἐπὶ ἀναβολῇ πρᾶσιν μηδὲ ὠνὴν ποιεῖσθαι μηδενός · ἐὰν δὲ ἄλλως ἢ ἐν ἄλλοις τόποις ὁτιοῦν ἀνθ’ ὁτουοῦν διαμείβηται ἕτερος ἄλλῳ , πιστεύων πρὸς ὃν ἂν ἀλλάττηται , ποιείτω ταῦτα ὡς οὐκ οὐσῶν δικῶν κατὰ νόμον περὶ τῶν μὴ πραθέντων κατὰ τὰ νῦν λεγόμενα . 
ἐράνων δὲ πέρι , τὸν βουλόμενον ἐρανίζειν φίλον παρὰ φίλοις · ἐὰν δέ τις διαφορὰ γίγνηται περὶ τῆς ἐρανίσεως , οὕτω πράττειν ὡς δικῶν μηδενὶ περὶ τούτων μηδαμῶς ἐσομένων . 
ὃς δ’ ἂν ἀποδόμενος τιμήν του λάβῃ μὴ ἐλάττω δραχμῶν πεντήκοντα , παραμενέτω κατὰ πόλιν ἐξ ἀνάγκης δέκα ἡμέρας , ὁ δὲ πριάμενος ἴστω τὴν οἰκίαν τὴν τοῦ ἀποδομένου , τῶν περὶ τὰ τοιαῦτα ἐγκλημάτων εἰωθότων γίγνεσθαι χάριν καὶ τῶν ἀναγωγῶν τῶν κατὰ νόμους εἵνεκα · ἡ δὲ κατὰ νόμους ἀναγωγὴ καὶ μὴ τῇδε ἔστω . 
ἐάν τις ἀνδράποδον ἀποδῶται κάμνον φθόῃ ἢ λιθῶν ἢ στραγγουριῶν ἢ τῇ καλουμένῃ ἱερᾷ νόσῳ ἢ καὶ ἑτέρῳ τινὶ ἀδήλῳ τοῖς πολλοῖς νοσήματι μακρῷ καὶ δυσιάτῳ κατὰ τὸ σῶμα ἢ κατὰ τὴν διάνοιαν , ἐὰν μὲν ἰατρῷ τις ἢ γυμναστῇ , μὴ ἀναγωγῆς ἔστω τούτῳ πρὸς τὸν τοιοῦτον τυγχάνειν , μηδ’ ἐὰν τἀληθές τις προειπὼν ἀποδῶταί τῳ · ἐὰν δέ τις ἰδιώτῃ τι τῶν τοιούτων ἀποδῶται δημιουργός , ὁ πριάμενος ἐντὸς ἑκμήνου ἀναγέτω , πλὴν τῆς ἱερᾶς , ταύτης δ’ ἐντὸς ἐνιαυτοῦ τὴν ἀναγωγὴν ἐξέστω ποιεῖσθαι τῆς νόσου . 
διαδικαζέσθω δὲ ἔν τισι τῶν ἰατρῶν , οὓς ἂν κοινῇ προβαλόμενοι ἕλωνται · τὸν δὲ ὀφλόντα τὴν δίκην διπλάσιον ἀποτίνειν τῆς τιμῆς ἧς ἂν ἀποδῶται . 
ἐὰν δὲ ἰδιώτῃ τις ἰδιώτης , ἀναγωγὴν μὲν εἶναι , καθάπερ καὶ τοῖς πρόσθεν ἐρρήθη , καὶ τὴν διαδικασίαν , ὁ δὲ ὀφλὼν τὴν τιμὴν ἁπλῆν ἀποτινέτω . 
ἐὰν δὲ ἀνδροφόνον ἀποδῶταί τίς τινι εἰδότι μὲν εἰδώς , μὴ τυγχανέτω ἀναγωγῆς τοῦ τοιούτου τῆς πράσεως , μὴ δὲ εἰδότι τὴν μὲν ἀναγωγὴν εἶναι τότε ὅταν τις αἴσθηται τῶν πριαμένων , ἐν πέντε δὲ τῶν νομοφυλάκων τοῖς νεωτάτοις εἶναι τὴν κρίσιν , εἰδὼς δὲ ἂν κριθῇ , τάς τε οἰκίας τοῦ πριαμένου καθηράτω κατὰ τὸν τῶν ἐξηγητῶν νόμον , τῆς τιμῆς τε ἀποδότω τῷ πριαμένῳ τριπλάσιον.ὁ δὲ ἀλλαττόμενος ἢ νόμισμα ἀντὶ νομίσματος , ἢ καὶ τῶν ἄλλων ζῴων ὁτιοῦν ἢ καὶ μὴ ζῴων , ἀκίβδηλον πᾶν διδότω καὶ δεχέσθω τῷ νόμῳ συνεπόμενος · προοίμιον δέ , καθάπερ ἄλλων νόμων , δεξώμεθα καὶ περὶ ὅλης ταύτης τῆς κάκης . 
κιβδηλείαν δὲ χρὴ πάντα ἄνδρα διανοηθῆναι καὶ ψεῦδος καὶ ἀπάτην ὡς ἕν τι γένος ὄν , τοῦτο ᾧ τὴν φήμην ἐπιφέρειν εἰώθασιν οἱ πολλοί , κακῶς λέγοντες , ὡς ἐν καιρῷ γιγνόμενον ἑκάστοτε τὸ τοιοῦτον πολλάκις ἂν ὀρθῶς ἔχοι , τὸν καιρὸν δὲ καὶ ὅπου καὶ ὁπότε ἀτάκτως καὶ ἀορίστως ἐῶντες , τῇ λέξει ταύτῃ πολλὰ ζημιοῦνταί τε καὶ ζημιοῦσιν ἑτέρους . 
νομοθέτῃ δὲ οὐκ ἐγχωρεῖ τοῦτο ἀόριστον ἐᾶν , ἀλλὰ ἢ μείζους ἢ ἐλάττους ὅρους ἀεὶ δεῖ διασαφεῖν , καὶ δὴ καὶ νῦν ὡρίσθω . 
Ψεῦδος μηδεὶς μηδὲν μηδ’ ἀπάτην μηδέ τι κίβδηλον , γένος ἐπικαλούμενος θεῶν , μήτε λόγῳ μήτε ἔργῳ πράξειεν , ὁ μὴ θεομισέστατος ἔσεσθαι μέλλων · οὗτος δ’ ἐστὶν ὃς ἂν ὅρκους ὀμνὺς ψευδεῖς μηδὲν φροντίζῃ θεῶν , δεύτερος δὲ ὃς ἂν ἐναντίον τῶν κρειττόνων αὑτοῦ ψεύδηται . 
κρείττους δὲ οἱ ἀμείνους τῶν χειρόνων , πρεσβῦταί τε ὡς ἐπὶ τὸ πᾶν εἰπεῖν τῶν νέων , διὸ καὶ γονῆς κρείττους ἐκγόνων , καὶ ἄνδρες δὴ γυναικῶν καὶ παίδων , ἄρχοντές τε ἀρχομένων · οὓς αἰδεῖσθαι πᾶσιν πάντας πρέπον ἂν εἴη ἐν ἄλλῃ τε ἀρχῇ πάσῃ καὶ ἐν ταῖς πολιτικαῖς δὴ μάλιστα ἀρχαῖς , ὅθεν ὁ νῦν παρὼν ἡμῖν λόγος ἐλήλυθεν . 
πᾶς γὰρ τῶν κατ’ ἀγορὰν ὁ κιβδηλεύων τι ψεύδεται καὶ ἀπατᾷ καὶ τοὺς θεοὺς παρακαλῶν ἐπόμνυσιν ἐν τοῖς τῶν ἀγορανόμων νόμοισίν τε καὶ φυλακτηρίοις , οὔτε ἀνθρώπους αἰδούμενος οὔτε θεοὺς σεβόμενος . 
πάντως μὲν δὴ καλὸν ἐπιτήδευμα θεῶν ὀνόματα μὴ χραίνειν ῥᾳδίως , ἔχοντα ὡς ἔχουσιν ἡμῶν ἑκάστοτε τὰ πολλὰ οἱ πλεῖστοι καθαρότητός τε καὶ ἁγνείας τὰ περὶ τοὺς θεούς · εἰ δ’ οὖν μὴ πείθοιτο , ὅδε νόμος · ὁ πωλῶν ὁτιοῦν ἐν ἀγορᾷ μηδέποτε δύο εἴπῃ τιμὰς ὧν ἂν πωλῇ , ἁπλῆν δὲ εἰπών , ἂν μὴ τυγχάνῃ ταύτης , ἀποφέρων ὀρθῶς ἂν ἀποφέροι πάλιν , καὶ ταύτης τῆς ἡμέρας μὴ τιμήσῃ πλέονος μηδὲ ἐλάττονος , ἔπαινος δὲ ὅρκος τε περὶ παντὸς τοῦ πωλουμένου ἀπέστω · ἐὰν δέ τις ἀπειθῇ τούτοις , ὁ παρατυγχάνων τῶν ἀστῶν , μὴ ἔλαττον ἢ τριάκοντα γεγονὼς ἔτη , κολάζων μὲν τὸν ὀμνύντα ἀνατὶ τυπτέτω τις , ἀφροντιστῶν δὲ καὶ ἀπειθῶν ἔνοχος ἔστω ψόγῳ προδοσίας τῶν νόμων . 
τὸν δὲ δὴ κίβδηλόν τι πωλοῦντα , καὶ μὴ δυνάμενον τοῖς νῦν πείθεσθαι λόγοις , ὁ προστυγχάνων τῶν γιγνωσκόντων , δυνατὸς ὢν ἐξελέγχειν , ἐναντίον ἐλέγξας τῶν ἀρχόντων , ὁ μὲν δοῦλος φερέσθω τὸ κιβδηλευθὲν καὶ ὁ μέτοικος , ὁ δὲ πολίτης μὴ ἐλέγχων μὲν ὡς ἀποστερῶν τοὺς θεοὺς κακὸς ἀγορευέσθω , ἐλέγξας δὲ ἀναθέτω τοῖς τὴν ἀγορὰν ἔχουσιν θεοῖς . 
ὁ δὲ δὴ φανερὸς γενόμενός τι πωλῶν τοιοῦτον , πρὸς τῷ στερηθῆναι τοῦ κιβδηλευθέντος , ὁπόσης ἂν τιμῆς ἀξιώσῃ τὸ πωλούμενον , κατὰ δραχμὴν ἑκάστην τῇ μάστιγι τυπτέσθω πληγὰς ὑπὸ κήρυκος ἐν τῇ ἀγορᾷ κηρύξαντος ὧν ἕνεκα μέλλει τύπτεσθαι . 
τὰ δὲ κιβδηλεύματά τε καὶ κακουργίας τῶν πωλούντων οἵ τε ἀγορανόμοι καὶ οἱ νομοφύλακες , πυθόμενοι τῶν ἐμπείρων περὶ ἕκαστα , ἀναγραψάντων ἅ τε χρὴ ποιεῖν τὸν πωλοῦντα καὶ ἃ μή , καὶ πρόσθε τοῦ ἀγορανομίου θέντων ἐν στήλῃ γράψαντες νόμους εἶναι τοῖς περὶ τὴν τῆς ἀγορᾶς χρείαν μηνυτὰς σαφεῖς . 
τὰ δὲ περὶ τῶν ἀστυνόμων ἐν τοῖς πρόσθεν ἱκανῶς εἴρηται · ἐὰν δέ τι προσδεῖν δοκῇ , νομοφύλαξιν ἐπανακοινώσαντες καὶ γράψαντες τὸ δοκοῦν ἐκλιπεῖν , εἰς ἀστυνόμιον θέντων ἐν στήλῃ τά τε πρῶτα καὶ τὰ δεύτερα τεθέντα αὐτοῖσιν τῆς ἀρχῆς νόμιμα.κιβδήλοις δ’ ἐπιτηδεύμασιν ἕπεται κατὰ πόδα καπηλείας ἐπιτηδεύματα · ταύτης δὲ πέρι συμπάσης συμβουλὴν πρῶτον δόντες καὶ λόγον , ἐπ’ αὐτῇ νόμον ὕστερον ἐπιθώμεθα . 
καπηλεία γὰρ κατὰ πόλιν πᾶσα γέγονεν οὐ βλάβης ἕνεκα τό γε κατὰ φύσιν , πᾶν δὲ τοὐναντίον · πῶς γὰρ οὐκ εὐεργέτης πᾶς ὃς ἂν οὐσίαν χρημάτων ὡντινωνοῦν , ἀσύμμετρον οὖσαν καὶ ἀνώμαλον , ὁμαλήν τε καὶ σύμμετρον ἀπεργάζηται ; 
τοῦτο ἡμῖν χρὴ φάναι καὶ τὴν τοῦ νομίσματος ἀπεργάζεσθαι δύναμιν , καὶ τὸν ἔμπορον ἐπὶ τούτῳ τετάχθαι δεῖ λέγειν . 
καὶ μισθωτὸς καὶ πανδοκεὺς καὶ ἄλλα , τὰ μὲν εὐσχημονέστερα , τὰ δὲ ἀσχημονέστερα γιγνόμενα , τοῦτό γε πάντα δύναται , πᾶσιν ἐπικουρίαν ταῖς χρείαις ἐξευπορεῖν καὶ ὁμαλότητα ταῖς οὐσίαις . 
τί ποτε δὴ τὸ μὴ καλὸν αὐτὸ μηδ’ εὔσχημον δοκεῖν εἶναι , καὶ τί τὸ διαβεβληκὸς τυγχάνει , ἴδωμεν , ἵνα εἰ μὴ καὶ τὸ ὅλον , ἀλλ’ οὖν μέρη γε ἐξιασώμεθα νόμῳ . 
πρᾶγμ’ ἔσθ’ , ὡς ἔοικεν , οὐ φαῦλον , οὐδὲ σμικρᾶς δεόμενον ἀρετῆς . 
Κλεινίας πῶς λέγεις ; 
Ἀθηναῖος ὦ φίλε Κλεινία , σμικρὸν γένος ἀνθρώπων καὶ φύσει ὀλίγον καὶ ἄκρᾳ τροφῇ τεθραμμένον , ὅταν εἰς χρείας τε καὶ ἐπιθυμίας τινῶν ἐμπίπτῃ , καρτερεῖν πρὸς τὸ μέτριον δυνατόν ἐστιν , καὶ ὅταν ἐξῇ χρήματα λαβεῖν πολλά , νήφει καὶ πρότερον αἱρεῖται τοῦ πολλοῦ τὸ τοῦ μέτρου ἐχόμενον · τὰ δὲ τῶν ἀνθρώπων πλήθη πᾶν τοὐναντίον ἔχει τούτοις , δεόμενά τε ἀμέτρως δεῖται καὶ ἐξὸν κερδαίνειν τὰ μέτρια , ἀπλήστως αἱρεῖται κερδαίνειν , διὸ πάντα τὰ περὶ τὴν καπηλείαν καὶ ἐμπορίαν καὶ πανδοκείαν γένη διαβέβληταί τε καὶ ἐν αἰσχροῖς γέγονεν ὀνείδεσιν . 
ἐπεὶ εἴ τις , ὃ μή ποτε γένοιτο οὐδ’ ἔσται , προσαναγκάσειεν—γελοῖον μὲν εἰπεῖν , ὅμως δὲ εἰρήσεται—πανδοκεῦσαι τοὺς πανταχῇ ἀρίστους ἄνδρας ἐπί τινα χρόνον , ἢ καπηλεύειν ἤ τι τῶν τοιούτων πράττειν , ἢ καὶ γυναῖκας ἔκ τινος ἀνάγκης εἱμαρμένης τοῦ τοιούτου μετασχεῖν τρόπου , γνοίημεν ἂν ὡς φίλον καὶ ἀγαπητόν ἐστιν ἕκαστον τούτων , καὶ εἰ κατὰ λόγον ἀδιάφθορον γίγνοιτο , ἐν μητρὸς ἂν καὶ τροφοῦ σχήματι τιμῷτο τὰ τοιαῦτα πάντα · νῦν δὲ ὁπόταν εἰς ἐρήμους τις καπηλείας ἕνεκα τόπους καὶ πανταχόσε μήκη ἔχοντας ὁδῶν ἱδρυσάμενος οἰκήσεις , ἐν ἀπορίᾳ γιγνομένους καταλύσεσιν ἀγαπηταῖς δεχόμενος ἢ ὑπὸ χειμώνων ἀγρίων βίᾳ ἐλαυνομένους , εὐδιεινὴν γαλήνην παρασχὼν ἢ πνίγεσιν ἀναψυχήν , τὰ μετὰ ταῦτα οὐχ ὡς ἑταίρους δεξάμενος φιλικὰ παράσχῃ ξένια ἑπόμενα ταῖς ὑποδοχαῖς , ὡς δ’ ἐχθροὺς αἰχμαλώτους κεχειρωμένους ἀπολυτρώσῃ τῶν μακροτάτων καὶ ἀδίκων καὶ ἀκαθάρτων λύτρων , ταῦτά ἐστιν καὶ τὰ τοιαῦτα ἐν σύμπασιν τοῖς τοιούτοις ὀρθῶς ἁμαρτανόμενα τὰς διαβολὰς τῇ τῆς ἀπορίας ἐπικουρήσει παρεσκευακότα . 
τούτων οὖν χρὴ φάρμακον ἀεὶ τέμνειν τὸν νομοθέτην . 
ὀρθὸν μὲν δὴ πάλαι τε εἰρημένον ὡς πρὸς δύο μάχεσθαι καὶ ἐναντία χαλεπόν , καθάπερ ἐν ταῖς νόσοις πολλοῖς τε ἄλλοισιν · καὶ δὴ καὶ νῦν ἡ τούτων καὶ περὶ ταῦτα ἐστὶν πρὸς δύο μάχη , πενίαν καὶ πλοῦτον , τὸν μὲν ψυχὴν διεφθαρκότα τρυφῇ τῶν ἀνθρώπων , τὴν δὲ λύπαις προτετραμμένην εἰς ἀναισχυντίαν αὐτήν . 
τίς οὖν δὴ τῆς νόσου ταύτης ἀρωγὴ γίγνοιτ’ ἂν ἐν νοῦν ἐχούσῃ πόλει ; 
πρῶτον μὲν ὅτι σμικροτάτῳ χρῆσθαι κατὰ δύναμιν τῷ τῶν καπήλων γένει , ἔπειτα τούτοις τῶν ἀνθρώπων προστάττειν ὧν διαφθειρομένων οὐκ ἂν γίγνοιτο μεγάλη λύμη τῇ πόλει , τρίτον δὲ αὐτοῖς τοῖς μετασχοῦσι τούτων τῶν ἐπιτηδευμάτων εὑρεῖν μηχανὴν ὅπως ἤθη μὴ ἀνέδην ἀναισχυντίας τε καὶ ἀνελευθέρου ψυχῆς μέτοχα συμβήσεται γίγνεσθαι ῥᾳδίως . 
μετὰ δὴ τὰ νῦν εἰρημένα , περὶ ταῦτα νόμος ἀγαθῇ τύχῃ τοιόσδε ἡμῖν γιγνέσθω · Μαγνήτων , οὓς ὁ θεὸς ἀνορθῶν πάλιν κατοικίζει , γεωμόροι ὅσοι τῶν τετταράκοντα καὶ πεντακισχιλίων ἑστιῶν εἰσιν , μήτε κάπηλος ἑκὼν μηδ’ ἄκων μηδεὶς γιγνέσθω μηδ’ ἔμπορος μήτε διακονίαν μηδ’ ἥντινα κεκτημένος ἰδιώταις τοῖς μὴ ἐξ ἴσου ἑαυτῷ , πλὴν πατρὶ καὶ μητρὶ καὶ τοῖς ἔτι τούτων εἰς τὸ ἄνω γένεσιν καὶ πᾶσι τοῖς αὑτοῦ πρεσβυτέροις , ὅσοι ἐλεύθεροι ἐλευθέρως . 
τὸ δ’ ἐλευθερικὸν καὶ ἀνελεύθερον ἀκριβῶς μὲν οὐ ῥᾴδιον νομοθετεῖν , κρινέσθω γε μὴν ὑπὸ τῶν τὰ ἀριστεῖα εἰληφότων τῷ ἐκείνων μίσει τε καὶ ἀσπασμῷ . 
ὃς δ’ ἂν καπηλείας τῆς ἀνελευθέρου τέχνῃ τινὶ μετάσχῃ , γραφέσθω μὲν αὐτὸν γένους αἰσχύνης ὁ βουλόμενος πρὸς τοὺς ἀρετῇ πρώτους κεκριμένους , ἐὰν δὲ δόξῃ ἀναξίῳ ἐπιτηδεύματι καταρρυπαίνειν τὴν αὑτοῦ πατρῴαν ἑστίαν , δεθεὶς ἐνιαυτὸν ἀποσχέσθω τοῦ τοιούτου , καὶ ἐὰν αὖθις , ἔτη δύο , καὶ ἐφ’ ἑκάστης ἁλώσεως τοὺς δεσμοὺς μὴ παυέσθω διπλασιάζων τὸν ἔμπροσθεν χρόνον . 
δεύτερος μὴν νόμος · Μέτοικον εἶναι χρεὼν ἢ ξένον , ὃς ἂν μέλλῃ καπηλεύσειν · τὸ δὲ τρίτον καὶ τρίτος · ὅπως ὡς ἄριστος ἢ καὶ κακὸς ὡς ἥκιστα ὁ τοιοῦτος ἡμῖν ᾖ σύνοικος ἐν τῇ πόλει , τοὺς νομοφύλακας χρὴ νοῆσαι φύλακας εἶναι μὴ μόνον ἐκείνων οὓς φυλάττειν ῥᾴδιον μὴ παρανόμους καὶ κακοὺς γίγνεσθαι , ὅσοι γενέσει καὶ τροφαῖς εὖ πεπαίδευνται , τοὺς δὲ μὴ τοιούτους ἐπιτηδεύματά τε ἐπιτηδεύοντας ἃ ῥοπὴν ἔχει τινὰ ἰσχυρὰν πρὸς τὸ προτρέπειν κακοὺς γίγνεσθαι , φυλακτέον μᾶλλον . 
ταύτῃ δὴ τὰ περὶ τὴν καπηλείαν πολλὴν οὖσαν καὶ πολλὰ ἐπιτηδεύματα τοιαῦτα κεκτημένην , ὅσαπερ ἂν αὐτῶν λειφθῇ δόξαντα ἐκ πολλῆς ἀνάγκης ἐν τῇ πόλει δεῖν εἶναι , συνελθεῖν αὖ χρεὼν περὶ ταῦτα τοὺς νομοφύλακας μετὰ τῶν ἐμπείρων ἑκάστης καπηλείας , καθάπερ ἔμπροσθεν ἐπετάξαμεν τῆς κιβδηλείας πέρι , συγγενοῦς τούτῳ πράγματος , συνελθόντας δὲ ἰδεῖν λῆμμά τε καὶ ἀνάλωμα τί ποτε τῷ καπήλῳ κέρδος ποιεῖ τὸ μέτριον , γράψαντας δὲ θεῖναι τὸ γιγνόμενον ἀνάλωμα καὶ λῆμμα καὶ φυλάττειν , τὰ μὲν ἀγορανόμους , τὰ δὲ ἀστυνόμους , τὰ δὲ ἀγρονόμους · καὶ σχεδὸν οὕτως ἂν καπηλεία τὰ μὲν ὠφελοῖ ἑκάστους , σμικρότατα δὲ ἂν βλάπτοι τοὺς ἐν ταῖς πόλεσι χρωμένους . 
ὅσα τις ἂν ὁμολογῶν συνθέσθαι μὴ ποιῇ κατὰ τὰς ὁμολογίας , πλὴν ὧν ἂν νόμοι ἀπείργωσιν ἢ ψήφισμα , ἤ τινος ὑπὸ ἀδίκου βιασθεὶς ἀνάγκης ὁμολογήσῃ , καὶ ἐὰν ἀπὸ τύχης ἀπροσδοκήτου τις ἄκων κωλυθῇ , δίκας εἶναι τῶν ἄλλων ἀτελοῦς ὁμολογίας ἐν ταῖς φυλετικαῖσιν δίκαις , ἐὰν ἐν διαιτηταῖς ἢ γείτοσιν ἔμπροσθεν μὴ δύνωνται διαλλάττεσθαι . 
Ἡφαίστου καὶ Ἀθηνᾶς ἱερὸν τὸ τῶν δημιουργῶν γένος , οἳ τὸν βίον ἡμῖν συγκατεσκευάκασιν τέχναις , Ἄρεως δ’ αὖ καὶ Ἀθηνᾶς οἱ τὰ τῶν δημιουργῶν σῴζοντες τέχναισιν ἑτέραις ἀμυντηρίοις ἔργα · δικαίως δὲ καὶ τὸ τούτων γένος ἱερόν ἐστι τούτων τῶν θεῶν . 
οὗτοι δὴ πάντες χώραν καὶ δῆμον θεραπεύοντες διατελοῦσιν , οἱ μὲν ἄρχοντες τῶν κατὰ πόλεμον ἀγώνων , οἱ δὲ ὀργάνων τε καὶ ἔργων ἀποτελοῦντες γένεσιν ἔμμισθον · οἷς δὴ περὶ τὰ τοιαῦτα οὐ πρέπον ἂν εἴη ψεύδεσθαι , θεοὺς προγόνους αὑτῶν αἰδουμένους . 
ἂν δή τις δημιουργῶν εἰς χρόνον εἰρημένον ἔργον μὴ ἀποτελέσῃ διὰ κάκην , μηδὲν τὸν βιοδότην θεὸν ἐπαιδεσθείς , ἡγούμενος ὡς οἰκεῖον συγγνώμονα εἶναι θεόν , οὐδὲν τῷ νῷ βλέπων , πρῶτον μὲν δίκην τῷ θεῷ ὑφέξει , δεύτερον δὲ ἑπόμενος αὐτῷ νόμος κείσθω · τὴν τιμὴν τῶν ἔργων ὀφειλέτω ὧν ἂν τὸν ἐκδόντα ψεύσηται καὶ πάλιν ἐξ ἀρχῆς ἐν τῷ ῥηθέντι χρόνῳ προῖκα ἐξεργαζέσθω . 
καὶ ἀναιρουμένῳ δ’ ἔργον συμβουλευτὴς νόμος , ἅπερ τῷ πωλοῦντι συνεβούλευεν , μὴ πλέονος τιμᾶν διαπειρώμενον ἀλλ’ ὡς ἁπλούστατα τῆς ἀξίας , ταὐτὸν δὴ προστάττει καὶ τῷ ἀναιρουμένῳ—γιγνώσκει γὰρ ὅ γε δημιουργὸς τὴν ἀξίαν —ἐν ἐλευθέρων οὖν πόλεσιν οὐ δή ποτε χρὴ τέχνῃ , σαφεῖ τε καὶ ἀψευδεῖ φύσει πράγματι , διαπειρᾶσθαι τῶν ἰδιωτῶν τεχνάζοντα αὐτὸν τὸν δημιουργόν , δίκας δὲ εἶναι τούτων τῷ ἀδικουμένῳ πρὸς τὸν ἀδικοῦντα . 
ἐὰν δέ τις ἐκδοὺς αὖ δημιουργῷ μὴ ἀποδῷ τοὺς μισθοὺς ὀρθῶς κατὰ τὴν ἔννομον ὁμολογίαν γενομένην , Δία δὲ πολιοῦχον καὶ Ἀθηνᾶν κοινωνοὺς πολιτείας ἀτιμάζων , βραχὺ κέρδος ἀγαπῶν , λύῃ μεγάλας κοινωνίας , νόμος ὁ βοηθῶν ἔστω τῷ τῆς πόλεως συνδέσμῳ μετὰ θεῶν · ὃς γὰρ ἂν προαμειψάμενος ἔργον μισθοὺς μὴ ἀποδιδῷ ἐν χρόνοις τοῖς ὁμολογηθεῖσιν , διπλοῦν πραττέσθω · ἐὰν δὲ ἐνιαυτὸς ἐξέλθῃ , τῶν ἄλλων ἀτόκων ὄντων χρημάτων , ὁπόσα δανεισμῷ συμβάλλει τις , οὗτος τῇ δραχμῇ ἑκάστου μηνὸς ἐπωβελίαν κατατιθέτω , δίκας δὲ εἶναι τούτων ἐν τοῖς κατὰ φυλὰς δικαστηρίοις.ὡς δὲ ἐν παρέργῳ περὶ τῶν κατὰ πόλεμον δημιουργῶν ὄντων σωτηρίας , στρατηγῶν τε καὶ ὅσοι περὶ ταῦτα τεχνικοί , δίκαιον εἰπεῖν , ὅτι τὸ παράπαν ἐμνήσθημεν δημιουργῶν · ὃς τούτοις αὖ , καθάπερ ἐκείνοις , οἷον ἑτέροις οὖσιν δημιουργοῖς . 
ἐάν τις ἄρα καὶ τούτων ἀνελόμενος δημόσιον ἔργον εἴθ’ ἑκὼν εἴτε προσταχθὲν καλῶς ἐξεργάσηται , τὰς τιμάς , οἳ δὴ μισθοὶ πολεμικοῖς ἀνδράσιν εἰσίν , ἀποδιδῷ δικαίως , ὁ νόμος αὐτὸν ἐπαινῶν οὔποτε καμεῖται · ἐὰν δὲ προαμειψάμενος ἔργον τι τῶν κατὰ πόλεμον καλῶν ἔργων μὴ ἀποδιδῷ , μέμψεται . 
νόμος οὖν οὗτος ἐπαίνῳ περὶ τούτων ἡμῖν μεμειγμένος κείσθω , συμβουλευτικός , οὐ βιαστικός , τῷ πλήθει τῶν πολιτῶν , τιμᾶν τοὺς ἀγαθοὺς ἄνδρας , ὅσοι σωτῆρες τῆς πόλεώς εἰσι συμπάσης εἴτε ἀνδρείαις εἴτε πολεμικαῖς μηχαναῖς , δευτέρους · πρώτοις γὰρ τὸ μέγιστον γέρας δεδόσθω τοῖς τὰ τῶν ἀγαθῶν νομοθετῶν γράμματα τιμᾶν διαφερόντως δυνηθεῖσιν.τὰ μὲν δὴ μέγιστα τῶν συμβολαίων , ὅσα πρὸς ἀλλήλους ἄνθρωποι συμβάλλουσιν , πλήν γε ὀρφανικῶν καὶ τῆς τῶν ἐπιτρόπων ἐπιμελείας τῶν ὀρφανῶν , σχεδὸν ἡμῖν διατέτακται · 
ταῦτα δὲ δὴ μετὰ τὰ νῦν εἰρημένα ἀναγκαῖον ἁμῶς γέ πως τάξασθαι . 
τούτων δὲ ἀρχαὶ πάντων αἵ τε τῶν τελευτᾶν μελλόντων ἐπιθυμίαι τῆς διαθέσεως αἵ τε τῶν μηδὲν τὸ παράπαν διαθεμένων τύχαι · ἀναγκαῖον δὲ εἶπον , ὦ Κλεινία , βλέψας αὐτῶν πέρι πρός τε τὸ δύσκολον καὶ χαλεπόν . 
οὐδὲ γὰρ ἄτακτον δυνατόν ἐστ’ αὐτὸ ἐᾶν · πολλὰ γὰρ ἕκαστοι καὶ διάφορα ἀλλήλων καὶ ἐναντία τιθεῖντ’ ἂν τοῖς τε νόμοις καὶ τοῖς τῶν ζώντων ἤθεσιν καὶ τοῖς αὑτῶν τοῖς ἔμπροσθεν πρὶν διατίθεσθαι μέλλειν , εἴ τις ἐξουσίαν δώσει ἁπλῶς οὕτως κυρίαν εἶναι διαθήκην ἣν ἄν τις διαθῆται ὁπωσοῦν ἔχων πρὸς τῷ τοῦ βίου τέλει . 
ἀνοήτως γὰρ δὴ καὶ διατεθρυμμένως τινὰ τρόπον ἔχομεν οἱ πλεῖστοι , ὅταν ἤδη μέλλειν ἡγώμεθα τελευτᾶν . 
Κλεινίας πῶς τοῦτο , ὦ ξένε , λέγεις ; 
Ἀθηναῖος χαλεπόν ἐστ’ , ὦ Κλεινία , μέλλων ἄνθρωπος τελευτήσειν , καὶ μεστὸν λόγου τοῖς νομοθέταις εὖ μάλα φοβεροῦ καὶ δυσχεροῦς . 
Κλεινίας πῇ ; 
Ἀθηναῖος ζητῶν εἶναι κύριος ἁπάντων , εἴωθε μετ’ ὀργῆς λέγειν . 
Κλεινίας ποῖα δή ; 
Ἀθηναῖος δεινόν γε , ὦ θεοί , φησίν , εἰ τὰ ἐμὰ ἐμοὶ μηδαμῶς ἐξέσται δοῦναί τε ὅτῳ ἂν ἐθέλω καὶ μή , καὶ τῷ μὲν πλείω , τῷ δ’ ἐλάττονα , τῶν ὁπόσοι περὶ ἐμὲ φαῦλοι καὶ ὅσοι ἀγαθοὶ γεγόνασιν φανερῶς , βασανισθέντες ἱκανῶς ἐν νόσοις , οἱ δ’ ἐν γήρᾳ καὶ ἄλλαις παντοίαισι τύχαις . 
Κλεινίας οὐκοῦν , ὦ ξένε , καλῶς δοκοῦσίν σοι λέγειν ; 
Ἀθηναῖος μαλθακοὶ ἔμοιγ’ , ὦ Κλεινία , δοκοῦσιν οἱ πάλαι νομοθετοῦντες γεγονέναι καὶ ἐπὶ σμικρὸν τῶν ἀνθρωπίνων πραγμάτων βλέποντές τε καὶ διανοούμενοι νομοθετεῖν . 
Κλεινίας πῶς λέγεις ; 
Ἀθηναῖος τὸν λόγον τοῦτον , ὠγαθέ , φοβούμενοι , τὸν νόμον ἐτίθεσαν τὸν ἐξεῖναι τὰ ἑαυτοῦ διατίθεσθαι ἁπλῶς ὅπως ἄν τις ἐθέλῃ τὸ παράπαν , ἐγὼ δὲ καὶ σὺ τοῖς ἐν τῇ σῇ πόλει μέλλουσι τελευτᾶν ἀποκρινούμεθα ἐμμελέστερόν πως . 
ὦ φίλοι , φήσομεν , καὶ ἀτεχνῶς ἐφήμεροι , χαλεπὸν ὑμῖν ἐστιν γιγνώσκειν τὰ ὑμέτερ’ αὐτῶν χρήματα καὶ πρός γε ὑμᾶς αὐτούς , ὥσπερ καὶ τὸ τῆς Πυθίας γράμμα φράζει , τὰ νῦν . 
ἔγωγ’ οὖν νομοθέτης ὢν οὔθ’ ὑμᾶς ὑμῶν αὐτῶν εἶναι τίθημι οὔτε τὴν οὐσίαν ταύτην , σύμπαντος δὲ τοῦ γένους ὑμῶν τοῦ τε ἔμπροσθεν καὶ τοῦ ἔπειτα ἐσομένου , καὶ ἔτι μᾶλλον τῆς πόλεως εἶναι τό τε γένος πᾶν καὶ τὴν οὐσίαν · καὶ οὕτω τούτων ἐχόντων , οὐκ , ἐάν τις ὑμᾶς θωπείαις ὑποδραμὼν ἐν νόσοις ἢ γήρᾳ σαλεύοντας παρὰ τὸ βέλτιστον διατίθεσθαι πείθῃ , συγχωρήσομαι ἑκών , ὅτι δὲ τῇ πόλει τε ἄριστον πάσῃ καὶ γένει , πρὸς πᾶν τοῦτο βλέπων νομοθετήσω , τὸ ἑνὸς ἑκάστου κατατιθεὶς ἐν μοίραις ἐλάττοσι δικαίως . 
ὑμεῖς δὲ ἡμῖν ἵλεῴ τε καὶ εὐμενεῖς ὄντες πορεύοισθε ᾗπερ κατὰ φύσιν νῦν πορεύεσθε τὴν ἀνθρωπίνην · ἡμῖν δὲ περὶ τῶν ἄλλων τῶν ὑμετέρων μελήσει , κηδομένοις ὅτι μάλιστα εἰς δύναμιν , οὐ τῶν μέν , τῶν δὲ οὔ . 
ταῦτα μὲν οὖν παραμύθιά τε καὶ προοίμια τῶν τε ζώντων , ὦ Κλεινία , καὶ τῶν τελευτώντων ἔστω , νόμος δὲ ὅδε · ὃς ἂν διαθήκην γράφῃ τὰ αὑτοῦ διατιθέμενος , παίδων ὢν πατήρ , πρῶτον μὲν τῶν ὑέων κληρονόμον ὃν ἂν ἀξιώσῃ γίγνεσθαι γραφέτω , τῶν δὲ ἄλλων παίδων , ὃν ἂν μὲν ἑτέρῳ ποιεῖσθαι διδῷ δεχομένῳ , γραφέσθω τοῦτο αὐτό · 
ἐὰν δὲ περιγίγνηταί τις τῶν ὑέων αὐτῷ μὴ ἐπί τινι κλήρῳ πεποιημένος , ὃν κατὰ νόμον ἐλπὶς εἰς ἀποικίαν ἐκπεμφθήσεσθαι , τούτῳ τῶν ἄλλων χρημάτων ἐξέστω τῷ πατρὶ διδόναι ὅσα ἂν ἐθέλῃ , πλὴν τοῦ πατρῴου κλήρου καὶ τῆς περὶ τὸν κλῆρον κατασκευῆς πάσης , καὶ ἐὰν πλείους ὦσιν , πρὸς μέρος ὁ πατὴρ ὅπῃ ἂν ἐθέλῃ νεμέτω τὰ περιόντα τοῦ κλήρου . 
ὅτῳ δ’ ἂν τῶν ὑέων ὑπάρχων οἶκος ᾖ , μὴ νέμειν τούτῳ τῶν χρημάτων , θυγατρί τε ὡσαύτως , ᾗ μὲν ἂν ἐγγεγυημένος ὡς ἀνὴρ ἐσόμενος ᾖ , μὴ νέμειν , ᾗ δ’ ἂν μή , νέμειν · ἐὰν δέ τῳ τῶν ὑέων ἢ καὶ τῶν θυγατέρων φανῇ κλῆρος ἐπιχώριος τῆς διαθήκης γενόμενος ὕστερον , τῷ κληρονόμῳ τοῦ τὴν διαθήκην διαθεμένου καταλειπέτω . 
ἐὰν δὲ ἄρρενας μὲν μὴ λείπῃ , θηλείας δέ , ὁ διατιθέμενος , ἄνδρα μὲν τῶν θυγατέρων ᾗτινι ἂν ἐθέλῃ , ὑὸν δὲ αὑτῷ καταλειπέτω , γράψας κληρονόμον · ἐὰν δὲ ὑός τῳ τελευτήσῃ παῖς ὤν , πρὶν εἰς ἄνδρας δυνατὸς εἶναι τελεῖν , εἴτε γεννητὸς ὢν εἴτε ποιητός , γραφέτω καὶ περὶ τῆς τοιαύτης τύχης ὁ τὴν διαθήκην γράφων τίνα χρὴ παῖδα αὐτῷ δεύτερον ἐπὶ τύχαις ἀμείνοσιν γίγνεσθαι . 
ἐὰν δέ τις ἄπαις ὢν τὸ παράπαν διαθήκην γράφῃ , τὸ τῆς ἐπικτήτου δεκατημόριον ἐξελόμενος , ἐὰν ἐθέλῃ τῳ δωρεῖσθαι , δωρείσθω · τὰ δὲ ἄλλα παραδιδοὺς πάντα τῷ ποιηθέντι ἄμεμπτος ἵλεων ὑὸν αὐτὸν ποιείσθω σὺν νόμῳ . 
ᾧ δ’ ἂν ἐπιτρόπων οἱ παῖδες δέωνται , ἐὰν μὲν διαθέμενος τελευτᾷ καὶ γράψας ἐπιτρόπους τοῖς παισὶν ἑκόντας τε καὶ ὁμολογοῦντας ἐπιτροπεύσειν οὑστινασοῦν καὶ ὁπόσους ἂν ἐθέλῃ , κατὰ ταῦτα τὰ γραφέντα ἡ τῶν ἐπιτρόπων αἵρεσις γιγνέσθω κυρία · ἐὰν δὲ ἢ τὸ παράπαν μὴ διαθέμενος τελευτήσῃ τις ἢ τῆς τῶν ἐπιτρόπων αἱρέσεως ἐλλιπής , ἐπιτρόπους εἶναι τοὺς ἐγγύτατα γένει πρὸς πατρὸς καὶ μητρὸς κυρίους , δύο μὲν πρὸς πατρός , δύο δὲ πρὸς μητρός , ἕνα δ’ ἐκ τῶν τοῦ τελευτήσαντος φίλων , τούτους δ’ οἱ νομοφύλακες καθιστάντων τῷ δεομένῳ τῶν ὀρφανῶν . 
καὶ πάσης τῆς ἐπιτροπῆς καὶ τῶν ὀρφανῶν πεντεκαίδεκα τῶν νομοφυλάκων οἱ πρεσβύτατοι πάντων ἐπιμελείσθων ἀεὶ κατὰ πρέσβιν καὶ κατὰ τρεῖς διελόμενοι σφᾶς αὐτούς , κατ’ ἐνιαυτὸν τρεῖς καὶ κατ’ ἐνιαυτὸν ἄλλον ἕτεροι τρεῖς , ἕως ἂν αἱ πέντε περίοδοι γίγνωνται κύκλῳ · καὶ τοῦτο ἐκλιπέτω μηδέποτε κατὰ δύναμιν.ὃς δ’ ἂν μηδὲν τὸ παράπαν διαθέμενος ἀποθάνῃ , παῖδας μὲν καταλιπὼν δεομένους ἐπιτροπῆς , τῶν αὐτῶν νόμων τούτων ἡ χρεία τῶν παίδων αὐτοῦ μετεχέτω · θηλείας δὲ ἂν καταλείπῃ τις ἀπροσδοκήτῳ τύχῃ χρησάμενος , συγγνώμην τῷ τιθέντι τὸν νόμον ἐχέτω , ἐὰν τῶν τριῶν αὐτοῦ πρὸς τὰ δύο ἐπισκοπῶν τὴν ἔκδοσιν τῶν θυγατέρων ποιῆται , πρός τε τὴν τοῦ γένους ἀγχιστείαν καὶ τὴν τοῦ κλήρου σωτηρίαν , τὸ δὲ τρίτον , ὅπερ ἂν πατὴρ διασκέψαιτο , ἐξ ἁπάντων τῶν πολιτῶν βλέπων εἰς ἤθη τε καὶ τρόπους τὸν ἐπιτήδειον αὑτῷ μὲν ὑόν , νυμφίον δ’ εἶναι τῇ θυγατρί , τοῦτο δὲ παραλείπῃ διὰ τὴν ἀδύνατον σκέψιν . 
νόμος τοίνυν εἰς δύναμιν ὅδε περὶ τῶν τοιούτων κείσθω · ἐὰν ὁ μὴ διαθέμενος θυγατέρας λείπῃ , τοῦδε ἀποθανόντος , ἀδελφὸς ὁμοπάτωρ ἢ ἄκληρος ὁμομήτριος ἐχέτω τὴν θυγατέρα καὶ τὸν κλῆρον τοῦ τελευτήσαντος · ἐὰν δὲ μὴ ᾖ ἀδελφός , ἀδελφοῦ δὲ παῖς , ὡσαύτως , ἐὰν ἐν ἡλικίᾳ πρὸς ἀλλήλους ὦσιν · ἐὰν δὲ μηδὲ εἷς τούτων , ἀδελφῆς δὲ παῖς ᾖ , κατὰ ταὐτά · τέταρτος δὲ πατρὸς ἀδελφός , πέμπτος δὲ τούτου παῖς , ἕκτος δὲ ἀδελφῆς πατρὸς ἔκγονος . 
ὡσαύτως δὲ τὸ γένος ἀεὶ πορευέσθω κατ’ ἀγχιστείαν , ἐάν τις παῖδας θηλείας καταλείπῃ , δῑ ἀδελφῶν τε καὶ ἀδελφιδῶν ἐπανιόν , ἔμπροσθε μὲν τῶν ἀρρένων , ὕστερον δὲ θηλειῶν ἑνὶ γένει . 
τὴν δὲ τούτων γάμου χρόνου συμμετρίαν τε καὶ ἀμετρίαν ὁ δικαστὴς σκοπῶν κρινέτω , γυμνοὺς μὲν τοὺς ἄρρενας , γυμνὰς δὲ ὀμφαλοῦ μέχρι θεώμενος τὰς θηλείας · ἐὰν δὲ τοῖς οἰκείοις ἀπορία συγγενῶν ᾖ μέχρι μὲν ἀδελφοῦ ὑιδῶν , μέχρι δὲ πάππου παίδων ὡσαύτως , τῶν ἄλλων ὅντιν’ ἂν ἡ παῖς μετ’ ἐπιτρόπων αἱρῆται τῶν πολιτῶν ἑκούσιον ἑκουσία , κληρονόμος γιγνέσθω τοῦ τελευτήσαντος καὶ τῆς θυγατρὸς νυμφίος . 
ἔτι δὲ πολλὰ πολλῶν καὶ πλείων ἀπορία τῶν τοιούτων γίγνοιτ’ ἂν ἔστιν ὅτ’ ἐν αὐτῇ τῇ πόλει · ἂν οὖν δή τις ἀπορουμένη τῶν αὐτόθεν ὁρᾷ τινα εἰς ἀποικίαν ἀπεσταλμένον , ᾖ δὲ κατὰ νοῦν αὐτῇ κληρονόμον ἐκεῖνον γίγνεσθαι τῶν τοῦ πατρός , ἐὰν μὲν συγγενὴς ᾖ , κατὰ τὴν τάξιν τοῦ νόμου ἐπὶ τὸν κλῆρον πορευέσθω , ἐὰν δὲ ἐκτὸς γένους , τῶν ἐν τῇ πόλει ὄντων ἔξω τῆς συγγενείας , κύριος ἔστω κατὰ τὴν τῶν ἐπιτρόπων καὶ τῆς παιδὸς τοῦ τελευτήσαντος αἵρεσιν γῆμαι καὶ τὸν κλῆρον ἐπανελθὼν οἴκαδε λαβεῖν τοῦ μὴ διαθεμένου . 
ἄπαις δὲ ἀρρένων τε καὶ θηλειῶν τὸ παράπαν ὃς ἂν μὴ διαθέμενος τελευτᾷ , τὰ μὲν ἄλλα περὶ τοῦ τοιούτου κατὰ τὸν ἔμπροσθεν ἐχέτω νόμον , θήλεια δὲ καὶ ἄρρην οἷον σύννομοι ἴτωσαν ἐκ τοῦ γένους εἰς τὸν ἐξηρημωμένον ἑκάστοτε οἶκον , ὧν ὁ κλῆρος γιγνέσθω κυρίως , ἀδελφὴ μὲν πρῶτον , ἀδελφοῦ δὲ θυγάτηρ δευτέρα , τρίτη δὲ ἔκγονος ἀδελφῆς , τετάρτη δὲ πατρὸς ἀδελφή , καὶ πέμπτη πατρὸς ἀδελφοῦ παῖς , ἕκτη δὲ ἀδελφῆς πατρὸς ἂν εἴη παῖς · συνοικίζειν δὲ ταύτας ἐκείνοις κατ’ ἀγχιστείαν καὶ θέμιν , ὡς ἔμπροσθεν ἐνομοθετήσαμεν . 
μὴ δὴ λανθανέτω τὸ τῶν τοιούτων νόμων ἡμᾶς βάρος , ὡς χαλεπῶς ἔστιν ὅτε προστάττει τῷ τοῦ τελευτήσαντος κατὰ γένος οἰκείῳ γαμεῖν τὴν συγγενῆ , μὴ δοκεῖ δὲ σκοπεῖν ἃ μυρία ἐν ἀνθρώποις ἐμπόδια γίγνεται τοῖς τοιούτοις ἐπιτάγμασιν τοῦ μήτινα ἐθέλειν πείθεσθαι , πρότερον δὲ οὕστινας ὁτιοῦν ἂν βουληθῆναι παθεῖν , ὁπόταν ἢ σωμάτων νοσήματα καὶ πηρώσεις ἢ διανοίας ἔν τισιν τῶν ἐπιταττομένων γαμεῖν ἢ γαμεῖσθαι γίγνηται . 
τούτων δὴ μηδὲν φροντίζειν τάχ’ ἂν ὁ νομοθέτης δόξειέν τισιν , οὐκ ὀρθῶς δοκοῦν . 
ἔστω τοίνυν εἰρημένον ὑπέρ τε νομοθέτου καὶ ὑπὲρ νομοθετουμένου σχεδὸν οἷον κοινὸν προοίμιον , συγγνώμην μὲν τῷ νομοθέτῃ τοὺς ἐπιταττομένους δεόμενον ἔχειν , ὅτι τῶν κοινῶν ἐπιμελούμενος οὐκ ἄν ποτε δύναιτο διοικεῖν ἅμα καὶ τὰς ἰδίας ἑκάστῳ γιγνομένας συμφοράς , συγγνώμην δ’ αὖ καὶ τοῖς νομοθετουμένοις , ὡς τὰ τοῦ νομοθετοῦντος εἰκότως ἐνίοτε οὐ δύνανται προστάγματα τελεῖν , ἃ μὴ γιγνώσκων προστάττει . 
Κλεινίας τί δή τις οὖν , ὦ ξένε , δρῶν πρὸς τὰ τοιαῦτα ἐμμετρότατος ἂν εἴη ; 
Ἀθηναῖος διαιτητάς , ὦ Κλεινία , τοῖς τοιούτοις νόμοις καὶ νομοθετουμένοις ἀναγκαῖον αἱρεῖσθαι . 
Κλεινίας πῶς λέγεις ; 
Ἀθηναῖος ἔστιν ὅτε πλουσίου πατρὸς ἀδελφιδοῦς τὴν τοῦ θείου θυγατέρα ἑκὼν οὐκ ἂν ἐθέλοι λαμβάνειν , τρυφῶν καὶ ἐπὶ μείζοσι γάμοις τὴν διάνοιαν ἐπέχων · ἔστιν δ’ ὅτε καὶ συμφορὰν τὴν μεγίστην τοῦ νομοθέτου προστάττοντος , ἀπειθεῖν ἀναγκάζοιτ’ ἂν τῷ νόμῳ , μαινόμενα κηδεύματα ἀναγκάζοντος λαμβάνειν ἢ δεινὰς ἄλλας σωμάτων ἢ ψυχῶν συμφοράς , ἃς ἀβίωτον ζῆν κεκτημένῳ . 
ὁ δὴ νῦν λόγος ἡμῖν περὶ τούτων ὅδε νόμος κείσθω · ἐάν τινες ἄρα περὶ διαθήκης ἐγκαλῶσι τοῖς κειμένοις νόμοις , περί τε ἄλλων ὡντινωνοῦν καὶ δὴ καὶ περὶ γάμων , ἦ μὴν παρόντα καὶ ζῶντα αὐτὸν τὸν νομοθέτην μήποτ’ ἂν ἀναγκάσαι πράττειν οὕτω , μηδὲ γῆμαι μηδὲ γήμασθαι , τοὺς νῦν ἀναγκαζομένους ἑκάτερα δρᾶν , ὁ δέ τις τῶν οἰκείων ἤ τις ἐπίτροπος φῇ , διαιτητὰς φάναι καὶ πατέρας τοὺς πεντεκαίδεκα τῶν νομοφυλάκων καταλιπεῖν τοῖς ὀρφανοῖς καὶ ὀρφαναῖς τὸν νομοθέτην · πρὸς οὓς ἐπανιόντες διαδικαζέσθων οἱ περί τινος τῶν τοιούτων ἀμφισβητοῦντες , κύρια τελοῦντες τὰ τούτων δόγματα . 
ἂν δέ τῳ μείζων δύναμις ἐπανατίθεσθαι δοκῇ τοῖς νομοφύλαξιν , εἰς τὸ τῶν ἐκκρίτων δικαστῶν δικαστήριον εἰσάγων αὐτοὺς διαδικαζέσθω περὶ τῶν ἀμφισβητουμένων · τῷ δὲ ἡττηθέντι παρὰ τοῦ νομοθέτου ψόγος καὶ ὄνειδος κείσθω , πολλῶν χρημάτων νοῦν κεκτημένῳ ζημία βαρυτέρα.νῦν δὴ τοῖς ὀρφανοῖς παισὶ γένεσις οἷον δευτέρα τις γίγνοιτ’ ἄν . 
μετὰ μὲν οὖν τὴν πρώτην ἑκάστοις εἴρηνται τροφαὶ καὶ παιδεύσεις · μετὰ δὲ τὴν δευτέραν , ἔρημον πατέρων γενομένην , μηχανᾶσθαι δεῖ τίνα τρόπον ἡ τῆς ὀρφανίας τύχη τοῖς γενομένοις ὀρφανοῖς ὡς ἥκιστα ἔλεον ἕξει τῆς συμφορᾶς . 
πρῶτον μὲν δή φαμεν νομοθετεῖν αὐτοῖς τοὺς νομοφύλακας ἀντὶ γεννητόρων πατέρας οὐ χείρους , καὶ δὴ καὶ καθ’ ἕκαστον ἐνιαυτὸν ὡς οἰκείων ἐπιμελεῖσθαι προστάττομεν , ἐμμελῆ τούτοις τε αὐτοῖς περὶ τροφῆς ὀρφανῶν προοιμιασάμενοι καὶ τοῖς ἐπιτρόποις . 
εἴς τινα γὰρ οὖν μοι καιρὸν φαινόμεθα τοὺς ἔμπροσθεν λόγους διεξελθεῖν , ὡς ἄρα αἱ τῶν τελευτησάντων ψυχαὶ δύναμιν ἔχουσίν τινα τελευτήσασαι , ᾗ τῶν κατ’ ἀνθρώπους πραγμάτων ἐπιμελοῦνται · ταῦτα δὲ ἀληθεῖς μέν , μακροὶ δ’ εἰσὶν περιέχοντες λόγοι , πιστεύειν δὲ ταῖς ἄλλαις φήμαις χρεὼν περὶ τὰ τοιαῦτα , οὕτω πολλαῖσιν καὶ σφόδρα παλαιαῖς οὔσαις , πιστεύειν δ’ αὖ καὶ τοῖς νομοθετοῦσιν ταῦθ’ οὕτως ἔχειν , ἄνπερ μὴ παντάπασιν ἄφρονες φαίνωνται . 
ταύτῃ δὲ εἰ ταῦτ’ ἐστὶν κατὰ φύσιν , πρῶτον μὲν τοὺς ἄνω θεοὺς φοβείσθων , οἳ τῶν ὀρφανῶν τῆς ἐρημίας αἰσθήσεις ἔχουσιν , εἶτα τὰς τῶν κεκμηκότων ψυχάς , αἷς ἐστιν ἐν τῇ φύσει τῶν αὑτῶν ἐκγόνων κήδεσθαι διαφερόντως καὶ τιμῶσίν τε αὐτοὺς εὐμενεῖς εἶναι καὶ ἀτιμάζουσιν δυσμενεῖς , ἔτι δὲ τὰς τῶν ζώντων μέν , ἐν γήρᾳ δὲ ὄντων καὶ ἐν μεγίσταις τιμαῖς—ὅπουπερ πόλις εὐνομοῦσα εὐδαιμονεῖ , τούτους οἱ παῖδες παίδων φιλοστοργοῦντες ζῶσι μεθ’ ἡδονῆς · καὶ τὰ περὶ ταῦτα ὀξὺ μὲν ἀκούουσιν βλέπουσίν τε ὀξύ , τοῖς τε περὶ αὐτὰ δικαίοις εὐμενεῖς εἰσιν , νεμεσῶσίν τε μάλιστα αὖ τοῖς εἰς ὀρφανὰ καὶ ἔρημα ὑβρίζουσιν , παρακαταθήκην εἶναι μεγίστην ἡγούμενοι καὶ ἱερωτάτην—οἷς ἐπίτροπον καὶ ἄρχοντα πᾶσι δεῖ τὸν νοῦν , ᾧ καὶ βραχὺς ἐνείη , προσέχοντα , καὶ εὐλαβούμενον περὶ τροφήν τε καὶ παιδείαν ὀρφανῶν , ὡς ἔρανον εἰσφέροντα ἑαυτῷ τε καὶ τοῖς αὑτοῦ , κατὰ δύναμιν πάντως πᾶσαν εὐεργετεῖν . 
ὁ μὲν δὴ πεισθεὶς τῷ πρὸ τοῦ νόμου μύθῳ καὶ μηδὲν εἰς ὀρφανὸν ὑβρίσας οὐκ εἴσεται ἐναργῶς τὴν περὶ τὰ τοιαῦτα ὀργὴν νομοθέτου , ὁ δὲ ἀπειθὴς καί τινα πατρὸς ἢ μητρὸς ἔρημον ἀδικῶν διπλῆν τινέτω πᾶσαν τὴν βλάβην ἢ περὶ τὸν ἀμφιθαλῆ γενόμενος κακός . 
τὴν δὲ ἄλλην νομοθεσίαν ἐπιτρόποισίν τε περὶ ὀρφανοὺς ἄρχουσίν τε περὶ τὴν ἐπιμέλειαν τῶν ἐπιτρόπων , εἰ μὲν μὴ παράδειγμά τε τροφῆς παίδων ἐλευθέρων ἐκέκτηντο αὐτοὶ τρέφοντες τοὺς αὑτῶν καὶ τῶν οἰκείων χρημάτων ἐπιμελούμενοι , ἔτι δὲ νόμους περὶ αὐτῶν τούτων μετρίως διειρημένους εἶχον , εἶχέν τινα λόγον ἂν ἐπιτροπικούς τινας νόμους , ὡς ὄντας ἰδίᾳ διαφέροντας πολύ , τιθέναι , ποικίλλοντας ἐπιτηδεύμασιν ἰδίοις τὸν τῶν ὀρφανῶν βίον παρὰ τὸν τῶν μή · νῦν δὲ εἰς μὲν τὰ τοιαῦτα σύμπαντα οὐ πολὺ διαφέρον ἡ παρ’ ἡμῖν ὀρφανία κέκτηται τῆς πατρονομικῆς , τιμαῖς δὲ καὶ ἀτιμίαις ἅμα καὶ ἐπιμελείαισιν οὐδαμῶς ἐξισοῦσθαι φιλεῖ . 
διὸ δὴ περὶ τοῦτο αὐτὸ τὴν ὀρφανῶν πέρι νομοθεσίαν παραμυθούμενός τε καὶ ἀπειλῶν ὁ νόμος ἐσπούδακεν . 
ἔτι δ’ ἀπειλή τις ἂν τοιάδε εἴη μάλα ἔγκαιρος · ὃς ἂν θῆλυν εἴτε ἄρρενα ἐπιτροπεύῃ , καὶ ὃς ἂν ἐπιτρόπου φύλαξ τῶν νομοφυλάκων καταστὰς ἐπιμελῆται , μὴ χεῖρον ἀγαπάτω τῶν αὑτοῦ τέκνων τὸν τῆς ὀρφανικῆς μετειληφότα τύχης , μηδὲ τῶν οἰκείων τῶν τοῦ τρεφομένου χεῖρον χρημάτων ἐπιμελείσθω , βέλτιον δὲ ἢ τῶν αὑτοῦ κατὰ προθυμίαν . 
ἕνα δὲ τοῦτον νόμον ἔχων ὀρφανῶν πέρι πᾶς ἐπιτροπευέτω · ἐὰν δὲ ἄλλως τις περὶ τὰ τοιαῦτα πράττῃ παρὰ τὸν νόμον τόνδε , ὁ μὲν ἄρχων ζημιούτω τὸν ἐπίτροπον , ὁ δὲ ἐπίτροπος τὸν ἄρχοντα εἰς τὸ τῶν ἐκκρίτων δικαστήριον εἰσάγων ζημιούτω τῷ δόξαντι τιμήματι τῷ δικαστηρίῳ διπλῇ . 
ἐὰν δ’ ἐπίτροπος ἀμελεῖν ἢ κακουργεῖν δοκῇ τοῖς οἰκείοις ἢ καὶ τῶν ἄλλων τινὶ πολιτῶν , εἰς ταὐτὸν ἀγέτω δικαστήριον · ὅτι δ’ ἂν ὄφλῃ , τετραπλασίαν μὲν τούτου τίνειν , γιγνέσθω δὲ τὸ μὲν ἥμισυ τοῦ παιδός , τὸ δ’ ἥμισυ τοῦ καταδικασαμένου τὴν δίκην . 
ἅμα δ’ ἂν ἡβήσῃ τις τῶν ὀρφανῶν , ἐὰν ἡγῆται κακῶς ἐπιτροπευθῆναι , μέχρι πέντε ἐτῶν ἐξηκούσης τῆς ἐπιτροπῆς ἔστω δίκην λαχεῖν ἐπιτροπίας · ἐὰν δέ τις ὄφλῃ τῶν ἐπιτρόπων , τιμᾶν τὸ δικαστήριον ὅτι χρὴ παθεῖν ἢ ἀποτίνειν , ἐὰν δὲ δὴ τῶν ἀρχόντων , ἀμελείᾳ μὲν δόξας κακῶσαι τὸν ὀρφανόν , ὅτι χρὴ τίνειν αὐτὸν τῷ παιδί , τιμάτω τὸ δικαστήριον , ἐὰν δὲ ἀδικίᾳ , πρὸς τῷ τιμήματι , τῆς ἀρχῆς τῶν νομοφυλάκων ἀφιστάσθω , τὸ δὲ κοινὸν τῆς πόλεως ἕτερον νομοφύλακα ἀντὶ τούτου καθιστάτω τῇ χώρᾳ καὶ τῇ πόλει.διαφοραὶ πατέρων τε πρὸς αὑτῶν παῖδας γίγνονται καὶ παίδων πρὸς γεννητὰς μείζους ἢ χρεών , ἐν αἷς οἵ τε πατέρες ἡγοῖντ’ ἂν δεῖν τὸν νομοθέτην νομοθετεῖν ἐξεῖναί σφισιν , ἐὰν βούλωνται , τὸν ὑὸν ὑπὸ κήρυκος ἐναντίον ἁπάντων ἀπειπεῖν ὑὸν κατὰ νόμον μηκέτ’ εἶναι , ὑεῖς τ’ αὖ σφίσι πατέρας ὑπὸ νόσων ἢ γήρως διατιθεμένους αἰσχρῶς ἐξεῖναι παρανοίας γράφεσθαι · ταῦτα δὲ ὄντως ἐν παγκάκων ἤθεσιν ἀνθρώπων γίγνεσθαι φιλεῖ , ἐπεὶ ἡμίσεών γε ὄντων τῶν κακῶν , οἷον μὴ κακοῦ μὲν πατρός , ὑέος δέ , ἢ τοὐναντίον , οὐ γίγνονται συμφοραὶ τηλικαύτης ἔχθρας ἔκγονοι . 
ἐν μὲν οὖν ἄλλῃ πολιτείᾳ παῖς ἀποκεκηρυγμένος οὐκ ἂν ἐξ ἀνάγκης ἄπολις εἴη , ταύτης δέ , ἧς οἵδε οἱ νόμοι ἔσονται , ἀναγκαίως ἔχει εἰς ἄλλην χώραν ἐξοικίζεσθαι τὸν ἀπάτορα—πρὸς γὰρ τοῖς τετταράκοντα καὶ πεντακισχιλίοις οἴκοις οὐκ ἔστιν ἕνα προσγενέσθαι—διὸ δὴ δεῖ τὸν ταῦτα πεισόμενον ἐν δίκῃ μὴ ὑπὸ ἑνὸς πατρός , ὑπὸ δὲ τοῦ γένους ἀπορρηθῆναι παντός . 
ποιεῖν δὲ χρὴ τῶν τοιούτων πέρι κατὰ νόμον τοιόνδε τινά · ὃν ἂν θυμὸς ἐπίῃ μηδαμῶς εὐτυχής , εἴτ’ οὖν ἐν δίκῃ εἴτε καὶ μή , ὃν ἔτεκέ τε καὶ ἐξεθρέψατο , τοῦτον ἐπιθυμεῖν ἀπαλλάξαι τῆς αὑτοῦ συγγενείας , μὴ φαύλως οὕτως ἐξέστω μηδ’ εὐθὺς τοῦτο δρᾶν , πρῶτον δὲ συλλεξάτω τοὺς αὑτοῦ συγγενεῖς μέχρι ἀνεψιῶν καὶ τοὺς τοῦ ὑέος ὡσαύτως τοὺς πρὸς μητρός , κατηγορείτω δὲ ἐν τούτοις , διδάσκων ὡς ἄξιος ἅπασιν ἐκ τοῦ γένους ἐκκεκηρῦχθαι , δότω δὲ καὶ τῷ ὑεῖ λόγους τοὺς ἴσους ὡς οὐκ ἄξιός ἐστι τούτων οὐδὲν πάσχειν · καὶ ἐὰν μὲν πείθῃ ὁ πατὴρ καὶ συμψήφους λάβῃ πάντων τῶν συγγενῶν ὑπὲρ ἥμισυ , πλὴν πατρὸς διαψηφιζομένου καὶ μητρὸς καὶ τοῦ φεύγοντος , τῶν τε ἄλλων ὁπόσοιπερ ἂν ὦσιν γυναικῶν εἴτε ἀνδρῶν τέλειοι , ταύτῃ μὲν καὶ κατὰ ταῦτα ἐξέστω τῷ πατρὶ τὸν ὑὸν ἀποκηρύττειν , ἄλλως δὲ μηδαμῶς . 
τὸν δ’ ἀποκηρυχθέντα ἐάν τις τῶν πολιτῶν ὑὸν βούληται θέσθαι , μηδεὶς νόμος ἀπειργέτω ποιεῖσθαι—τὰ γὰρ τῶν νέων ἤθη πολλὰς μεταβολὰς ἐν τῷ βίῳ μεταβάλλειν ἑκάστοτε πέφυκεν— 
ἀποκηρυχθέντα δὲ ἄν τις δέκα ἐτῶν μὴ ἐπιθυμήσῃ θετὸν ὑὸν ποιήσασθαι , τοὺς τῶν ἐπιγόνων ἐπιμελητὰς τῶν εἰς τὴν ἀποικίαν ἐπιμελεῖσθαι καὶ τούτων , ὅπως ἂν μετάσχωσι τῆς αὐτῆς ἀποικίας ἐμμελῶς . 
ἐὰν δέ τίς τινα νόσος ἢ γῆρας ἢ καὶ τρόπων χαλεπότης ἢ καὶ σύμπαντα ταῦτα ἔκφρονα ἀπεργάζηται διαφερόντως τῶν πολλῶν , καὶ λανθάνῃ τοὺς ἄλλους πλὴν τῶν συνδιαιτωμένων , οἰκοφθορῇ δὲ ὡς ὢν τῶν αὑτοῦ κύριος , ὁ δὲ ὑὸς ἀπορῇ καὶ ὀκνῇ τὴν τῆς παρανοίας γράφεσθαι δίκην , νόμος αὐτῷ κείσθω πρῶτον μὲν πρὸς τοὺς πρεσβυτάτους τῶν νομοφυλάκων ἐλθόντα διηγήσασθαι τὴν τοῦ πατρὸς συμφοράν , οἱ δὲ κατιδόντες ἱκανῶς συμβουλευόντων ἐάντε δέῃ γράφεσθαι καὶ ἐὰν μὴ τὴν γραφήν , ἐὰν δὲ συμβουλεύσωσιν , γιγνέσθωσαν τῷ γραφομένῳ μάρτυρες ἅμα καὶ σύνδικοι · ὁ δὲ ὀφλὼν τοῦ λοιποῦ χρόνου ἄκυρος ἔστω τῶν αὑτοῦ καὶ τὸ σμικρότατον διατίθεσθαι , καθάπερ παῖς δὲ οἰκείτω τὸν ἐπίλοιπον βίον.ἐὰν δὲ ἀνὴρ καὶ γυνὴ μηδαμῇ συμφέρωνται τρόπων ἀτυχίᾳ χρώμενοι , δέκα μὲν ἄνδρας τῶν νομοφυλάκων ἐπιμελεῖσθαι τῶν τοιούτων ἀεὶ χρεὼν τοὺς μέσους , δέκα δὲ τῶν περὶ γάμους γυναικῶν ὡσαύτως · καὶ ἐὰν μὲν δὴ συναλλάττειν δύνωνται , ταῦτ’ ἔστω κύρια , ἐὰν δ’ αἱ ψυχαὶ κυμαίνωσιν μειζόνως αὐτῶν , ζητεῖν κατὰ δύναμιν οἵτινες ἑκατέρῳ συνοίσουσιν . 
εἰκὸς δὲ εἶναι τοὺς τοιούτους μὴ πρᾳέσιν ἤθεσιν κεχρημένους · βαθύτερα δὴ τούτοις καὶ πρᾳότερα τρόπων ἤθη σύννομα πειρᾶσθαι προσαρμόττειν . 
καὶ ὅσοι μὲν ἂν ἄπαιδες αὐτῶν ἢ ὀλιγόπαιδες ὄντες διαφέρωνται , καὶ παίδων ἕνεκα τὴν συνοίκησιν ποιεῖσθαι · ὅσοι δ’ ἂν ἱκανῶν ὄντων παίδων , τῆς συγκαταγηράσεως ἕνεκα καὶ ἐπιμελείας ἀλλήλων τὴν διάζευξίν τε καὶ σύζευξιν ποιεῖσθαι χρεών . 
ἐὰν δὲ τελευτᾷ γυνὴ καταλείπουσα παῖδας θηλείας τε καὶ ἄρρενας , συμβουλευτικὸς ἂν εἴη νόμος ὁ τιθέμενος , οὐκ ἀναγκαστικός , τρέφειν τοὺς ὄντας παῖδας μὴ μητρυὰν ἐπαγόμενον · μὴ δὲ ὄντων , ἐξ ἀνάγκης γαμεῖν , μέχριπερ ἂν ἱκανοὺς γεννήσῃ παῖδας τῷ τε οἴκῳ καὶ τῇ πόλει . 
ἢν δὲ ὁ ἀνὴρ ἀποθάνῃ παῖδας ἱκανοὺς λιπών , ἡ μήτηρ τῶν παίδων αὐτοῦ μένουσα τρεφέτω · νεωτέρα δ’ ἂν δοκῇ τοῦ δέοντος εἶναι πρὸς τὸ ζῆν αὖ ὑγιαίνουσα ἄνανδρος , οἱ προσήκοντες πρὸς τὰς τῶν γάμων ἐπιμελουμένας γυναῖκας κοινούμενοι , τὸ δοκοῦν αὑτοῖς τε καὶ ἐκείναις περὶ τῶν τοιούτων ποιούντων , ἐὰν δὲ ἐνδεεῖς τέκνων ὦσιν , καὶ παίδων ἕνεκα , παίδων δὲ ἱκανότης ἀκριβὴς ἄρρην καὶ θήλεια ἔστω τῷ νόμῳ . 
ὅταν δὲ ὁμολογῆται μὲν τὸ γενόμενον εἶναι τῶν ποιουμένων ἔκγονον , δέηται δὲ κρίσεως τίνι τὸ γεννηθὲν ἕπεσθαι χρεών , δούλη μὲν ἐὰν συμμείξῃ δούλῳ ἢ ἐλευθέρῳ ἢ ἀπελευθέρῳ , πάντως τοῦ δεσπότου ἔστω τῆς δούλης τὸ γεννώμενον , ἐὰν δέ τις ἐλευθέρα δούλῳ συγγίγνηται , τοῦ δεσπότου ἔστω τὸ γιγνόμενον τοῦ δούλου · ἐὰν δ’ ἐξ αὑτοῦ δούλης ἢ ἐκ δούλου ἑαυτῆς , καὶ περιφανὲς τοῦτ’ ᾖ , τὸ μὲν τῆς γυναικὸς αἱ γυναῖκες εἰς ἄλλην χώραν ἐκπεμπόντων σὺν τῷ πατρί , τὸ δὲ τοῦ ἀνδρὸς οἱ νομοφύλακες σὺν τῇ γεννησάσῃ.γονέων δὲ ἀμελεῖν οὔτε θεὸς οὔτε ἄνθρωπος νοῦν ἔχων σύμβουλός ποτε γένοιτ’ ἂν οὐδεὶς οὐδενί · φρονῆσαι δὲ χρὴ περὶ θεῶν θεραπείας τοιόνδε προοίμιον ἂν γενόμενον εἰς τὰς τῶν γεννησάντων τιμάς τε καὶ ἀτιμίας ὀρθῶς συντεταγμένον · νόμοι περὶ θεοὺς ἀρχαῖοι κεῖνται πᾶσιν διχῇ . 
τοὺς μὲν γὰρ τῶν θεῶν ὁρῶντες σαφῶς τιμῶμεν , τῶν δ’ εἰκόνας ἀγάλματα ἱδρυσάμενοι , οὓς ἡμῖν ἀγάλλουσι καίπερ ἀψύχους ὄντας , ἐκείνους ἡγούμεθα τοὺς ἐμψύχους θεοὺς πολλὴν διὰ ταῦτ’ εὔνοιαν καὶ χάριν ἔχειν . 
πατὴρ οὖν ὅτῳ καὶ μήτηρ ἢ τούτων πατέρες ἢ μητέρες ἐν οἰκίᾳ κεῖνται κειμήλιοι ἀπειρηκότες γήρᾳ , μηδεὶς διανοηθήτω ποτὲ ἄγαλμα αὑτῷ , τοιοῦτον ἐφέστιον ἵδρυμα ἐν οἰκίᾳ ἔχων , μᾶλλον κύριον ἔσεσθαι , ἐὰν δὴ κατὰ τρόπον γε ὀρθῶς αὐτὸ θεραπεύῃ ὁ κεκτημένος . 
Κλεινίας τίνα δὴ τὴν ὀρθότητα εἶναι φράζεις ; 
Ἀθηναῖος ἐγὼ ἐρῶ · καὶ γὰρ οὖν ἄξιον , ὦ φίλοι , ἀκούειν τά γε δὴ τοιαῦτα . 
Κλεινίας λέγε μόνον . 
Ἀθηναῖος 
Οἰδίπους , φαμέν , ἀτιμασθεὶς ἐπηύξατο τοῖς αὑτοῦ τέκνοις ἃ δὴ καὶ πᾶς ὑμνεῖ τέλεα καὶ ἐπήκοα γενέσθαι παρὰ θεῶν , Ἀμύντορά τε Φοίνικι τῷ ἑαυτοῦ ἐπαρᾶσθαι παιδὶ θυμωθέντα καὶ Ἱππολύτῳ Θησέα καὶ ἑτέρους ἄλλοις μυρίους μυρίοις , ὧν γέγονε σαφὲς ἐπηκόους εἶναι γονεῦσι πρὸς τέκνα θεούς · ἀραῖος γὰρ γονεὺς ἐκγόνοις ὡς οὐδεὶς ἕτερος ἄλλοις , δικαιότατα . 
μὴ δή τις ἀτιμαζομένῳ μὲν διαφερόντως πατρὶ πρὸς παίδων καὶ μητρὶ θεὸν ἐπήκοον ἐν εὐχαῖς ἡγείσθω γίγνεσθαι κατὰ φύσιν , τιμωμένῳ δὲ ἄρα καὶ περιχαρεῖ σφόδρα γενομένῳ , καὶ διὰ τὰ τοιαῦτα εὐχαῖς λιπαρῶς εἰς ἀγαθὰ τοῖς παισὶ παρακαλοῦντος θεούς , οὐκ ἄρα τὰ τοιαῦτα ἀκούειν ἐξ ἴσου καὶ νέμειν ἡμῖν αὐτοὺς ἡγησόμεθα ; 
ἀλλ’ οὐκ ἄν ποτε δίκαιοι νομῆς εἶεν ἀγαθῶν , ὃ δή φαμεν ἥκιστα θεοῖς εἶναι πρέπον . 
Κλεινίας πολύ γε . 
Ἀθηναῖος οὐκοῦν διανοηθῶμεν , ὃ σμικρῷ πρότερον εἴπομεν , ὡς οὐδὲν πρὸς θεῶν τιμιώτερον ἄγαλμ’ ἂν κτησαίμεθα πατρὸς καὶ προπάτορος παρειμένων γήρᾳ καὶ μητέρων τὴν αὐτὴν δύναμιν ἐχουσῶν , οὓς ὅταν ἀγάλλῃ τις τιμαῖς , γέγηθεν ὁ θεός · οὐ γὰρ ἂν ἐπήκοος ἦν αὐτῶν . 
θαυμαστὸν γὰρ δήπου τὸ προγόνων ἵδρυμα ἡμῖν ἐστιν , διαφερόντως τῶν ἀψύχων · τὰ μὲν γὰρ θεραπευόμενα ὑφ’ ἡμῶν , ὅσα ἔμψυχα , συνεύχεται ἑκάστοτε , καὶ ἀτιμαζόμενα τἀναντία , τὰ δ’ οὐδέτερα , ὥστε ἂν ὀρθῶς τις χρῆται πατρὶ καὶ προπάτορι καὶ πᾶσι τοῖς τοιούτοις , πάντων πρὸς θεοφιλῆ μοῖραν κυριώτατα ἀγαλμάτων ἂν κεκτῇτο . 
Κλεινίας κάλλιστ’ εἶπες . 
Ἀθηναῖος πᾶς δὴ νοῦν ἔχων φοβεῖται καὶ τιμᾷ γονέων εὐχάς , εἰδὼς πολλοῖς καὶ πολλάκις ἐπιτελεῖς γενομένας · τούτων οὖν οὕτω φύσει διατεταγμένων , τοῖς μὲν ἀγαθοῖς ἕρμαιον πρόγονοι γηραιοί , ζῶντες μέχρι τῶν ἐσχάτων τοῦ βίου , καὶ ἀπιόντες νέοι σφόδρα ποθεινοί , τοῖς δὲ κακοῖς εὖ μάλα φοβεροί . 
πᾶς δὴ τιμάτω πάσαις τιμαῖς ταῖς ἐννόμοις τοὺς αὑτοῦ γεννήτορας τοῖς νῦν πεισθεὶς λόγοις · εἰ δ’ οὖν τινα κατέχοι φήμη κωφὴ τῶν τοιούτων προοιμίων , νόμος ὅδε ἐπὶ τούτοις ὀρθῶς κείμενος ἂν εἴη · ἐάν τις ἐν τῇδε τῇ πόλει γονέων ἀμελέστερον ἔχῃ τοῦ δέοντος , καὶ μὴ τῶν ὑέων καὶ πάντων τῶν ἐκγόνων αὑτοῦ καὶ ἑαυτοῦ μειζόνως εἰς ἅπαντα ἐπιτρέπων καὶ ἀποπληρῶν ᾖ τὰς βουλήσεις , ἐξαγγελλέτω μὲν ὁ πάσχων τι τοιοῦτον , εἴτε αὐτὸς εἴτε τινὰ πέμπων , πρὸς τρεῖς μὲν τῶν νομοφυλάκων τοὺς πρεσβυτάτους , τρεῖς δ’ αὖ τῶν περὶ γάμους γυναικῶν ἐπιμελουμένων · οἱ δ’ ἐπιμελείσθωσαν , κολάζοντες τοὺς ἀδικοῦντας νέους μὲν ὄντας ἔτι πληγαῖς καὶ δεσμοῖς , μέχριπερ ἂν ἐτῶν ἄνδρες μὲν τυγχάνωσιν ὄντες τριάκοντα , γυναῖκες δὲ δέκα πλείοσιν ἔτεσιν κολαζέσθωσαν ταῖς αὐταῖς κολάσεσιν . 
ἐὰν δὲ πορρωτέρω τούτων τῶν ἐτῶν ὄντες τῶν αὐτῶν ἀμελειῶν περὶ γονέας μὴ ἀφιστῶνται , κακῶσι δέ τινάς τινες , εἰς δικαστήριον εἰσαγόντων αὐτοὺς εἰς ἕνα καὶ ἑκατὸν τῶν πολιτῶν , οἵτινες ἂν ὦσι πρεσβύτατοι ἁπάντων · ἂν δέ τις ὄφλῃ , τιμάτω τὸ δικαστήριον ὅτι χρὴ τίνειν ἢ πάσχειν , ἀπόρρητον μηδὲν ποιούμενοι ὅσων δυνατὸς ἄνθρωπος πάσχειν ἢ τίνειν . 
ἐὰν δέ τις ἀδυνατῇ κακούμενος φράζειν , ὁ πυθόμενος τῶν ἐλευθέρων ἐξαγγελλέτω τοῖς ἄρχουσιν ἢ κακὸς ἔστω καὶ ὑπόδικος τῷ ἐθέλοντι βλάβης . 
ἐὰν δὲ δοῦλος μηνύσῃ , ἐλεύθερος ἔστω , καὶ ἐὰν μὲν τῶν κακούντων ἢ κακουμένων δοῦλος , ὑπὸ τῆς ἀρχῆς ἀφείσθω , ἐὰν δέ τινος ἄλλου τῶν πολιτῶν , τὸ δημόσιον ὑπὲρ αὐτοῦ τιμὴν τῷ κεκτημένῳ καταβαλλέτω · τοῖς ἄρχουσιν δὲ ἐπιμελὲς ἔστω μή τις ἀδικῇ τὸν τοιοῦτον τιμωρούμενος τῆς μηνύσεως ἕνεκα . 
ὅσα τις ἄλλος ἄλλον πημαίνει φαρμάκοις , τὰ μὲν θανάσιμα αὐτῶν διείρηται , τῶν δ’ ἄλλων πέρι βλάψεων , εἴτε τις ἄρα πώμασιν ἢ καὶ βρώμασιν ἢ ἀλείμμασιν ἑκὼν ἐκ προνοίας πημαίνει , τούτων οὐδέν πω διερρήθη . 
διτταὶ γὰρ δὴ φαρμακεῖαι κατὰ τὸ τῶν ἀνθρώπων οὖσαι γένος ἐπίσχουσιν τὴν διάρρησιν . 
ἣν μὲν γὰρ τὰ νῦν διαρρήδην εἴπομεν , σώμασι σώματα κακουργοῦσά ἐστιν κατὰ φύσιν · ἄλλη δὲ ἣ μαγγανείαις τέ τισιν καὶ ἐπῳδαῖς καὶ καταδέσεσι λεγομέναις πείθει τοὺς μὲν τολμῶντας βλάπτειν αὐτούς , ὡς δύνανται τὸ τοιοῦτον , τοὺς δ’ ὡς παντὸς μᾶλλον ὑπὸ τούτων δυναμένων γοητεύειν βλάπτονται . 
ταῦτ’ οὖν καὶ περὶ τὰ τοιαῦτα σύμπαντα οὔτε ῥᾴδιον ὅπως ποτὲ πέφυκεν γιγνώσκειν , οὔτ’ εἴ τις γνοίη , πείθειν εὐπετὲς ἑτέρους · ταῖς δὲ ψυχαῖς τῶν ἀνθρώπων δυσωπουμένους πρὸς ἀλλήλους περὶ τὰ τοιαῦτα οὐκ ἄξιον ἐπιχειρεῖν πείθειν , ἄν ποτε ἄρα ἴδωσί που κήρινα μιμήματα πεπλασμένα , εἴτ’ ἐπὶ θύραις εἴτ’ ἐπὶ τριόδοις εἴτ’ ἐπὶ μνήμασι γονέων αὐτῶν τινες , ὀλιγωρεῖν πάντων τῶν τοιούτων διακελεύεσθαι μὴ σαφὲς ἔχουσι δόγμα περὶ αὐτῶν . 
διαλαβόντας δὲ διχῇ τὸν τῆς φαρμακείας πέρι νόμον , ὁποτέρως ἄν τις ἐπιχειρῇ φαρμάττειν , πρῶτον μὲν δεῖσθαι καὶ παραινεῖν καὶ συμβουλεύειν μὴ δεῖν ἐπιχειρεῖν τοιοῦτο δρᾶν μηδὲ καθάπερ παῖδας τοὺς πολλοὺς τῶν ἀνθρώπων δειμαίνοντας φοβεῖν , μηδ’ αὖ τὸν νομοθέτην τε καὶ τὸν δικαστὴν ἀναγκάζειν ἐξιᾶσθαι τῶν ἀνθρώπων τοὺς τοιούτους φόβους , ὡς πρῶτον μὲν τὸν ἐπιχειροῦντα φαρμάττειν οὐκ εἰδότα τί δρᾷ , τά τε κατὰ σώματα , ἐὰν μὴ τυγχάνῃ ἐπιστήμων ὢν ἰατρικῆς , τά τε αὖ περὶ τὰ μαγγανεύματα , ἐὰν μὴ μάντις ἢ τερατοσκόπος ὢν τυγχάνῃ . 
λεγέσθω δὴ λόγος ὅδε νόμος περὶ φαρμακείας · ὃς ἂν φαρμακεύῃ τινὰ ἐπὶ βλάβῃ μὴ θανασίμῳ μήτε αὐτοῦ μήτε ἀνθρώπων ἐκείνου , βοσκημάτων δὲ ἢ σμηνῶν εἴτ’ ἄλλῃ βλάβῃ εἴτ’ οὖν θανασίμῳ , ἐὰν μὲν ἰατρὸς ὢν τυγχάνῃ καὶ ὄφλῃ δίκην φαρμάκων , θανάτῳ ζημιούσθω , ἐὰν δὲ ἰδιώτης , ὅτι χρὴ παθεῖν ἢ ἀποτεῖσαι , τιμάτω περὶ αὐτοῦ τὸ δικαστήριον . 
ἐὰν δὲ καταδέσεσιν ἢ ἐπαγωγαῖς ἤ τισιν ἐπῳδαῖς ἢ τῶν τοιούτων φαρμακειῶν ὡντινωνοῦν δόξῃ ὅμοιος εἶναι βλάπτοντι , ἐὰν μὲν μάντις ὢν ἢ τερατοσκόπος , τεθνάτω , ἐὰν δ’ ἄνευ μαντικῆς ὢν τῆς φαρμακείας ὄφλῃ , ταὐτὸν καὶ τούτῳ γιγνέσθω · περὶ γὰρ αὖ καὶ τούτου τιμάτω τὸ δικαστήριον ὅτι ἂν αὐτοῖς δεῖν αὐτὸν δόξῃ πάσχειν ἢ ἀποτίνειν.ὅσα τις ἂν ἕτερος ἄλλον πημήνῃ κλέπτων ἢ βιαζόμενος , ἂν μὲν μείζω , μείζονα τὴν ἔκτισιν τῷ πημανθέντι τινέτω , ἐλάττω δὲ ζημιώσας σμικροτέραν , παρὰ πάντα δὲ τοσαύτην ἡλίκα ἂν ἑκάστοτε ζημιώσῃ τίς τινα , μέχριπερ ἂν ἰάσηται τὸ βλαβέν · δίκην δὲ ἕκαστος πρὸς ἑκάστῳ τῷ κακουργήματι σωφρονιστύος ἕνεκα συνεπομένην προσεκτεισάτω , ὁ μὲν ἀνοίᾳ κακουργήσας ἀλλοτρίᾳ , πειθοῖ διὰ νεότητα ἤ τι τοιοῦτον χρησάμενος , ἐλαφροτέραν , ὁ δὲ διὰ οἰκείαν ἄνοιαν ἢ δῑ ἀκράτειαν ἡδονῶν ἢ λυπῶν , ἐν φόβοις δειλίας ἤ τισιν ἐπιθυμίαις ἢ φθόνοις ἢ θυμοῖς δυσιάτοις γιγνόμενος , βαρυτέραν , οὐχ ἕνεκα τοῦ κακουργῆσαι διδοὺς τὴν δίκην—οὐ γὰρ τὸ γεγονὸς ἀγένητον ἔσται ποτέ—τοῦ δ’ εἰς τὸν αὖθις ἕνεκα χρόνον ἢ τὸ παράπαν μισῆσαι τὴν ἀδικίαν αὐτόν τε καὶ τοὺς ἰδόντας αὐτὸν δικαιούμενον , ἢ λωφῆσαι μέρη πολλὰ τῆς τοιαύτης συμφορᾶς . 
ὧν δὴ πάντων ἕνεκα χρὴ καὶ πρὸς πάντα τὰ τοιαῦτα βλέποντας τοὺς νόμους τοξότου μὴ κακοῦ στοχάζεσθαι δίκην τοῦ τε μεγέθους τῆς κολάσεως ἑκάστων ἕνεκα καὶ παντελῶς τῆς ἀξίας · ταὐτὸν δ’ ἔργον δρῶντα συνυπηρετεῖν δεῖ τῷ νομοθέτῃ τὸν δικαστήν , ὅταν αὐτῷ τις νόμος ἐπιτρέπῃ τιμᾶν ὅτι χρὴ πάσχειν τὸν κρινόμενον ἢ ἀποτίνειν , τὸν δέ , καθάπερ ζωγράφον , ὑπογράφειν ἔργα ἑπόμενα τῇ γραφῇ . 
ὃ δὴ καὶ νῦν , ὦ Μέγιλλε καὶ Κλεινία , ποιητέον ἡμῖν ὅτι κάλλιστα καὶ ἄριστα · τῶν κλοπαίων τε καὶ βιαίων πάντων τὰς ζημίας λεγομένας οἵας δεῖ γίγνεσθαι , λεκτέον , ὅπως ἂν ἡμῖν παρείκωσιν θεοὶ καὶ θεῶν παῖδες νομοθετεῖν.μαινόμενος δὲ ἄν τις ᾖ , μὴ φανερὸς ἔστω κατὰ πόλιν · οἱ προσήκοντες δ’ ἑκάστων κατὰ τὰς οἰκίας φυλαττόντων αὐτούς , ὅτῳ ἂν ἐπίστωνται τρόπῳ , ἢ ζημίαν ἐκτινόντων , ὁ μὲν τοῦ μεγίστου τιμήματος ἑκατὸν δραχμάς , ἐάντ’ οὖν δοῦλον ἐάντ’ οὖν καὶ ἐλεύθερον περιορᾷ , δευτέρου δὲ τιμήματος τέτταρα μέρη τῆς μνᾶς τῶν πέντε , τρία δ’ ὁ τρίτος , καὶ δύο ὁ τέταρτος . 
μαίνονται μὲν οὖν πολλοὶ πολλοὺς τρόπους · οὓς μὲν νῦν εἴπομεν , ὑπὸ νόσων , εἰσὶν δὲ οἳ διὰ θυμοῦ κακὴν φύσιν ἅμα καὶ τροφὴν γενομένην , οἳ δὴ σμικρᾶς ἔχθρας γενομένης , πολλὴν φωνὴν ἱέντες κακῶς ἀλλήλους βλασφημοῦντες λέγουσιν , οὐ πρέπον ἐν εὐνόμων πόλει γίγνεσθαι τοιοῦτον οὐδὲν οὐδαμῇ οὐδαμῶς . 
εἷς δὴ περὶ κακηγορίας ἔστω νόμος περὶ πάντας ὅδε · Μηδένα κακηγορείτω μηδείς . 
ὁ δὲ ἀμφισβητῶν ἔν τισι λόγοις ἄλλος ἄλλῳ διδασκέτω καὶ μανθανέτω τόν τε ἀμφισβητοῦντα καὶ τοὺς παρόντας ἀπεχόμενος πάντως τοῦ κακηγορεῖν . 
ἐκ γὰρ τοῦ κατεύχεσθαί τε ἀλλήλοις ἐπαρωμένους καὶ δῑ αἰσχρῶν ὀνομάτων ἐπιφέρειν γυναικείους ἑαυτοῖς φήμας , πρῶτον μὲν ἐκ λόγων , κούφου πράγματος , ἔργῳ μίση τε καὶ ἔχθραι βαρύταται γίγνονται · πράγματι γὰρ ἀχαρίστῳ , θυμῷ , χαριζόμενος ὁ λέγων , ἐμπιμπλὰς ὀργὴν κακῶν ἑστιαμάτων , ὅσον ὑπὸ παιδείας ἡμερώθη ποτέ , πάλιν ἐξαγριῶν τῆς ψυχῆς τὸ τοιοῦτον , θηριούμενος ἐν δυσκολίᾳ ζῶν γίγνεται , πικρὰν τοῦ θυμοῦ χάριν ἀποδεχόμενος . 
μετεκβαίνειν δὲ αὖ πως εἰώθασιν πάντες θαμὰ ἐν τοῖς τοιούτοις εἰς τό τι γελοῖον περὶ τοῦ ἐναντίου φθέγγεσθαι · ὅ τις ἐθιζόμενος οὐδεὶς πώποτε ὃς οὐ τοῦ σπουδαίου τρόπου ἤτοι τὸ παράπαν διήμαρτεν ἢ μεγαλονοίας ἀπώλεσεν μέρη πολλά . 
ὧν δὴ χάριν ἐν μὲν ἱερῷ τὸ παράπαν μηδεὶς τοιοῦτον φθέγξηται μηδέποτε μηδὲν μηδ’ ἔν τισι δημοτελέσι θυσίαις , μηδ’ αὖ ἐν ἄθλοις μηδ’ ἐν ἀγορᾷ μηδ’ ἐν δικαστηρίῳ μηδ’ ἐν συλλόγῳ κοινῷ μηδενί · κολαζέτω δὲ ὁ τούτων ἄρχων ἕκαστος ἀνατί , ἢ μηδέποτ’ ἀριστείων πέρι φιλονικήσῃ , νόμων ὡς οὐ κηδόμενος οὐδὲ ποιῶν τὰ προσταχθέντα ὑπὸ τοῦ νομοθέτου . 
ἐὰν δέ τις ἐν ἄλλοις τόποις λοιδορίας ἄρχων ἢ ἀμυνόμενος ὁστισοῦν μὴ ἀπέχηται τῶν τοιούτων λόγων , ὁ προστυγχάνων πρεσβύτερος ὢν τῷ νόμῳ ἀμυνέτω , πληγαῖς ἐξείργων τοὺς θυμῷ , ἑτέρῳ κακῷ , φιλοφρονουμένους , ἢ ἐνεχέσθω τῇ τεταγμένῃ ζημίᾳ . 
λέγομεν δὴ τὰ νῦν ὡς λοιδορίαις συμπλεκόμενος ἄνευ τοῦ γελοῖα ζητεῖν λέγειν οὐ δυνατός ἐστιν χρῆσθαι , καὶ τοῦτο λοιδοροῦμεν , ὁπόταν θυμῷ γιγνόμενον ᾖ · τί δὲ δή ; 
τὴν τῶν κωμῳδῶν προθυμίαν τοῦ γελοῖα εἰς τοὺς ἀνθρώπους λέγειν ἦ παραδεχόμεθα , ἐὰν ἄνευ θυμοῦ τὸ τοιοῦτον ἡμῖν τοὺς πολίτας ἐπιχειρῶσιν κωμῳδοῦντες λέγειν ; 
ἢ διαλάβωμεν δίχα τῷ παίζειν καὶ μή , καὶ παίζοντι μὲν ἐξέστω τινὶ περί του λέγειν γελοῖον ἄνευ θυμοῦ , συντεταμένῳ δὲ καὶ μετὰ θυμοῦ , καθάπερ εἴπομεν , μὴ ἐξέστω μηδενί ; 
τοῦτο μὲν οὖν οὐδαμῶς ἀναθετέον , ᾧ [δ’] 
ἐξέστω καὶ μὴ δέ , τοῦτο νομοθετησώμεθα . 
ποιητῇ δὴ κωμῳδίας ἤ τινος ἰάμβων ἢ μουσῶν μελῳδίας μὴ ἐξέστω μήτε λόγῳ μήτε εἰκόνι , μήτε θυμῷ μήτε ἄνευ θυμοῦ , μηδαμῶς μηδένα τῶν πολιτῶν κωμῳδεῖν · ἐὰν δέ τις ἀπειθῇ , τοὺς ἀθλοθέτας ἐξείργειν ἐκ τῆς χώρας τὸ παράπαν αὐθημερόν , ἢ ζημιοῦσθαι μναῖς τρισὶν ἱεραῖς τοῦ θεοῦ οὗ ἂν ἀγὼν ᾖ . 
οἷς δ’ εἴρηται πρότερον ἐξουσίαν εἶναι περί του ποιεῖν , εἰς ἀλλήλους τούτοις ἄνευ θυμοῦ μὲν μετὰ παιδιᾶς ἐξέστω , σπουδῇ δὲ ἅμα καὶ θυμουμένοισιν μὴ ἐξέστω . 
τούτου δὴ διάγνωσις ἐπιτετράφθω τῷ τῆς παιδεύσεως ὅλης ἐπιμελητῇ τῶν νέων · καὶ ὃ μὲν ἂν οὗτος ἐγκρίνῃ , προφέρειν εἰς τὸ μέσον ἐξέστω τῷ ποιήσαντι , ὃ δ’ ἂν ἀποκρίνῃ , μήτε αὐτὸς ἐπιδεικνύσθω μηδενὶ μήτε ἄλλον δοῦλον μήτε ἐλεύθερόν ποτε φανῇ διδάξας , ἢ κακὸς εἶναι δοξαζέσθω καὶ ἀπειθὴς τοῖς νόμοις.οἰκτρὸς δ’ οὐχ ὁ πεινῶν ἤ τι τοιοῦτον πάσχων , ἀλλ’ ὁ σωφρονῶν ἤ τινα ἀρετὴν ἢ μέρος ἔχων ταύτης , ἄν τινα συμφορὰν πρὸς τούτοις κεκτῆται · διὸ θαυμαστὸν ἂν γένοιτο εἴ τις ὢν τοιοῦτος ἀμεληθείη τὸ παράπαν , ὥστ’ εἰς πτωχείαν τὴν ἐσχάτην ἐλθεῖν , δοῦλος ἢ καὶ ἐλεύθερος , ἐν οἰκουμένῃ καὶ μετρίως πολιτείᾳ τε καὶ πόλει . 
διὸ τῷ νομοθέτῃ θεῖναι νόμον ἀσφαλὲς τοιούτοις τοιόνδε τινά · Πτωχὸς μηδεὶς ἡμῖν ἐν τῇ πόλει γιγνέσθω , τοιοῦτον δ’ ἄν τις ἐπιχειρῇ δρᾶν , εὐχαῖς βίον ἀνηνύτοις συλλεγόμενος , ἐκ μὲν ἀγορᾶς ἀγορανόμοι ἐξειργόντων αὐτόν , ἐκ δὲ τοῦ ἄστεος ἡ τῶν ἀστυνόμων ἀρχή , ἀγρονόμοι δὲ ἐκ τῆς ἄλλης χώρας εἰς τὴν ὑπερορίαν ἐκπεμπόντων , ὅπως ἡ χώρα τοῦ τοιούτου ζῴου καθαρὰ γίγνηται τὸ παράπαν.δοῦλος δ’ ἂν ἢ δούλη βλάψῃ τῶν ἀλλοτρίων καὶ ὁτιοῦν , μὴ συναιτίου τοῦ βλαβέντος αὐτοῦ γενομένου κατ’ ἀπειρίαν ἤ τιν’ ἑτέραν χρείαν μὴ σώφρονα , ὁ τοῦ βλάψαντος δεσπότης ἢ τὴν βλάβην ἐξιάσθω μὴ ἐνδεῶς , ἢ τὸν βλάψαντ’ αὐτὸν παραδότω · ἐὰν δ’ ἐπαιτιώμενος ὁ δεσπότης κοινῇ τοῦ βλάψαντος τέχνῃ καὶ τοῦ βλαβέντος ἐπ’ ἀποστερήσει φῇ τοῦ δούλου γεγονέναι τὴν αἰτίαν , διαδικαζέσθω μὲν κακοτεχνιῶν τῷ φάσκοντι βλαβῆναι , καὶ ἐὰν ἕλῃ , διπλασίαν τῆς ἀξίας τοῦ δούλου κομιζέσθω ἧς ἂν τιμήσῃ τὸ δικαστήριον , ἐὰν δὲ ἡττηθῇ , τήν τε βλάβην ἐξιάσθω καὶ τὸν δοῦλον παραδότω . 
καὶ ἐὰν ὑποζύγιον ἢ ἵππος ἢ κύων ἤ τι τῶν ἄλλων θρεμμάτων σίνηταί τι τῶν πέλας , κατὰ ταὐτὰ ἐκτίνειν τὴν βλάβην.ἐάν τις ἑκὼν μὴ ’θέλῃ μαρτυρεῖν , προκαλεῖσθαι τὸν δεόμενον , ὁ δὲ κληθεὶς ἀπαντάτω πρὸς τὴν δίκην , καὶ ἐὰν μὲν εἰδῇ καὶ ἐθέλῃ μαρτυρεῖν , μαρτυρείτω , ἐὰν δὲ εἰδέναι μὴ φῇ , τοὺς τρεῖς θεοὺς Δία καὶ Ἀπόλλωνα καὶ Θέμιν ἀπομόσας ἦ μὴν μὴ εἰδέναι ἀπαλλαττέσθω τῆς δίκης · ὁ δ’ εἰς μαρτυρίαν κληθείς , μὴ ἀπαντῶν δὲ τῷ καλεσαμένῳ , τῆς βλάβης ὑπόδικος ἔστω κατὰ νόμον . 
ἐὰν δέ τίς τινα δικάζοντα ἀναστήσηται μάρτυρα , μαρτυρήσας μὴ διαψηφιζέσθω περὶ ταύτης τῆς δίκης . 
γυναικὶ δ’ ἐξέστω ἐλευθέρᾳ μαρτυρεῖν καὶ συνηγορεῖν , ἐὰν ὑπὲρ τετταράκοντα ἔτη ᾖ γεγονυῖα , καὶ δίκην λαγχάνειν , ἐὰν ἄνανδρος ᾖ · ζῶντος δὲ ἀνδρὸς ἐξέστω μαρτυρῆσαι μόνον . 
δούλῃ δὲ καὶ δούλῳ καὶ παιδὶ φόνου μόνον ἐξέστω μαρτυρεῖν καὶ συνηγορεῖν , ἐὰν ἐγγυητὴν ἀξιόχρεων ἦ μὴν μενεῖν καταστήσῃ μέχρι δίκης , ἐὰν ἐπισκηφθῇ τὰ ψευδῆ μαρτυρῆσαι . 
ἐπισκήπτεσθαι δὲ τῶν ἀντιδίκων ἑκάτερον ὅλῃ τῇ μαρτυρίᾳ καὶ μέρει , ἐὰν τὰ ψευδῆ φῇ τινα μεμαρτυρηκέναι , πρὶν τὴν δίκην διακεκρίσθαι · τὰς δ’ ἐπισκήψεις τὰς ἀρχὰς φυλάττειν κατασεσημασμένας ὑπ’ ἀμφοῖν , καὶ παρέχειν εἰς τὴν τῶν ψευδομαρτυριῶν διάκρισιν . 
ἐὰν δέ τις ἁλῷ δὶς ψευδομαρτυρῶν , τοῦτον μηκέτι νόμος ἀναγκαζέτω μηδεὶς μαρτυρεῖν , ἐὰν δὲ τρίς , μηκέτ’ ἐξέστω τούτῳ μαρτυρεῖν · ἐὰν δὲ τολμήσῃ μαρτυρῆσαι τρὶς ἑαλωκώς , ἐνδεικνύτω μὲν πρὸς τὴν ἀρχὴν ὁ βουλόμενος αὐτόν , ἡ δ’ ἀρχὴ δικαστηρίῳ παραδότω , ἐὰν δὲ ὄφλῃ , θανάτῳ ζημιούσθω . 
ὁπόσων δ’ ἂν μαρτυρίαι ἁλῶσιν δίκῃ , ψευδῆ δοξάντων μαρτυρεῖν καὶ τὴν νίκην τῷ ἑλόντι πεποιηκέναι , ἐὰν τῶν τοιούτων ὑπὲρ ἥμισυ μαρτυριῶν καταδικασθῶσίν τινες , τὴν κατὰ ταύτας ἁλοῦσαν δίκην ἀνάδικον γίγνεσθαι , ἀμφισβήτησιν δ’ εἶναι καὶ διαδικασίαν εἴτε κατὰ ταύτας εἴτε μὴ ἡ δίκη ἐκρίθη , ὁποτέρως δ’ ἂν κριθῇ , ταύτῃ γιγνέσθω τὸ τέλος τῶν ἔμπροσθεν δικῶν.πολλῶν δὲ ὄντων καὶ καλῶν ἐν τῷ τῶν ἀνθρώπων βίῳ , τοῖς πλείστοις αὐτῶν οἷον κῆρες ἐπιπεφύκασιν , αἳ καταμιαίνουσίν τε καὶ καταρρυπαίνουσιν αὐτά · καὶ δὴ καὶ δίκη ἐν ἀνθρώποις πῶς οὐ καλόν , ὃ πάντα ἡμέρωκεν τὰ ἀνθρώπινα ; 
καλοῦ δὲ ὄντος τούτου , πῶς οὐ καὶ τὸ συνδικεῖν ἡμῖν γίγνοιτ’ ἂν καλόν ; 
ταῦτα οὖν τοιαῦτα ὄντα διαβάλλει τις κάκη , καλὸν ὄνομα προστησαμένη τέχνην , ἣ πρῶτον μὲν δή φησιν εἶναί τινα δικῶν μηχανήν—εἶναι δ’ αὐτὴ τοῦ τε δικάσασθαι καὶ συνδικεῖν ἄλλῳ—νικᾶν δυναμένην , ἄντ’ οὖν δίκαια ἄντε μὴ τὰ περὶ τὴν δίκην ἑκάστην ᾖ πεπραγμένα · 
δωρεὰν δ’ αὐτῆς εἶναι τῆς τέχνης καὶ τῶν λόγων τῶν ἐκ τῆς τέχνης , ἂν ἀντιδωρῆταί τις χρήματα . 
ταύτην οὖν ἐν τῇ παρ’ ἡμῖν πόλει , εἴτ’ οὖν τέχνη εἴτε ἄτεχνός ἐστίν τις ἐμπειρία καὶ τριβή , μάλιστα μὲν δὴ χρεών ἐστιν μὴ φῦναι · δεομένου δὲ τοῦ νομοθέτου πείθεσθαι καὶ μὴ ἐναντία δίκῃ φθέγγεσθαι , πρὸς ἄλλην δὲ ἀπαλλάττεσθαι χώραν , πειθομένοις μὲν σιγή , ἀπειθοῦσιν δὲ φωνὴ νόμου ἥδε · ἄν τις δοκῇ πειρᾶσθαι τὴν τῶν δικαίων δύναμιν ἐν ταῖς τῶν δικαστῶν ψυχαῖς ἐπὶ τἀναντία τρέπειν καὶ παρὰ καιρὸν πολυδικεῖν τῶν τοιούτων ἢ καὶ συνδικεῖν , γραφέσθω μὲν ὁ βουλόμενος αὐτὸν κακοδικίας ἢ καὶ συνδικίας κακῆς , κρινέσθω δὲ ἐν τῷ τῶν ἐκλεκτῶν δικαστηρίῳ , ὀφλόντος δέ , τιμάτω τὸ δικαστήριον εἴτε φιλοχρηματίᾳ δοκεῖ δρᾶν τὸ τοιοῦτον εἴτε φιλονικίᾳ , καὶ ἐὰν μὲν φιλονικίᾳ , τιμᾶν αὐτῷ τὸ δικαστήριον ὅσου χρὴ χρόνου τὸν τοιοῦτον μηδενὶ λαχεῖν δίκην μηδὲ συνδικῆσαι , ἐὰν δὲ φιλοχρηματίᾳ , τὸν μὲν ξένον ἀπιόντα ἐκ τῆς χώρας μήποτε πάλιν ἐλθεῖν ἢ θανάτῳ ζημιοῦσθαι , τὸν ἀστὸν δὲ τεθνάναι φιλοχρημοσύνης ἕνεκα τῆς ἐκ παντὸς τρόπου παρ’ αὐτῷ τιμωμένης · καὶ ἐάν τις φιλονικίᾳ κριθῇ δὶς τὸ τοιοῦτον δρᾶν , τεθνάτω . 
Ἀθηναῖος ἐὰν ὡς πρεσβευτής τις ἢ κῆρυξ καταψευδόμενος τῆς πόλεως παραπρεσβεύηται πρός τινα πόλιν , ἢ πεμπόμενος μὴ τὰς οὔσας πρεσβείας ἐφ’ αἷς πέμπεται ἀπαγγέλλῃ , ἢ πάλιν αὖ παρὰ τῶν πολεμίων ἢ καὶ φίλων μὴ τὰ παρ’ ἐκείνων ὀρθῶς ἀποπρεσβεύσας γένηται φανερὸς ἢ κηρυκεύσας , γραφαὶ κατὰ τούτων ἔστων ὡς Ἑρμοῦ καὶ Διὸς ἀγγελίας καὶ ἐπιτάξεις παρὰ νόμον ἀσεβησάντων , τίμημα δὲ ὅτι χρὴ πάσχειν ἢ ἀποτίνειν , ἐὰν ὄφλῃ.κλοπὴ μὲν χρημάτων ἀνελεύθερον , ἁρπαγὴ δὲ ἀναίσχυντον · τῶν Διὸς δὲ ὑέων οὐδεὶς οὔτε δόλοις οὔτε βίᾳ χαίρων ἐπιτετήδευκεν τούτοιν οὐδέτερον . 
μηδεὶς οὖν ὑπὸ ποιητῶν μηδ’ ἄλλως ὑπό τινων μυθολόγων πλημμελῶν περὶ τὰ τοιαῦτα ἐξαπατώμενος ἀναπειθέσθω , καὶ κλέπτων ἢ βιαζόμενος οἰέσθω μηδὲν αἰσχρὸν ποιεῖν ἀλλ’ ἅπερ αὐτοὶ θεοὶ δρῶσιν · οὔτε γὰρ ἀληθὲς οὔτ’ εἰκός , ἀλλ’ ὅς τι δρᾷ τοιοῦτον παρανόμως , οὔτε θεὸς οὔτε παῖς ἐστίν ποτε θεῶν , ταῦτα δὲ νομοθέτῃ μᾶλλον προσήκει γιγνώσκειν ἢ ποιηταῖς σύμπασιν . 
ὁ μὲν οὖν πεισθεὶς ἡμῶν τῷ λόγῳ εὐτυχεῖ τε καὶ εἰς χρόνον ἅπαντα εὐτυχοῖ , ὁ δὲ ἀπιστήσας τὸ μετὰ ταῦτα τοιῷδέ τινι μαχέσθω νόμῳ · ἐάν τίς τι κλέπτῃ δημόσιον μέγα ἢ καὶ σμικρόν , τῆς αὐτῆς δίκης δεῖ . 
μικρόν τι γὰρ ὁ κλέπτων ἔρωτι μὲν ταὐτῷ , δυνάμει δὲ ἐλάττονι κέκλοφεν , ὅ τε τὸ μεῖζον κινῶν οὐ καταθέμενος ὅλον ἀδικεῖ · δίκης οὖν οὐδέτερον οὐδετέρου ἐλάττονος ἕνεκα μεγέθους τοῦ κλέμματος ὁ νόμος ἀξιοῖ ζημιοῦν , ἀλλὰ τῷ τὸν μὲν ἴσως ἂν ἰάσιμον ἔτ’ εἶναι , τὸν δ’ ἀνίατον . 
ξένον μὲν δὴ τῶν δημοσίων ἢ δοῦλον ἄν τίς τι κλέπτοντα ἐν δικαστηρίῳ ἕλῃ , ὡς ἰασίμῳ ἐκ τῶν εἰκότων ὄντι , τί χρὴ παθεῖν ἢ τίνα ζημίαν ἀποτίνειν αὐτὸν ἡ κρίσις γιγνέσθω · τὸν δὲ ἀστὸν καὶ τεθραμμένον ὡς ἔσται τεθραμμένος , ἂν πατρίδα συλῶν ἢ βιαζόμενος ἁλίσκηται , ἐάντ’ ἐπ’ αὐτοφώρῳ ἐάντε μή , σχεδὸν ὡς ἀνίατον ὄντα θανάτῳ ζημιοῦν.στρατιῶν δὲ ἕνεκα πολλὴ μὲν συμβουλή , πολλοὶ δὲ νόμοι γίγνονται κατὰ τρόπον , μέγιστον δὲ τὸ μηδέποτε ἄναρχον μηδένα εἶναι , μήτ’ ἄρρενα μήτε θήλειαν , μηδέ τινος ἔθει ψυχὴν εἰθίσθαι μήτε σπουδάζοντος μήτ’ ἐν παιδιαῖς αὐτὸν ἐφ’ αὑτοῦ τι κατὰ μόνας δρᾶν , ἀλλ’ ἔν τε πολέμῳ παντὶ καὶ ἐν εἰρήνῃ πάσῃ πρὸς τὸν ἄρχοντα ἀεὶ βλέποντα καὶ συνεπόμενον ζῆν , καὶ τὰ βραχύταθ’ ὑπ’ ἐκείνου κυβερνώμενον , οἷον ἑστάναι θ’ ὅταν ἐπιτάττῃ τις καὶ πορεύεσθαι καὶ γυμνάζεσθαι καὶ λοῦσθαι καὶ σιτεῖσθαι καὶ ἐγείρεσθαι νύκτωρ εἴς τε φυλακὰς καὶ παραγγέλσεις , καὶ ἐν αὐτοῖς τοῖς κινδύνοις μήτε τινὰ διώκειν μήθ’ ὑποχωρεῖν ἄλλῳ ἄνευ τῆς τῶν ἀρχόντων δηλώσεως , ἑνί τε λόγῳ τὸ χωρίς τι τῶν ἄλλων πράττειν διδάξαι τὴν ψυχὴν ἔθεσι μήτε γιγνώσκειν μήτ’ ἐπίστασθαι τὸ παράπαν , ἀλλ’ ἁθρόον ἀεὶ καὶ ἅμα καὶ κοινὸν τὸν βίον ὅτι μάλιστα πᾶσι πάντων γίγνεσθαι—τούτου γὰρ οὔτ’ ἔστιν οὔτε ποτὲ μὴ γένηται κρεῖττον οὔτε ἄμεινον οὔτε τεχνικώτερον εἰς σωτηρίαν τὴν κατὰ πόλεμον καὶ νίκην— 
τοῦτο ἐν εἰρήνῃ μελετητέον εὐθὺς ἐκ τῶν παίδων , ἄρχειν τε ἄλλων ἄρχεσθαί θ’ ὑφ’ ἑτέρων · τὴν δ’ ἀναρχίαν ἐξαιρετέον ἐκ παντὸς τοῦ βίου ἁπάντων τῶν ἀνθρώπων τε καὶ τῶν ὑπ’ ἀνθρώπους θηρίων . 
καὶ δὴ καὶ χορείας πάσας εἰς τὰς ἀριστείας τὰς κατὰ πόλεμον βλεπούσας χορεύειν , καὶ ὅλην εὐκολίαν τε καὶ εὐχέρειαν ἐπιτηδεύειν τῶν αὐτῶν εἵνεκα , καρτερήσεις τε αὖ σίτων καὶ ποτῶν καὶ χειμώνων καὶ τῶν ἐναντίων καὶ κοίτης σκληρᾶς , καὶ τὸ μέγιστον , τὴν τῆς κεφαλῆς καὶ ποδῶν δύναμιν μὴ διαφθείρειν τῇ τῶν ἀλλοτρίων σκεπασμάτων περικαλυφῇ , τὴν τῶν οἰκείων ἀπολλύντας πίλων τε καὶ ὑποδημάτων γένεσιν καὶ φύσιν · ταῦτα γὰρ ἀκρωτήρια ὄντα σῳζόμενά τε ἔχει μεγίστην δύναμιν παντὸς τοῦ σώματος καὶ τοὐναντίον ἐναντίως , καὶ τὸ μὲν ὑπηρετικώτατον ἅπαντι τῷ σώματι , τὸ δὲ ἀρχικώτατον , ἔχον τὰς κυρίας ἁπάσας αἰσθήσεις αὐτοῦ φύσει . 
ἔπαινον μὲν δὴ τοῦτον ἀκούειν τὸν νέον χρῆν δοκεῖν πολεμικοῦ περὶ βίου , νόμους δ’ αὖ τούσδε · Στρατεύεσθαι τὸν καταλεγέντα ἢ τὸν ἐν μέρει τινὶ τεταγμένον . 
ἐὰν δέ τις ἐκλείπῃ τινὶ κάκῃ μὴ στρατηγῶν ἀφέντων , γραφὰς ἀστρατείας εἶναι πρὸς τοὺς πολεμικοὺς ἄρχοντας , ὅταν ἔλθωσιν ἀπὸ στρατοπέδου , δικάζειν δὲ τοὺς στρατεύσαντας ἑκάστους χωρίς , ὁπλίτας τε καὶ ἱππέας καὶ τἆλλα ἐμπολέμια ἕκαστα ὡσαύτως , καὶ εἰσάγειν ὁπλίτας μὲν εἰς τοὺς ὁπλίτας , ἱππέας δὲ εἰς τοὺς ἱππέας καὶ τοὺς ἄλλους δὲ κατὰ ταὐτὰ εἰς τοὺς αὑτῶν συννόμους · ἐὰν δέ τις ὄφλῃ , ὑπάρχειν μὲν αὐτῷ μήποτε τῆς ὅλης ἀριστείας ἀγωνιστῇ γενέσθαι μηδὲ ἀστρατείας ἄλλον γράψασθαί ποτε μηδὲ κατηγόρῳ τούτων πέρι γενέσθαι , πρὸς τούτοις δ’ ἔτι προστιμᾶν αὐτῷ τὸ δικαστήριον ὅτι χρὴ παθεῖν ἢ ἀποτίνειν . 
μετὰ δὲ ταῦτα , ἐκδικασθεισῶν τῶν τῆς ἀστρατείας δικῶν , πάλιν ἑκάστων ἄρχοντας ποιῆσαι σύλλογον , ἀριστείων δὲ πέρι κρίνεσθαι τὸν βουλόμενον ἐν τοῖς αὑτῶν ἔθνεσιν , μὴ περὶ προτέρου πολέμου μηδὲν παρεχόμενον μήτε τεκμήριον μήτε μαρτύρων πιστώσεις λόγων , αὐτῆς δὲ περὶ τῆς στρατείας τῆς τότε γενομένης αὐτοῖς . 
στέφανον δὲ τὸ νικητήριον ἑκάστοις εἶναι θαλλοῦ · τοῦτον δὲ εἰς τὰ τῶν πολεμικῶν θεῶν ἱερά , ὧν ἄν τις βούληται , γράψαντα ἀναθεῖναι μαρτύριον εἰς τὴν τῶν ἀριστείων κρίσιν παντὸς τοῦ βίου καὶ τὴν τῶν δευτέρων καὶ τρίτων . 
ἐὰν δὲ στρατεύσηται μέν τις , μὴ ἀπαγαγόντων δὲ τῶν ἀρχόντων οἴκαδε προαπέλθῃ τοῦ χρόνου , λιποταξίου τούτων εἶναι γραφὰς ἐν τοῖς αὐτοῖς οἷς περὶ τῆς ἀστρατείας , ὀφλοῦσίν τε τιμωρίαι ἐπέστωσαν αἵπερ καὶ πρόσθεν ἐτέθησαν . 
χρὴ μὲν δὴ πᾶσαν ἐπιφέροντα δίκην ἀνδρὶ πάντ’ ἄνδρα φοβεῖσθαι τὸ μήτε ἐπενεγκεῖν ψευδῆ τιμωρίαν , μήτ’ οὖν ἑκόντα μήτ’ ἄκοντα κατὰ δύναμιν—παρθένος γὰρ Αἰδοῦς Δίκη λέγεταί τε καὶ ὄντως εἴρηται , ψεῦδος δὲ αἰδοῖ καὶ δίκῃ νεμεσητὸν κατὰ φύσιν—τῶν τε οὖν ἄλλων εὐλαβεῖσθαι πέρι πλημμελεῖν εἰς δίκην , διαφερόντως δὲ καὶ τῆς τῶν κατὰ πόλεμον ὅπλων ἀποβολῆς , μὴ διαμαρτών τις ἄρα τῶν ἀναγκαίων ἀποβολῶν , ὡς αἰσχρὰς αὐτὰς εἰς ὄνειδος τιθείς , ἀναξίῳ ἀναξίας ἐπάγῃ δίκας . 
ῥᾴδιον μὲν οὖν οὐδαμῶς διορίσαι τούτων θάτερον , ὅμως δὲ χρὴ τὸν νόμον ἁμῶς γέ πως ὁρίζειν πειρᾶσθαι κατὰ μέρη . 
μύθῳ δὴ προσχρώμενοι ἅμ’ εἴπωμεν , εἰ κομισθεὶς ἐπὶ σκηνὴν ἄνευ τῶν ὅπλων Πάτροκλος ἔμπνους ἐγένεθ’ , οἷον δὴ μυρίοις συνέπεσεν , τὰ δὲ πρότερα ἐκεῖνα ὅπλα , ἃ Πηλεῖ φησιν ὁ ποιητὴς παρὰ θεῶν προῖκα ἐν τοῖς γάμοις ἐπιδοθῆναι Θέτιδι , ταῦτα δὲ Ἕκτωρ εἶχεν , ἐξῆν ἂν τῶν τότε ὅσοι κακοὶ ὀνειδίζειν ὅπλων ἀποβολὴν τῷ τοῦ Μενοιτίου . 
ἔτι δὲ ὁπόσοι κατὰ κρημνῶν ῥιφέντες ἀπώλεσαν ὅπλα , ἢ κατὰ θάλατταν , ἢ χειμώνων ἐν κόποις ὑποδεξαμένης αὐτοὺς ἐξαίφνης πολλῆς ῥύσεως ὕδατος , ἢ μυρί’ ἂν ἔχοι τις τοιαῦτα παραμυθούμενος ἐπᾴδειν , εὐδιάβολον κακὸν καλλύνων · τεμεῖν δὴ χρεὼν κατὰ δύναμιν τὸ μεῖζον καὶ τὸ δυσχερέστερον κακὸν ἀπὸ τοῦ ἐναντίου . 
σχεδὸν οὖν ἐν τοῖς ὀνείδεσιν ἔχει τινὰ τομὴν ἡ τούτων τῶν ὀνομάτων ἐπιφορά · ῥίψασπις μὲν γὰρ οὐκ ἐν πᾶσιν ὀνομάζοιτ’ ἂν δικαίως , ἀποβολεὺς δὲ ὅπλων . 
οὐχ ὁμοίως γὰρ ὅ τε ἀφαιρεθεὶς μετ’ εἰκυίας βίας γίγνοιτ’ ἂν ῥίψασπις ὅ τε ἀφεὶς ἑκών , διαφέρει δὲ ὅλον που καὶ τὸ πᾶν . 
ὧδ’ οὖν δὴ λεγέσθω νόμῳ · ἐὰν καταλαμβανόμενός τις ὑπὸ πολεμίων καὶ ἔχων ὅπλα μὴ ἀναστρέφῃ καὶ ἀμύνηται , ἀφῇ δὲ ἑκὼν ἢ ῥίψῃ , ζωὴν αἰσχρὰν ἀρνύμενος μετὰ κάκης μᾶλλον ἢ μετ’ ἀνδρείας καλὸν καὶ εὐδαίμονα θάνατον , τοιαύτης μὲν ὅπλων ἀποβολῆς ἔστω δίκη ῥιφθέντων , τῆς δὲ εἰρημένης ἔμπροσθεν ὁ δικάζων μὴ ἀμελείτω σκοπεῖν . 
τὸν γὰρ κακὸν ἀεὶ δεῖ κολάζειν , ἵν’ ἀμείνων ᾖ , οὐ τὸν δυστυχῆ · οὐδὲν γὰρ πλέον . 
ζημία δὴ τῷ τὴν τοιαύτην ἀμυντηρίων ὅπλων εἰς τοὐναντίον ἀφέντι δύναμιν τίς ἄρα γίγνοιτ’ ἂν πρόσφορος ; 
οὐ γὰρ δυνατὸν ἀνθρώπῳ δρᾶν τοὐναντίον ὥς ποτε θεόν φασι δρᾶσαι , Καινέα τὸν Θετταλὸν ἐκ γυναικὸς μεταβαλόντα εἰς ἀνδρὸς φύσιν · ἦν γὰρ ἀνδρὶ ῥιψάσπιδι τρόπον τινὰ πρέπουσα πασῶν μάλιστα ἡ ’κείνῃ τῇ γενέσει ἐναντία γένεσις , εἰς γυναῖκα ἐξ ἀνδρὸς μεταβαλοῦσα , τιμωρία τούτῳ γενομένη . 
νῦν δ’ ὅτι τούτων ἐγγύτατα φιλοψυχίας ἕνεκα , ἵνα τὸν ἐπίλοιπον βίον μὴ κινδυνεύῃ , ζῇ δὲ ὡς πλεῖστον χρόνον ὢν κακὸς ὀνείδει συνεχόμενος , ἔστω νόμος ὅδε ἐπὶ τούτοις · Ἀνὴρ ὃς ἂν ὄφλῃ δίκην ὡς αἰσχρῶς ἀποβαλὼν ὅπλα πολεμικά , τούτῳ μήτ’ οὖν τις στρατηγὸς μήτ’ ἄλλος ποτὲ τῶν κατὰ πόλεμον ἀρχόντων ὡς ἀνδρὶ στρατιώτῃ χρήσηται μηδ’ εἰς τάξιν κατατάξῃ μηδ’ ἡντινοῦν · εἰ δὲ μή , κατευθύνειν αὐτοῦ τὸν εὔθυνον , ἂν μὲν ᾖ τοῦ μεγίστου τιμήματος ὁ τάξας τὸν κακόν , χιλίας , ἂν δὲ τοῦ δευτέρου , πέντε μνᾶς , ἂν δὲ τοῦ τρίτου , τρεῖς μνᾶς , ἂν δὲ τοῦ τετάρτου , μνᾶν . 
ὁ δὲ ὀφλὼν τὴν δίκην πρὸς τῷ ἀφεῖσθαι τῶν ἀνδρείων κινδύνων κατὰ φύσιν τὴν αὑτοῦ προσαποτεισάτω μισθόν , χιλίας μέν , ἂν τοῦ μεγίστου τιμήματος ᾖ , πέντε δέ , τοῦ δευτέρου , τρεῖς δέ , ἂν τοῦ τρίτου , μνᾶν δὲ ὡσαύτως , καθάπερ οἱ πρόσθεν , τοῦ τετάρτου μέρους.εὐθύνων δὴ πέρι τίς ἡμῖν λόγος ἂν εἴη πρέπων ἀρχόντων γενομένων τῶν μὲν κατὰ τύχην κλήρου καὶ ἐπ’ ἐνιαυτόν , τῶν δ’ εἰς πλείονα ἔτη καὶ ἐκ προκρίτων ; 
τῶν δὴ τοιούτων εὐθυντὴς τίς ἱκανός , ἄν τίς τί εἴπῃ σκολιὸν αὐτῶν <ἢ> 
καμφθεὶς ὑπὸ βάρους μὲν τὴν ἀρχὴν πράξῃ , τῆς δ’ αὑτοῦ δυνάμεως ἐνδείᾳ πρὸς τὴν τῆς ἀρχῆς ἀξίαν ; 
ῥᾴδιον μὲν οὐδαμῶς εὑρεῖν τῶν ἀρχόντων ἄρχοντα ὑπερβάλλοντα πρὸς ἀρετήν , ὅμως δὲ πειρατέον εὐθυντάς τινας ἀνευρίσκειν θείους . 
ἔχει γὰρ οὖν οὕτω . 
πολλοὶ καιροὶ πολιτείας λύσεώς εἰσιν , καθάπερ νεὼς ἢ ζῴου τινός , οὓς ἐντόνους τε καὶ ὑποζώματα καὶ νεύρων ἐπιτόνους , μίαν οὖσαν φύσιν διεσπαρμένην , πολλαχοῦ πολλοῖς ὀνόμασιν προσαγορεύομεν · εἷς δὲ οὗτος οὐ σμικρότατος καιρὸς τοῦ σῴζεσθαί τε καὶ διαλυθεῖσαν οἴχεσθαι πολιτείαν . 
ἂν μὲν γὰρ οἱ τοὺς ἄρχοντας ἐξευθύνοντες βελτίους ὦσιν ἐκείνων , καὶ τοῦτ’ ἐν δίκῃ ἀμέμπτῳ τε καὶ ἀμέμπτως , ἡ πᾶσα οὕτω θάλλει τε καὶ εὐδαιμονεῖ χώρα καὶ πόλις · ἐὰν δ’ ἄλλως τὰ περὶ τὰς εὐθύνας τῶν ἀρχόντων γίγνηται , τότε λυθείσης τῆς τὰ πάντα πολιτεύματα συνεχούσης εἰς ἓν δίκης , ταύτῃ πᾶσα ἀρχὴ διεσπάσθη χωρὶς ἑτέρα ἀπ’ ἄλλης , καὶ οὐκ εἰς τὸ αὐτὸ ἔτι νεύουσαι , πολλὰς ἐκ μιᾶς τὴν πόλιν ποιοῦσαι , στάσεων ἐμπλήσασαι ταχὺ διώλεσαν . 
διὸ δὴ δεῖ πάντως τοὺς εὐθύνους θαυμαστοὺς πᾶσαν ἀρετὴν εἶναι . 
τεκταινώμεθα δή τινα τρόπον αὐτῶν τοιάνδε γένεσιν . 
κατ’ ἐνιαυτὸν ἕκαστον μετὰ τροπὰς ἡλίου τὰς ἐκ θέρους εἰς χειμῶνα συνιέναι χρεὼν πᾶσαν τὴν πόλιν εἰς Ἡλίου κοινὸν καὶ Ἀπόλλωνος τέμενος , τῷ θεῷ ἀποφανουμένους ἄνδρας αὑτῶν τρεῖς , ὃν ἂν ἕκαστος αὐτῶν ἡγῆται πάντῃ ἄριστον εἶναι , πλὴν αὑτοῦ , μὴ ἔλαττον πεντήκοντα γεγονότα ἐτῶν . 
τῶν δὲ προκριθέντων οὓς ἂν πλεῖστοι ἐνέγκωσι , τούτους ἐκλέξαι μέχρι τῶν ἡμίσεων , ἐὰν ἄρτιοι γίγνωνται , περιττοὶ δὲ ἐὰν ὦσιν , ἕνα ἀφελεῖν , ᾧ ἂν ἐλάχισται γένωνται , καταλιπεῖν δὲ τοὺς ἡμίσεις αὐτῶν πλήθει τῶν ψήφων ἀποκρίναντας , ἐὰν δέ τισιν ἴσαι γίγνωνται καὶ τὸν ἥμισυν ἀριθμὸν πλείω ποιῶσιν , ἀφελεῖν τὸ πλέον ἀποκρίναντας νεότητι , τοὺς δ’ ἄλλους ἐγκρίναντας φέρειν αὖθις , μέχριπερ ἂν τρεῖς λειφθῶσιν ἄνισοι · ἐὰν δὲ ἢ πᾶσιν ἢ τοῖν δυοῖν ἴσαι γίγνωνται , τῇ ἀγαθῇ μοίρᾳ καὶ τύχῃ ἐπιτρέψαντας , κλήρῳ διελόντας τὸν νικῶντα καὶ δεύτερον καὶ τρίτον στεφανῶσαι θαλλῷ , καὶ τὰ ἀριστεῖα ἀποδόντας πᾶσιν ἀνειπεῖν ὅτι Μαγνήτων ἡ κατὰ θεὸν πάλιν τυχοῦσα σωτηρίας πόλις , ἀποφήνασα αὑτῆς Ἡλίῳ ἄνδρας τοὺς ἀρίστους τρεῖς , ἀκροθίνιον 
Ἀπόλλωνι κατὰ τὸν παλαιὸν νόμον ἀνατίθησι κοινὸν καὶ Ἡλίῳ , ὅσονπερ ἂν ἕπωνται χρόνον τῇ κρίσει . 
τούτους δὲ πρώτῳ μὲν ἐνιαυτῷ δώδεκα εὐθύνους ἀποδεῖξαι , μέχριπερ ἂν ἑκάστῳ πέντε καὶ ἑβδομήκοντα ἔτη συμβῇ γενόμενα , τὸ λοιπὸν δὲ τρεῖς ἀεὶ προσγιγνέσθων κατ’ ἐνιαυτόν · οὗτοι δὲ τὰς ἀρχὰς πάσας δώδεκα μέρη διελόμενοι πάσαις βασάνοις χρώμενοι ἐλευθέραις ἐλεγχόντων . 
οἰκούντων δέ , ὅσον ἂν εὐθύνωσιν χρόνον , ἐν τῷ τοῦ Ἀπόλλωνός τε καὶ Ἡλίου τεμένει , ἐν ᾧπερ ἐκρίθησαν · καὶ τὰ μὲν ἰδίᾳ ἕκαστος , τὰ δὲ καὶ κοινῇ μετ’ ἀλλήλων κρίναντες τοὺς ἄρξαντας τῇ πόλει , ἀποφηνάντων , εἰς τὴν ἀγορὰν γράμματα καταθέντες , περὶ ἑκάστης ἀρχῆς ὅτι χρὴ παθεῖν ἢ ἀποτίνειν κατὰ τὴν τῶν εὐθύνων γνώμην . 
ἥτις δ’ ἂν τῶν ἀρχῶν μὴ ὁμολογῇ κεκρίσθαι δικαίως , εἰς τοὺς ἐκλεκτοὺς δικαστὰς εἰσαγέτω τοὺς εὐθύνους , καὶ ἐὰν μὲν ἀποφύγῃ τις τὰς εὐθύνας , αὐτῶν τῶν εὐθύνων κατηγορείτω , ἐὰν ἐθέλῃ · ἐὰν δὲ ἁλῷ , ἐὰν μὲν ᾖ τῳ θανάτου τετιμημένον ὑπὸ τῶν εὐθύνων , ὥσπερ ἀνάγκη , ἁπλῶς θνῃσκέτω , τῶν δ’ ἄλλων τιμημάτων ὧν ἂν δυνατὸν ᾖ διπλῆν τεῖσαι , διπλασίαν τινέτω . 
τὰς δ’ εὐθύνας αὐτῶν τούτων ἀκούειν χρὴ τίνες ἔσονται καὶ τίνα τρόπον . 
ζῶσι μὲν οὖν τούτοις τοῖς παρὰ πάσης τῆς πόλεως ἀριστείων ἠξιωμένοις προεδρίαι τ’ ἐν ταῖς πανηγύρεσι πάσαις ἔστωσαν , ἔτι δὲ τῶν εἰς τοὺς Ἕλληνας κοινῇ θυσιῶν καὶ θεωριῶν καὶ ὅσων ἂν ἑτέρων κοινωνῶσιν ἱερῶν , ἐκ τούτων τοὺς ἄρχοντας τῆς θεωρίας ἑκάστης ἐκπέμπειν , καὶ τούτους μόνους δάφνης στεφάνῳ τῶν ἐν τῇ πόλει κεκοσμημένους εἶναι , καὶ ἱερέας μὲν πάντας τοῦ Ἀπόλλωνός τε καὶ Ἡλίου , ἀρχιέρεων δὲ ἕνα κατ’ ἐνιαυτὸν τὸν πρῶτον κριθέντα τῶν γενομένων ἐκείνῳ τῷ ἐνιαυτῷ τῶν ἱερέων , καὶ τοὔνομα ἀναγράφειν τούτου κατ’ ἐνιαυτόν , ὅπως ἂν γίγνηται μέτρον ἀριθμοῦ τοῦ χρόνου , ἕως ἂν ἡ πόλις οἰκῆται . 
τελευτήσασι δὲ προθέσεις καὶ ἐκφορὰς καὶ θήκας διαφόρους εἶναι τῶν ἄλλων πολιτῶν · λευκὴν μὲν τὴν στολὴν ἔχειν πᾶσαν , θρήνων δὲ καὶ ὀδυρμῶν χωρὶς γίγνεσθαι , κορῶν δὲ χορὸν πεντεκαίδεκα καὶ ἀρρένων ἕτερον περιισταμένους τῇ κλίνῃ ἑκατέρους οἷον ὕμνον πεποιημένον ἔπαινον εἰς τοὺς ἱερέας ἐν μέρει ἑκατέρους ᾄδειν , εὐδαιμονίζοντας ᾠδῇ διὰ πάσης τῆς ἡμέρας · ἕωθεν δ’ εἰς τὴν θήκην φέρειν αὐτὴν μὲν τὴν κλίνην ἑκατὸν τῶν νέων τῶν ἐν τοῖς γυμνασίοις , οὓς ἂν οἱ προσήκοντες τοῦ τελευτήσαντος ἐπιόψωνται , πρώτους δὲ προϊέναι τοὺς ἠιθέους τὴν πολεμικὴν σκευὴν ἐνδεδυκότας ἑκάστους , σὺν τοῖς ἵπποισι μὲν ἱππέας , σὺν δὲ ὅπλοις ὁπλίτας , καὶ τοὺς ἄλλους ὡσαύτως , παῖδας δὲ περὶ αὐτὴν τὴν κλίνην ἔμπροσθεν τὸ πάτριον μέλος ἐφυμνεῖν , καὶ κόρας ἑπομένας ἐξόπισθεν ὅσαι τ’ ἂν γυναῖκες τῆς παιδοποιήσεως ἀπηλλαγμέναι τυγχάνωσιν , μετὰ δὲ ταῦτα ἱερέας τε καὶ ἱερείας ὡς καθαρεύοντι τῷ τάφῳ ἕπεσθαι , ἐὰν ἄρα καὶ τῶν ἄλλων εἴργωνται τάφων , ἐὰν καὶ τὸ τῆς Πυθίας οὕτω τε καὶ ταύτῃ σύμψηφον ᾖ . 
θήκην δὲ ὑπὸ γῆς αὐτοῖς εἰργασμένην εἶναι ψαλίδα προμήκη λίθων ποτίμων καὶ ἀγήρων εἰς δύναμιν , ἔχουσαν κλίνας παρ’ ἀλλήλας λιθίνας κειμένας , οὗ δὴ τὸν μακάριον γεγονότα θέντες , κύκλῳ χώσαντες , πέριξ δένδρων ἄλσος περιφυτεύσουσι πλὴν κώλου ἑνός , ὅπως ἂν αὔξην ὁ τάφος ἔχῃ ταύτην τὴν εἰς τὸν ἅπαντα χρόνον ἐπιδεῆ χώματος τοῖς τιθεμένοις · κατ’ ἐνιαυτὸν δὲ ἀγῶνα μουσικῆς αὐτοῖς καὶ γυμνικὸν ἱππικόν τε θήσουσιν . 
τὰ μὲν δὴ γέρα ταῦτα τοῖς τὰς εὐθύνας διαφυγοῦσιν · ἂν δέ τις τούτων , πιστεύων τῷ κεκρίσθαι , τὴν ἀνθρωπίνην φύσιν ἐπιδείξῃ κακὸς γενόμενος ὕστερον τῆς κρίσεως , γράφεσθαι μὲν τὸν βουλόμενον αὐτὸν ὁ νόμος προσταττέτω , ὁ δ’ ἀγὼν ἐν δικαστηρίῳ γιγνέσθω τοιῷδέ τινι τρόπῳ . 
πρῶτον μὲν νομοφύλακες ἔστωσαν τούτου τοῦ δικαστηρίου , ἔπειτα αὐτῶν τούτων οἱ ζῶντες , πρὸς δὲ τούτοις τὸ τῶν ἐκλεκτῶν δικαστήριον , γραφέσθω δὲ ὁ γραφόμενος , ὃν ἂν γράφηται , λέγουσαν τὴν γραφὴν ἀνάξιον εἶναι τὸν καὶ τὸν τῶν ἀριστείων καὶ τῆς ἀρχῆς · καὶ ἐὰν μὲν ὁ φεύγων ἁλῷ , στερέσθω τῆς ἀρχῆς καὶ τοῦ τάφου καὶ τῶν ἄλλων τῶν δοθεισῶν αὐτῷ τιμῶν , ἐὰν δὲ ὁ διώκων μὴ μεταλάβῃ τὸ πέμπτον μέρος τῶν ψήφων , τινέτω ὁ μὲν τοῦ μεγίστου τιμήματος δώδεκα μνᾶς , ὀκτὼ δὲ ὁ τοῦ δευτέρου , τρίτου δὲ ἕξ , τετάρτου δὲ δύο.Ῥαδαμάνθυος δὲ περὶ τὴν λεγομένην κρίσιν τῶν δικῶν ἄξιον ἄγασθαι , διότι κατεῖδεν τοὺς τότε ἀνθρώπους ἡγουμένους ἐναργῶς εἶναι θεούς , εἰκότως , ἅτε κατὰ τὸν τότε χρόνον τῶν πολλῶν ἐκ θεῶν ὄντων , ὧν εἷς ἦν αὐτός , ὥς γε λόγος . 
ἔοικεν δὴ δικαστῇ μὲν ἀνθρώπων οὐδενὶ διανοούμενος δεῖν ἐπιτρέπειν , θεοῖς δέ , ὅθεν ἁπλαῖ καὶ ταχεῖαι δίκαι ἐκρίνοντ’ αὐτῷ · διδοὺς γὰρ περὶ ἑκάστων τῶν ἀμφισβητουμένων ὅρκον τοῖς ἀμφισβητοῦσιν ἀπηλλάττετο ταχὺ καὶ ἀσφαλῶς . 
νῦν δὲ δὴ ὅτε μέρος τι μέν , φαμέν , ἀνθρώπων τὸ παράπαν οὐχ ἡγοῦνται θεούς , οἱ δὲ οὐ φροντίζειν ἡμῶν αὐτοὺς διανοοῦνται , τῶν δὲ δὴ πλείστων ἐστὶ καὶ κακίστων ἡ δόξα ὡς σμικρὰ δεχόμενοι θύματα καὶ θωπείας πολλὰ συναποστεροῦσι χρήματα καὶ μεγάλων σφᾶς ἐκλύονται κατὰ πολλὰ ζημιῶν , οὐκέτι δὴ τοῖς νῦν ἀνθρώποις ἡ Ῥαδαμάνθυος ἂν εἴη τέχνη πρέπουσα ἐν δίκαις . 
μεταβεβληκυιῶν οὖν τῶν περὶ θεοὺς δοξῶν ἐν τοῖς ἀνθρώποις μεταβάλλειν δεῖ καὶ τοὺς νόμους · ἐν γὰρ λήξεσιν δικῶν τοὺς μετὰ νοῦ τιθεμένους νόμους ἐξαιρεῖν χρὴ τοὺς ὅρκους τῶν ἀντιδικούντων ἑκατέρων , καὶ τὸν λαγχάνοντά τῴ τινα δίκην τὰ μὲν ἐγκλήματα γράφειν , ὅρκον δὲ μὴ ἐπομνύναι , καὶ τὸν φεύγοντα κατὰ ταὐτὰ τὴν ἄρνησιν γράψαντα παραδοῦναι τοῖς ἄρχουσιν ἀνώμοτον . 
δεινὸν γάρ που , δικῶν γ’ ἐν πόλει πολλῶν γενομένων , εὖ εἰδέναι σμικροῦ δεῖν τοὺς ἡμίσεις αὐτῶν ἐπιωρκηκότας , ἐν συσσιτίοις τε ἀλλήλοις εὐχερῶς συγγιγνομένους καὶ ἐν ἄλλαις συνουσίαις τε καὶ ἰδιωτικαῖς συγγενήσεσιν ἑκάστων . 
νόμος δὴ κείσθω δικαστὴν μὲν ὀμνύναι δικάζειν μέλλοντα , καὶ τὸν τὰς ἀρχὰς τῷ κοινῷ καθιστάντα δῑ ὅρκων ἢ διὰ φορᾶς ψήφων ἀφ’ ἱερῶν φέροντα δρᾶν ἀεὶ τὸ τοιοῦτον , καὶ κριτὴν αὖ χορῶν καὶ πάσης μουσικῆς καὶ γυμνικῶν τε καὶ ἱππικῶν ἄθλων ἐπιστάτας καὶ βραβέας καὶ ἁπάντων ὁπόσα μὴ φέρει κέρδος κατὰ τὴν ἀνθρωπίνην δόξαν τῷ ἐπιορκοῦντι · τῶν δὲ ὁπόσα ἐξαρνηθέντι καὶ ἐξομοσαμένῳ κέρδος μέγα φανερὸν εἶναι δοκεῖ , ταῦτα δὲ διὰ δικῶν ὅρκων χωρὶς κρίνεσθαι σύμπαντας τοὺς ἐπικαλοῦντας ἀλλήλοις . 
καὶ τὸ παράπαν ἐν δίκῃ τοὺς προέδρους μὴ ἐπιτρέπειν μήτε ὀμνύντι λέγειν πιθανότητος χάριν μήτε ἐπαρώμενον ἑαυτῷ καὶ γένει μήτε ἱκετείαις χρώμενον ἀσχήμοσιν μήτε οἴκτοις γυναικείοις , ἀλλὰ τὸ δίκαιον μετ’ εὐφημίας διδάσκοντα καὶ μανθάνοντα ἀεὶ διατελεῖν , εἰ δὲ μή , καθάπερ ἔξω τοῦ λόγου λέγοντος , τοὺς ἄρχοντας πάλιν ἐπανάγειν εἰς τὸν περὶ τοῦ πράγματος ἀεὶ λόγον . 
ξένῳ δ’ εἶναι πρὸς ξένους , καθάπερ τὰ νῦν , δέχεσθαί τε ὅρκους παρ’ ἀλλήλων , ἂν ἐθέλωσι , καὶ διδόναι κυρίως—οὐ γὰρ καταγηράσουσιν οὐδ’ ἐννεοττεύοντες ἐν τῇ πόλει ὡς τὸ πολὺ τοιούτους ἄλλους κυρίους τῆς χώρας παρέξονται συντρόφους —δικῶν τε περὶ λήξεως τὸν αὐτὸν τρόπον εἶναι πρὸς ἀλλήλους πᾶσι τὴν κρίσιν.ὅσα τις ἐλεύθερος ἀπειθεῖ τῇ πόλει , μήτ’ οὖν πληγῶν ἄξια μηδ’ αὖ δεσμῶν μηδὲ θανάτου , περὶ δὲ χορείας τινῶν φοιτήσεων ἢ πομπεύσεων ἢ τοιούτων τινῶν ἄλλων κοινῶν κοσμήσεων ἢ λῃτουργιῶν , ὁπόσα περὶ θυσίας εἰρηνικῆς ἢ πολεμικῶν εἰσφορῶν εἵνεκα , πάντων τῶν τοιούτων τὴν πρώτην ἀνάγκην ἰατὴν εἶναι τῆς ζημίας , τοῖς δὲ μὴ πειθομένοις ἐνεχυρασίαν τούτοις οἷς ἂν πόλις ἅμα καὶ νόμος εἰσπράττειν προστάττῃ , τῶν δὲ ἀπειθούντων ταῖς ἐνεχυρασίαις πρᾶσιν τῶν ἐνεχύρων εἶναι , τὸ δὲ νόμισμα γίγνεσθαι τῇ πόλει · ἐὰν δὲ ζημίας δέωνται πλείονος , τὰς ἀρχὰς ἑκάστας τοῖς ἀπειθοῦσι τὰς πρεπούσας ζημίας ἐπιβαλλούσας εἰσάγειν εἰς τὸ δικαστήριον , ἕως ἂν ἐθελήσωσι δρᾶν τὸ προσταχθέν.πόλει δέ , ἥτις ἂν μήτε χρηματίζηται πλὴν τὸν ἐκ γῆς χρηματισμὸν μήτ’ ἐμπορεύηται , περὶ ἀποδημίας ἑαυτῶν ἔξω τῆς χώρας καὶ ξένων ὑποδοχῆς ἄλλοθεν ἀνάγκη βεβουλεῦσθαι τί χρὴ δρᾶν · συμβουλεύειν οὖν τὸν νομοθέτην δεῖ τούτων πέρι πρῶτον πείθοντα εἰς δύναμιν . 
πέφυκεν δὲ ἡ πόλεων ἐπιμειξία πόλεσιν ἤθη κεραννύναι παντοδαπά , καινοτομίας ἀλλήλοις ἐμποιούντων ξένων ξένοις · ὃ δὴ τοῖς μὲν εὖ πολιτευομένοις διὰ νόμων ὀρθῶν βλάβην ἂν φέροι μεγίστην πασῶν , ταῖς δὲ πλείσταις πόλεσιν , ἅτε οὐδαμῶς εὐνομουμέναις , οὐδὲν διαφέρει φύρεσθαι δεχομένους τε αὐτοῖς ξένους καὶ αὐτοὺς εἰς τὰς ἄλλας ἐπικωμάζοντας πόλεις , ὅταν ἐπιθυμήσῃ τις ἀποδημίας ὁπῃοῦν καὶ ὁπότε , εἴτε νέος εἴτε καὶ πρεσβύτερος ὤν . 
τὸ δ’ αὖ μήτε ἄλλους δέχεσθαι μήτε αὐτοὺς ἄλλοσε ἀποδημεῖν ἅμα μὲν οὐκ ἐγχωρεῖ τό γε παράπαν , ἔτι δὲ ἄγριον καὶ ἀπηνὲς φαίνοιτ’ ἂν τοῖς ἄλλοις ἀνθρώποις , ὀνόμασίν τε χαλεποῖς ταῖσιν λεγομέναις ξενηλασίαις χρωμένους καὶ τρόποις αὐθάδεσι καὶ χαλεποῖς , ὡς δοκοῖεν ἄν · χρὴ δὲ οὔποτε περὶ σμικροῦ ποιεῖσθαι τὸ δοκεῖν ἀγαθοὺς εἶναι τοῖς ἄλλοις ἢ μὴ δοκεῖν . 
οὐ γὰρ ὅσον οὐσίας ἀρετῆς ἀπεσφαλμένοι τυγχάνουσιν οἱ πολλοί , τοσοῦτον καὶ τοῦ κρίνειν τοὺς ἄλλους ὅσοι πονηροὶ καὶ χρηστοί , θεῖον δέ τι καὶ εὔστοχον ἔνεστι καὶ τοῖσιν κακοῖς , ὥστε πάμπολλοι καὶ τῶν σφόδρα κακῶν εὖ τοῖς λόγοις καὶ ταῖς δόξαις διαιροῦνται τοὺς ἀμείνους τῶν ἀνθρώπων καὶ τοὺς χείρονας . 
διὸ καλὸν ταῖς πολλαῖς πόλεσι τὸ παρακέλευμά ἐστιν , προτιμᾶν τὴν εὐδοξίαν πρὸς τῶν πολλῶν . 
τὸ μὲν γὰρ ὀρθότατον καὶ μέγιστον , ὄντα ἀγαθὸν ἀληθῶς οὕτω τὸν εὔδοξον βίον θηρεύειν , χωρὶς δὲ μηδαμῶς , τόν γε τέλεον ἄνδρα ἐσόμενον , καὶ δὴ καὶ τῇ κατὰ Κρήτην οἰκιζομένῃ πόλει πρέπον ἂν εἴη δόξαν πρὸς τῶν ἄλλων ἀνθρώπων ὅτι καλλίστην τε καὶ ἀρίστην παρασκευάζεσθαι πρὸς ἀρετήν · πᾶσα δ’ ἐλπὶς αὐτὴν ἐκ τῶν εἰκότων , ἄνπερ κατὰ λόγον γίγνηται , μετ’ ὀλίγων ἥλιον ὄψεσθαι καὶ τοὺς ἄλλους θεοὺς ἐν ταῖς εὐνόμοις πόλεσι καὶ χώραις . 
ὧδε οὖν χρὴ ποιεῖν περὶ ἀποδημίας εἰς ἄλλας χώρας καὶ τόπους καὶ περὶ ὑποδοχῆς ξένων . 
πρῶτον μὲν νεωτέρῳ ἐτῶν τετταράκοντα μὴ ἐξέστω ἀποδημῆσαι μηδαμῇ μηδαμῶς , ἔτι τε ἰδίᾳ μηδενί , δημοσίᾳ δ’ ἔστω κήρυξιν ἢ πρεσβείαις ἢ καί τισι θεωροῖς · 
τὰς δὲ κατὰ πόλεμον καὶ στρατείας ἀποδημίας οὐκ ἐν ἐκδημίαις πολιτικαῖς ἄξιον ἀγορεύειν ὡς τούτων οὔσας . 
Πυθώδε τῷ Ἀπόλλωνι καὶ εἰς Ὀλυμπίαν τῷ Διὶ καὶ εἰς Νεμέαν καὶ εἰς Ἰσθμὸν χρὴ πέμπειν κοινωνοῦντας θυσιῶν τε καὶ ἀγώνων τούτοις τοῖς θεοῖς , πέμπειν δὲ εἰς δύναμιν ὅτι πλείστους ἅμα καὶ καλλίστους τε καὶ ἀρίστους , οἵτινες εὐδόκιμον τὴν πόλιν ἐν ἱεραῖς τε καὶ εἰρηνικαῖς συνουσίαις ποιήσουσι δοκεῖν , τοῖς περὶ τὸν πόλεμον ἀντίστροφον ἀποδιδόντες δόξης παρασκευήν , ἐλθόντες δὲ οἴκαδε διδάξουσι τοὺς νέους ὅτι δεύτερα τὰ τῶν ἄλλων ἐστὶ νόμιμα τὰ περὶ τὰς πολιτείας . 
θεωροὺς δὲ ἄλλους ἐκπέμπειν χρεὼν τοιούσδε τινὰς τοὺς νομοφύλακας παρεμένους · ἄν τινες ἐπιθυμῶσι τῶν πολιτῶν τὰ τῶν ἄλλων ἀνθρώπων πράγματα θεωρῆσαι κατά τινα πλείω σχολήν , ἀπειργέτω μηδεὶς τούτους νόμος . 
οὔτε γὰρ ἄπειρος οὖσα πόλις ἀνθρώπων κακῶν καὶ ἀγαθῶν δύναιτ’ ἄν ποτε , ἀνομίλητος οὖσα , ἥμερος ἱκανῶς εἶναι καὶ τέλεος , οὐδ’ αὖ τοὺς νόμους διαφυλάττειν ἄνευ τοῦ γνώμῃ λαβεῖν αὐτοὺς ἀλλὰ μὴ μόνον ἔθεσιν . 
εἰσὶ γὰρ ἐν τοῖς πολλοῖς ἄνθρωποι ἀεὶ θεῖοί τινες—οὐ πολλοί—παντὸς ἄξιοι συγγίγνεσθαι , φυόμενοι οὐδὲν μᾶλλον ἐν εὐνομουμέναις πόλεσιν ἢ καὶ μή , ὧν κατ’ ἴχνος ἀεὶ χρὴ τὸν ἐν ταῖς εὐνομουμέναις πόλεσιν οἰκοῦντα , ἐξιόντα κατὰ θάλατταν καὶ γῆν , ζητεῖν ὃς ἂν ἀδιάφθαρτος ᾖ , τὰ μὲν βεβαιούμενον τῶν νομίμων , ὅσα καλῶς αὐτοῖς κεῖται , τὰ δ’ ἐπανορθούμενον , εἴ τι παραλείπεται . 
ἄνευ γὰρ ταύτης τῆς θεωρίας καὶ ζητήσεως οὐ μένει ποτὲ τελέως πόλις , οὐδ’ ἂν κακῶς αὐτὴν θεωρῶσιν . 
Κλεινίας πῶς οὖν ἂν γίγνοιτ’ ἀμφότερα ; 
Ἀθηναῖος τῇδε . 
πρῶτον μὲν ὁ θεωρὸς ὁ τοιοῦτος ἡμῖν γεγονὼς ἔστω πλειόνων ἐτῶν ἢ πεντήκοντα , ἔτι δὲ τῶν εὐδοκίμων τά τε ἄλλα καὶ εἰς τὸν πόλεμον ἔστω γεγενημένος , εἰ μέλλει τὸ τῶν νομοφυλάκων δεῖγμα εἰς τὰς ἄλλας μεθήσειν πόλεις · πλέον δὲ ἑξήκοντα γεγονὼς ἐτῶν μηκέτι θεωρείτω . 
θεωρήσας δὲ ὁπόσ’ ἂν ἔτη βουληθῇ τῶν δέκα καὶ ἀφικόμενος οἴκαδε , εἰς τὸν σύλλογον ἴτω τὸν τῶν περὶ νόμους ἐποπτευόντων · οὗτος δ’ ἔστω νέων καὶ πρεσβυτέρων μεμειγμένος , ἑκάστης μὲν ἡμέρας συλλεγόμενος ἐξ ἀνάγκης ἀπ’ ὄρθρου μέχριπερ ἂν ἥλιος ἀνάσχῃ , πρῶτον μὲν τῶν ἱερέων τῶν τὰ ἀριστεῖα εἰληφότων , ἔπειτα τῶν νομοφυλάκων τοὺς ἀεὶ πρεσβεύοντας δέκα . 
ἔτι ὁ περὶ τῆς παιδείας πάσης ἐπιμελητὴς ὅ τε νέος οἵ τε ἐκ τῆς ἀρχῆς ταύτης ἀπηλλαγμένοι . 
ἕκαστος δὲ τούτων μὴ μόνος , ἀλλ’ ἴτω μετὰ νέου ἀπὸ τριάκοντα ἐτῶν μέχρι τετταράκοντα , τὸν ἀρέσκοντα αὑτῷ προσλαμβάνων . 
τὴν δὲ συνουσίαν εἶναι τούτοις καὶ τοὺς λόγους περὶ νόμων ἀεὶ τῆς τε οἰκείας πόλεως πέρι , καὶ ἐὰν ἄλλοθι πυνθάνωνταί τι περὶ τῶν τοιούτων διαφέρον , καὶ δὴ καὶ περὶ μαθημάτων , ὁπόσ’ ἂν ἐν ταύτῃ τῇ σκέψει δοκῇ συμφέρειν μαθοῦσι μὲν εὐαγέστερον γίγνεσθαι , μὴ μαθοῦσι δὲ σκοτωδέστερα τὰ περὶ νόμους αὐτοῖς φαίνεσθαι καὶ ἀσαφῆ . 
ἃ δ’ ἂν τούτων ἐγκρίνωσιν οἱ γεραίτεροι , τοὺς νεωτέρους πάσῃ σπουδῇ μανθάνειν , ἐὰν δέ τις ἀνάξιος δοκῇ τῶν παρακεκλημένων εἶναι , τῷ παρακαλοῦντι μέμφεσθαι τὸν σύλλογον ὅλον · τοὺς δ’ εὐδοκιμοῦντας τούτων τῶν νέων φυλάττειν τὴν ἄλλην πόλιν , ἀποβλέποντας εἰς αὐτοὺς διαφερόντως τε τηροῦντας , καὶ τιμᾶν μὲν κατορθοῦντας , ἀτιμάζειν δὲ μᾶλλον τῶν ἄλλων , ἐὰν ἀποβαίνωσι χείρους τῶν πολλῶν . 
εἰς δὴ τοῦτον τὸν σύλλογον ὁ θεωρήσας τὰ ἐν τοῖς ἄλλοις ἀνθρώποις νόμιμα ἀφικόμενος εὐθὺς πορευέσθω , καὶ εἴ τινα φήμην τινῶν περὶ θέσεως νόμων ἢ παιδείας ἢ τροφῆς ηὗρεν τινας ἔχοντας φράζειν , εἴτε καὶ αὐτὸς νενοηκὼς ἄττα ἥκοι , κοινούτω τῷ συλλόγῳ ἅπαντι · 
καὶ ἐάντε μηδὲν χείρων μηδέ τι βελτίων ἥκειν δόξῃ , χάριν γοῦν τῆς σφόδρα προθυμίας αἰνείσθω , ἐὰν δὲ πολὺ βελτίων , πολύ τ’ ἐπαινείσθω μᾶλλον ζῶν , τελευτήσαντά τε τιμαῖς αὐτὸν προσηκούσαις ἡ τῶν συλλεγομένων τιμάτω δύναμις . 
ἐὰν δὲ διεφθαρμένος ἀφικέσθαι δόξῃ , μηδενὶ συγγιγνέσθω μήτε νέῳ μήτε πρεσβυτέρῳ προσποιούμενος εἶναι σοφός · καὶ ἐὰν μὲν πείθηται τοῖς ἄρχουσιν , ἰδιώτης ζήτω , ἐὰν δὲ μή , τεθνάτω , ἐάν γ’ ἐν δικαστηρίῳ ἁλῷ πολυπραγμονῶν τι περὶ τὴν παιδείαν καὶ τοὺς νόμους . 
ἐὰν δὲ ἄξιον ὄντα εἰς δικαστήριον εἰσάγειν ἀρχόντων μηδεὶς εἰσάγῃ , ὄνειδος ἀποκείσθω τοῖς ἄρχουσιν εἰς τὴν τῶν ἀριστείων διαδικασίαν.ὁ μὲν οὖν ἐκδημῶν οὕτω καὶ τοιοῦτος ὢν ἐκδημείτω , τὸν δ’ εἰσεπιδημήσαντα μετὰ τοῦτον χρὴ φιλοφρονεῖσθαι . 
τέτταρες δ’ εἰσὶ ξένοι ὧν δεῖ πέρι λόγον τινὰ ποιεῖσθαι · ὁ μὲν δὴ πρῶτός τε καὶ διὰ τέλους ἀεὶ θερινὸς ὡς τὰ πολλὰ διατελῶν ταῖς φοιτήσεσιν , καθάπερ οἱ τῶν ὀρνίθων διαπορευόμενοι—καὶ τούτων οἱ πολλοὶ κατὰ θάλατταν ἀτεχνῶς οἷον πετόμενοι χρηματισμοῦ χάριν ἐμπορευόμενοι ἔτους ὥραν πέτονται πρὸς τὰς ἄλλας πόλεις—ὃν ἀγοραῖς καὶ λιμέσι καὶ δημοσίοις οἰκοδομήμασιν ἔξω τῆς πόλεως πρὸς τῇ πόλει ὑποδέχεσθαι χρὴ τοὺς ἐπὶ τούτοις ἄρχοντας τεταγμένους , φυλάττοντας μὴ νεωτερίζῃ τίς τι τῶν τοιούτων ξένων , καὶ δίκας αὐτοῖς ὀρθῶς διανέμοντας , ἀναγκαῖα μέν , ὡς ὀλίγιστα δ’ ἐπιχρωμένους . 
ὁ δὲ δεύτερος , ὄμμασιν ὄντως θεωρὸς ὅσα τε μουσῶν ὠσὶν ἔχεται θεωρήματα · τῷ δὴ τοιούτῳ παντὶ χρὴ καταλύσεις πρὸς ἱεροῖς εἶναι φιλοξενίαις ἀνθρώπων παρεσκευασμένας , χρὴ δὲ καὶ τῶν τοιούτων ἱερέας τε καὶ νεωκόρους ἐπιμελεῖσθαι καὶ τημελεῖν , ἕως ἂν τὸν μέτριον ἐπιμείναντες χρόνον , ἰδόντες τε καὶ ἀκούσαντες ὧν χάριν ἀφίκοντο , ἀβλαβεῖς τοῦ δρᾶσαί τε καὶ παθεῖν ἀπαλλάττωνται . 
δικαστὰς δ’ αὐτοῖς εἶναι τοὺς ἱερέας , ἐὰν ἀδικῇ τις αὐτῶν τινα ἤ τιν’ ἄλλον ἀδικῇ τις τούτων ὅσα ἐντὸς δραχμῶν πεντήκοντα , ἐὰν δέ τι μεῖζον ἔγκλημα αὐτοῖς γίγνηται , πρὸς τοῖς ἀγορανόμοις εἶναι δεῖ δίκας τοῖς τοιούτοις . 
τρίτον δὲ ξένον ὑποδέχεσθαι χρὴ δημοσίᾳ τὸν κατά τι δημόσιον ἐξ ἄλλης χώρας ἀφιγμένον · ὃν στρατηγοῖς τε καὶ ἱππάρχοις καὶ ταξιάρχοις ὑποδεκτέον ἐστὶν μόνοις , τήν τ’ ἐπιμέλειαν τῶν τοιούτων μετὰ τῶν πρυτάνεων ποιητέον ἐκείνῳ παρ’ ὅτῳ τις ἂν αὐτῶν τὴν κατάλυσιν ξενωθεὶς ποιήσηται μόνῳ . 
τέταρτος δέ , ἄν ποτέ τις ἀφίκηται , σπάνιος μέν , ἂν δ’ οὖν ποτέ τις ἔλθῃ τῶν παρ’ ἡμῖν θεωρῶν ἀντίστροφος ἐξ ἄλλης χώρας , πρῶτον μὲν ἔλαττον ἐτῶν μηδὲν πεντήκοντα γεγονὼς ἔστω , πρὸς τούτῳ δὲ ἀξιῶν τι καλὸν ἰδεῖν τῶν ἐν ταῖς ἄλλαις πόλεσιν διαφέρον ἐν καλλοναῖς ἢ καὶ δεῖξαί τι κατὰ ταὐτὰ ἄλλῃ πόλει . 
ἴτω μὲν νῦν πᾶς ἀκέλευστος ὁ τοιοῦτος ἐπὶ τὰς τῶν πλουσίων καὶ σοφῶν θύρας , τοιοῦτος ἕτερος αὐτὸς ὤν · ἐπὶ γὰρ τὴν τοῦ τῆς παιδείας ἐπιμελουμένου πάσης οἴκησιν ἴτω πιστεύων ἱκανῶς εἶναι ξένος τῷ τοιούτῳ ξένῳ , ἢ τὴν τῶν νικηφόρων τινὸς ἐπ’ ἀρετῇ , συνὼν δὲ τούτων τισὶν τὸ μὲν διδάξας , τὸ δὲ μαθὼν ἀπαλλαττέσθω , φίλος παρὰ φίλων δώροις καὶ τιμαῖς πρεπούσαις τιμηθείς . 
τούτοις δὴ τοῖς νόμοις ὑποδέχεσθαί τε χρὴ πάντας ξένους τε καὶ ξένας ἐξ ἄλλης χώρας καὶ τοὺς αὑτῶν ἐκπέμπειν , τιμῶντας ξένιον Δία , μὴ βρώμασι καὶ θύμασι τὰς ξενηλασίας ποιουμένους , καθάπερ ποιοῦσιν νῦν θρέμματα Νείλου , μηδὲ κηρύγμασιν ἀγρίοις.ἐγγύην , ἣν ἂν ἐγγυᾶταί τις , διαρρήδην ἐγγυάσθω , τὴν πρᾶξιν πᾶσαν διομολογούμενος ἐν συγγραφῇ καὶ ἐναντίον μαρτύρων μὴ ἔλαττον τριῶν , ὅσα ἐντὸς χιλίων , τὰ δ’ ὑπὲρ χιλίας μὴ ἔλαττον ἢ πέντε . 
ἐγγυητὴς μὲν δὴ καὶ ὁ προπωλῶν ὁτιοῦν τοῦ μὴ ἐνδίκως πωλοῦντος ἢ καὶ μηδαμῶς ἀξιόχρεω · ὑπόδικος δ’ ἔστω καὶ ὁ προπωλῶν καθάπερ ὁ ἀποδόμενος.φωρᾶν δὲ ἂν ἐθέλῃ τις παρ’ ὁτῳοῦν , γυμνὸς ἢ χιτωνίσκον ἔχων ἄζωστος , προομόσας τοὺς νομίμους θεοὺς ἦ μὴν ἐλπίζειν εὑρήσειν , οὕτω φωρᾶν · ὁ δὲ παρεχέτω τὴν οἰκίαν , τά τε σεσημασμένα καὶ τὰ ἀσήμαντα , φωρᾶν . 
ἐὰν δέ τις ἐρευνᾶν βουλομένῳ φωρᾶν μὴ διδῷ , δικάζεσθαι μὲν τὸν ἀπειργόμενον , τιμησάμενον τὸ ἐρευνώμενον , ἂν δέ τις ὄφλῃ , τὴν διπλασίαν τοῦ τιμηθέντος βλάβην ἐκτίνειν . 
ἐὰν δὲ ἀποδημῶν οἰκίας δεσπότης τυγχάνῃ , τὰ μὲν ἀσήμαντα παρεχόντων οἱ ἐνοικοῦντες ἐρευνᾶν , τὰ δὲ σεσημασμένα παρασημηνάσθω καὶ ὃν ἂν ἐθέλῃ φύλακα καταστησάτω πέντε ἡμέρας ὁ φωρῶν · ἐὰν δὲ πλείονα χρόνον ἀπῇ , τοὺς ἀστυνόμους παραλαβὼν οὕτω φωράτω , λύων καὶ τὰ σεσημασμένα , πάλιν δὲ μετὰ τῶν οἰκείων καὶ τῶν ἀστυνόμων κατὰ ταὐτὰ σημηνάσθω.τῶν ἀμφισβητησίμων χρόνου ὅρος , ὃν ἐάν τις ᾖ κεκτημένος , μηκέτ’ ἀμφισβητεῖν ἐξεῖναι . 
χωρίων μὲν οἰκήσεών τε τῇδε οὐκ ἔστ’ ἀμφισβήτησις · τῶν δὲ ἄλλων ὅτι ἄν τις ἐκτημένος ᾖ , ἐὰν μὲν κατὰ ἄστυ καὶ κατ’ ἀγορὰν καὶ ἱερὰ χρώμενος φαίνηται καὶ μηδεὶς ἐπιλάβηται , φῇ δὲ ζητεῖν τοῦτον τὸν χρόνον , ὁ δὲ μὴ ἀποκρυπτόμενος φανερὸς ᾖ , ἐὰν οὕτω τις ἐνιαυτὸν ὁτιοῦν ἐκτημένος , ὁ δὲ ζητῶν διαγένωνται , μὴ ἐξέστω τοιούτου κτήματος ἐπιλαβέσθαι μηδέν’ ἀπελθόντος ἐνιαυτοῦ . 
ἐὰν δὲ κατ’ ἄστυ μὲν μὴ μηδὲ κατ’ ἀγορὰν χρῆται , κατ’ ἀγροὺς δὲ φανερῶς , μὴ προστυχὴς δὲ ἐν πέντε ἔτεσιν γένηταί τις , τῶν πέντε ἐξελθόντων ἐτῶν , μηκέτι τοῦ λοιποῦ χρόνου ἐξέστω τούτῳ τοῦ τοιούτου ἐπιλαβέσθαι . 
ἐὰν δὲ κατ’ οἰκίας ἐν ἄστει τέ τις χρῆται , τριετῆ τὴν προθεσμίαν εἶναι , ἐὰν δὲ κατ’ ἀγροὺς ἐν ἀφανεῖ κεκτῆται , δέκα ἐτῶν , ἐὰν δ’ ἐν ἀλλοδημίᾳ , τοῦ παντὸς χρόνου , ὅταν ἀνεύρῃ που , μηδεμίαν εἶναι προθεσμίαν τῆς ἐπιλήψεως.ἐάν τίς τινα δίκῃ παραγενέσθαι κωλύσῃ βίᾳ , εἴτε αὐτὸν εἴτε μάρτυρας , ἐὰν μὲν δοῦλον εἴτε αὑτοῦ εἴτε ἀλλότριον , ἀτελῆ καὶ ἄκυρον γίγνεσθαι τὴν δίκην , ἐὰν δὲ ἐλεύθερον , πρὸς τῷ ἀτελῆ , δεθῆναι μὲν ἐνιαυτόν , ὑπόδικον δὲ ἀνδραποδισμοῦ τῷ ἐθέλοντι γίγνεσθαι . 
ἐὰν δὲ ἀνταγωνιστὴν γυμναστικῆς ἢ μουσικῆς ἤ τινος ἀγῶνος ἑτέρου διακωλύῃ τις βίᾳ μὴ παραγίγνεσθαι , φραζέτω μὲν ὁ ἐθέλων τοῖς ἀθλοθέταις , οἱ δ’ εἰς τὸν ἀγῶνα ἐλεύθερον ἀφιέντων τὸν ἐθέλοντα ἀγωνίζεσθαι · ἐὰν δὲ ἀδυνατήσωσιν , ἐὰν μὲν ὁ κωλύων ἀγωνίζεσθαι νικήσῃ , τά τε νικητήρια τῷ διακωλυθέντι διδόναι καὶ νικήσαντα γράφειν ἐν ἱεροῖς οἷς ἂν ἐθέλῃ , τῷ δὲ διακωλύσαντι μὴ ἐξέστω μηδὲν ἀνάθημα μηδ’ ἐπιγραφὴν τοῦ τοιούτου ἀγῶνός ποτε γενέσθαι , βλάβης δὲ ὑπόδικος γιγνέσθω , ἐάντε ἡττῆται ἀγωνιζόμενος ἐάντε καὶ νικᾷ.ἐάν τις κλεμμάδιον ὁτιοῦν ὑποδέχηται γιγνώσκων , τὴν αὐτὴν ὑπεχέτω δίκην τῷ κλέψαντι · φυγάδος δὲ ὑποδοχῆς θάνατος ἔστω ζημία.τὸν αὐτὸν φίλον τε καὶ ἐχθρὸν νομιζέτω πᾶς τῇ πόλει · 
ἐὰν δέ τις ἰδίᾳ ποιῆται πρός τινας εἰρήνην ἢ πόλεμον ἄνευ τοῦ κοινοῦ , θάνατος ἔστω καὶ τούτῳ ζημία · ἐὰν δέ τι μέρος τῆς πόλεως εἰρήνην ἢ πόλεμον πρός τινας ἑαυτῷ ποιῆται , τοὺς αἰτίους οἱ στρατηγοὶ ταύτης τῆς πράξεως εἰσαγόντων εἰς δικαστήριον , ὀφλόντι δὲ θάνατος ἔστω δίκη.τοὺς τῇ πατρίδι διακονοῦντάς τι δώρων χωρὶς χρὴ διακονεῖν , πρόφασιν δ’ εἶναι μηδεμίαν μηδὲ λόγον ἐπαινούμενον , ὡς ἐπ’ ἀγαθοῖς μὲν δεῖ δέχεσθαι δῶρα , ἐπὶ δὲ φλαύροις οὔ · τὸ γὰρ γνῶναι καὶ γνόντα καρτερεῖν οὐκ εὐπετές , ἀκούοντα δὲ ἀσφαλέστατον πείθεσθαι τῷ νόμῳ , μηδὲν ἐπὶ δώροισιν διακονεῖν . 
ὁ δὲ μὴ πειθόμενος ἁπλῶς τεθνάτω ἁλοὺς τῇ δίκῃ.χρημάτων εἰσφορᾶς πέρι τῷ κοινῷ , τετιμῆσθαι μὲν ἕκαστον τὴν οὐσίαν ἕνεκα πολλῶν χρεὼν καὶ τὴν ἐπέτειον ἐπικαρπίαν ἐν γράμμασιν ἀποφέρειν ἀγρονόμοις φυλέτας , ὅπως ἂν δυοῖν οὔσαιν ταῖν εἰσφοραῖν , ὁποτέρᾳ τὸ δημόσιον ἂν χρῆσθαι βούληται , χρῆται , κατ’ ἐνιαυτὸν ἕκαστον βουλευομένων , ἐάντε τοῦ τιμήματος ὅλου μέρει ἐάντε τῆς γενομένης ἐπ’ ἐνιαυτὸν ἑκάστοτε προσόδου , χωρὶς τῶν εἰς τὰ συσσίτια τελουμένων.θεοῖσι δὲ ἀναθήματα χρεὼν ἔμμετρα τὸν μέτριον ἄνδρα ἀνατιθέντα δωρεῖσθαι . 
γῆ μὲν οὖν ἑστία τε οἰκήσεως ἱερὰ πᾶσι πάντων θεῶν · μηδεὶς οὖν δευτέρως ἱερὰ καθιερούτω θεοῖς . 
χρυσὸς δὲ καὶ ἄργυρος ἐν ἄλλαις πόλεσιν ἰδίᾳ τε καὶ ἐν ἱεροῖς ἐστιν ἐπίφθονον κτῆμα , ἐλέφας δὲ ἀπολελοιπότος ψυχὴν σώματος οὐκ εὐαγὲς ἀνάθημα , σίδηρος δὲ καὶ χαλκὸς πολέμων ὄργανα · ξύλου δὲ μονόξυλον ὅτι ἂν ἐθέλῃ τις ἀνατιθέτω , καὶ λίθου ὡσαύτως πρὸς τὰ κοινὰ ἱερά , ὑφὴν δὲ μὴ πλέον ἔργον γυναικὸς μιᾶς ἔμμηνον . 
χρώματα δὲ λευκὰ πρέποντ’ ἂν θεοῖς εἴη καὶ ἄλλοθι καὶ ἐν ὑφῇ , βάμματα δὲ μὴ προσφέρειν ἀλλ’ ἢ πρὸς τὰ πολέμου κοσμήματα . 
θειότατα δὲ δῶρα ὄρνιθές τε καὶ ἀγάλματα ὅσαπερ ἂν ἐν μιᾷ ζωγράφος ἡμέρᾳ εἷς ἀποτελῇ · καὶ τἆλλα ἔστω κατὰ τὰ τοιαῦτα ἀναθήματα μεμιμημένα.ὅτε δὲ μέρη διείρηται τῆς πόλεως συμπάσης , ὅσα τε καὶ ἃ δεῖ γίγνεσθαι , καὶ νόμοι περὶ τῶν συμβολαίων εἰς δύναμιν τῶν μεγίστων πέρι πάντων εἴρηνται , τὸ λοιπὸν δὴ δίκας ἂν εἴη χρεὼν γίγνεσθαι . 
δικαστηρίων δὲ τὸ μὲν πρῶτον αἱρετοὶ δικασταὶ γίγνοιντ’ ἄν , οὓς ἂν ὁ φεύγων τε καὶ ὁ διώκων ἕλωνται κοινῇ , διαιτηταὶ δικαστῶν τοὔνομα μᾶλλον πρέπον ἔχοντες · δεύτεροι δὲ κωμῆταί τε καὶ φυλέται , κατὰ τὸ δωδέκατον μέρος διῃρημένοι , ἐν οἷς , ἂν μὴ διακριθῶσιν ἐν τοῖς πρώτοις , περὶ ζημίας μείζονος ἰόντων ἀγωνιούμενοι , ὁ δὲ φεύγων , ἂν ἡττηθῇ τὸ δεύτερον , τὸ πεμπτημόριον ἀποτινέτω τοῦ τιμήματος τῆς γραφείσης δίκης . 
ἐὰν δ’ ἐγκαλῶν τις τοῖς δικασταῖς τὸ τρίτον ἀγωνίζεσθαι βούληται , ἀγέτω μὲν ἐπὶ τοὺς δικαστὰς τοὺς ἐκλεκτοὺς τὴν δίκην , ἐὰν δὲ πάλιν ἡττηθῇ , τὴν ἡμιολίαν τοῦ τιμήματος ἀποτινέτω . 
ἐὰν δὲ ὁ διώκων ἡττηθεὶς ἐν τοῖς πρώτοις μὴ ἠρεμῇ , εἰς δὲ τοὺς δευτέρους ἴῃ , νικήσας μὲν δὴ τὸ πέμπτον μέρος ἀπολαμβανέτω , νικηθεὶς δὲ ἀποτινέτω ταὐτὸν μέρος τῆς δίκης . 
ἐὰν δ’ εἰς τὸ τρίτον ἔλθωσιν δικαστήριον ἀπειθήσαντες ταῖς ἔμπροσθεν δίκαις , ὁ μὲν φεύγων ἡττηθείς , ὥσπερ εἴρηται , τὴν ἡμιολίαν , ὁ δὲ διώκων τὴν ἡμίσειαν τοῦ τιμήματος ἀποτινέτω . 
κληρώσεις δὲ δικαστηρίων καὶ πληρώσεις , καὶ ὑπηρεσιῶν ἑκάσταις τῶν ἀρχῶν καταστάσεις , καὶ χρόνους ἐν οἷς ἕκαστα γίγνεσθαι χρεών , καὶ διαψηφίσεων πέρι καὶ ἀναβολῶν , καὶ πάνθ’ ὁπόσα τοιαῦτα ἀναγκαῖα περὶ δίκας γίγνεσθαι , προτέρων τε καὶ ὑστέρων λήξεις , ἀποκρίσεών τε ἀνάγκας καὶ παρακαταβάσεων , καὶ ὅσα τούτων ἀδελφὰ σύμπαντα , εἴπομεν μὲν καὶ πρόσθεν , καλὸν δὲ τό γε ὀρθὸν καὶ δὶς καὶ τρίς . 
πάντα δ’ οὖν ὁπόσα σμικρὰ καὶ ῥᾴδια νόμιμα εὑρίσκειν , πρεσβύτου νομοθέτου παραλιπόντος , τὸν νέον ἀναπληροῦν χρὴ νομοθέτην . 
τὰ μὲν ἴδια δικαστήρια ταύτῃ πῃ γιγνόμενα μέτρον ἂν ἔχοι · τὰ δὲ δημόσια καὶ κοινὰ καὶ ὅσοις ἀρχὰς δεῖ χρωμένας τὰ προσήκοντα ἑκάστῃ τῶν ἀρχῶν διοικεῖν , ἔστ’ ἐν πολλαῖς πόλεσιν οὐκ ἀσχήμονα ἐπιεικῶν ἀνδρῶν οὐκ ὀλίγα νομοθετήματα , ὅθεν νομοφύλακας χρὴ τὰ πρέποντα τῇ νῦν γεννωμένῃ πολιτείᾳ κατασκευάζειν συλλογισαμένους καὶ ἐπανορθουμένους , ταῖς ἐμπειρίαις διαβασανίζοντας , ἕως ἂν ἱκανῶς αὐτῶν ἕκαστα δόξῃ κεῖσθαι , τότε δὲ τέλος ἐπιθέντας , ἀκίνητα οὕτως ἐπισφραγισαμένους , χρῆσθαι τὸν ἅπαντα βίον . 
ὅσα δὲ περί τε σιγὴν δικαστῶν καὶ εὐφημίας καὶ τοὐναντίον , καὶ ὅσα παραλλάττει τῶν πολλῶν ἐν ταῖς ἄλλαις πόλεσιν δικαίων καὶ ἀγαθῶν καὶ καλῶν , τὰ μὲν εἴρηται , τὰ δ’ ἔτι πρὸς τῷ τέλει ῥηθήσεται . 
πρὸς ἃ πάντα χρὴ τὸν μέλλοντα δικαστὴν ἴσον ἔσεσθαι κατὰ δίκην βλέπειν τε καὶ κεκτημένον γράμματα αὐτῶν πέρι μανθάνειν · πάντων γὰρ μαθημάτων κυριώτατα τοῦ τὸν μανθάνοντα βελτίω γίγνεσθαι τὰ περὶ τοὺς νόμους κείμενα , εἴπερ ὀρθῶς εἴη τεθέντα , γίγνοιτ’ ἄν , ἢ μάτην τοὔνομα νῷ προσῆκον κεκτῇτ’ ἂν ὁ θεῖος ἡμῖν καὶ θαυμαστὸς νόμος . 
καὶ δὴ καὶ τῶν ἄλλων λόγων ὅσοι τε ἐν ποιήμασιν ἔπαινοι καὶ ψόγοι περί τινων λέγονται καὶ ὅσοι καταλογάδην , εἴτ’ ἐν γράμμασιν εἴτε καθ’ ἡμέραν ἐν ταῖς ἄλλαις πάσαις συνουσίαις διὰ φιλονικίας τε ἀμφισβητοῦνται καὶ διὰ συγχωρήσεων ἔστιν ὅτε καὶ μάλα ματαίων , τούτων πάντων ἂν βάσανος εἴη σαφὴς τὰ τοῦ νομοθέτου γράμματα , ἃ δεῖ κεκτημένον ἐν αὑτῷ , καθάπερ ἀλεξιφάρμακα τῶν ἄλλων λόγων , τὸν ἀγαθὸν δικαστὴν αὑτόν τε ὀρθοῦν καὶ τὴν πόλιν , τοῖς μὲν ἀγαθοῖς μονὰς τῶν δικαίων καὶ ἐπαύξησιν παρασκευάζοντα , τοῖς δὲ κακοῖς ἐξ ἀμαθίας καὶ ἀκολασίας καὶ δειλίας καὶ συλλήβδην πάσης ἀδικίας εἰς τὸ δυνατὸν μεταβολήν , ὅσοις ἰάσιμοι δόξαι τῶν κακῶν · οἷσιν δὲ ὄντως ἐπικεκλωσμέναι , θάνατον ἴαμα ταῖς οὕτω διατεθείσαις ψυχαῖς διανέμοντες , ὃ δικαίως εἴη πολλάκις ἂν εἰρημένον , ἄξιοι ἐπαίνου γίγνοιντ’ ἂν τῇ πάσῃ πόλει τοιοῦτοι δικασταὶ καὶ δικαστῶν ἡγεμόνες.ἐπειδὰν δὲ αἱ κατ’ ἐνιαυτὸν δίκαι τέλος ἐκδικασθεῖσαι σχῶσι , ταῖς πράξεσι νόμους αὐτῶν χρεὼν γίγνεσθαι τούσδε · πρῶτον μὲν ἡ δικάζουσα ἀρχὴ τὰ τοῦ ὀφλόντος τῷ νικήσαντι χρήματα πάντα ἀποδιδότω , χωρὶς τῶν ἀναγκαίων κεκτῆσθαι , μετὰ τὴν διαψήφισιν ἑκάστην εὐθὺς ὑπὸ κήρυκος , ἀκουόντων τῶν δικαστῶν · ἐπειδὰν δὲ ὁ τῶν δικασίμων μηνῶν ἐχόμενος γένηται μήν , ἐάν τις μὴ ἀπαλλάττῃ τὸν νικήσαντα ἑκόντα ἑκών , ἡ δικάσασα ἀρχὴ συνεπομένη τῷ νικῶντι τὰ τοῦ ὀφλόντος παραδιδότω χρήματα . 
ἐὰν δὲ μὴ ἔχωσιν ὁπόθεν , ἐλλείπῃ δὲ μὴ ἔλαττον δραχμῆς , μὴ πρότερον εἶναι τούτῳ δίκας πρὸς ἄλλον μηδένα , πρὶν ἂν ἐκπληρώσῃ τὸ χρέος ἅπαν τῷ νικήσαντι · ἄλλοις δὲ πρὸς τοῦτον ἔστωσαν δίκαι κυρίως . 
ἐὰν δέ τις ἀφῃρῆται τὴν ἀρχὴν τὴν καταδικάσασαν καταδικασθείς , εἰσαγόντων μὲν αὐτὸν εἰς τὸ τῶν νομοφυλάκων δικαστήριον οἱ ἀφαιρεθέντες ἀδίκως , ἐὰν δέ τις ὄφλῃ τὴν τοιαύτην δίκην , ὡς ὅλην τὴν πόλιν καὶ νόμους φθείρων θανάτῳ ζημιούσθω.ἀνδρὶ δὴ τὸ μετὰ τοῦτο γεννηθέντι καὶ ἐκτραφέντι , καὶ γεννήσαντι καὶ ἐκθρέψαντι τέκνα , καὶ συμμείξαντι συμβόλαια μετρίως , διδόντι τε δίκας εἴ τινα ἠδικήκει καὶ παρ’ ἑτέρου ἐκλαβόντι , σὺν τοῖς νόμοις ἐν μοίρᾳ γηράσαντι τελευτὴ γίγνοιτ’ ἂν κατὰ φύσιν . 
περὶ τελευτήσαντας δή , εἴτε τις ἄρρην εἴτε τις θῆλυς ᾖ , τὰ μὲν περὶ τὰ θεῖα νόμιμα τῶν τε ὑπὸ γῆς θεῶν καὶ τῶν τῇδε , ὅσα προσήκει τελεῖσθαι , τοὺς ἐξηγητὰς γίγνεσθαι κυρίους φράζοντας · θήκας δ’ εἶναι τῶν χωρίων ὁπόσα μὲν ἐργάσιμα μηδαμοῦ , μήτε τι μέγα μήτε τι σμικρὸν μνῆμα , ἃ δὲ ἡ χώρα πρὸς τοῦτ’ αὐτὸ μόνον φύσιν ἔχει , τὰ τῶν τετελευτηκότων σώματα μάλιστα ἀλυπήτως τοῖς ζῶσι δεχομένη κρύπτειν , ταῦτα ἐκπληροῦν , τοῖς δὲ ἀνθρώποις ὅσα τροφὴν μήτηρ οὖσα ἡ γῆ πρὸς ταῦτα πέφυκεν βούλεσθαι φέρειν , μήτε ζῶν μήτε τις ἀποθανὼν στερείτω τὸν ζῶνθ’ ἡμῶν . 
χῶμα δὲ μὴ χοῦν ὑψηλότερον πέντε ἀνδρῶν ἔργον , ἐν πένθ’ ἡμέραις ἀποτελούμενον · λίθινα δὲ ἐπιστήματα μὴ μείζω ποιεῖν ἢ ὅσα δέχεσθαι τῶν τοῦ τετελευτηκότος ἐγκώμια βίου μὴ πλείω τεττάρων ἡρωικῶν στίχων . 
τὰς δὲ προθέσεις πρῶτον μὲν μὴ μακρότερον χρόνον ἔνδον γίγνεσθαι τοῦ δηλοῦντος τόν τε ἐκτεθνεῶτα καὶ τὸν ὄντως τεθνηκότα , εἴη δ’ ἂν σχεδόν , ὡς τἀνθρώπινα , μέτρον ἔχουσα τριταία πρὸς τὸ μνῆμα ἐκφορά . 
πείθεσθαι δ’ ἐστὶ τῷ νομοθέτῃ χρεὼν τά τε ἄλλα καὶ λέγοντι ψυχὴν σώματος εἶναι τὸ πᾶν διαφέρουσαν , ἐν αὐτῷ τε τῷ βίῳ τὸ παρεχόμενον ἡμῶν ἕκαστον τοῦτ’ εἶναι μηδὲν ἀλλ’ ἢ τὴν ψυχήν , τὸ δὲ σῶμα ἰνδαλλόμενον ἡμῶν ἑκάστοις ἕπεσθαι , καὶ τελευτησάντων λέγεσθαι καλῶς εἴδωλα εἶναι τὰ τῶν νεκρῶν σώματα , τὸν δὲ ὄντα ἡμῶν ἕκαστον ὄντως , ἀθάνατον εἶναι ψυχὴν ἐπονομαζόμενον , παρὰ θεοὺς ἄλλους ἀπιέναι δώσοντα λόγον , καθάπερ ὁ νόμος ὁ πάτριος λέγει—τῷ μὲν γὰρ ἀγαθῷ θαρραλέον , τῷ δὲ κακῷ μάλα φοβερόν—βοήθειάν τε αὐτῷ μήτινα μεγάλην εἶναι τετελευτηκότι · ζῶντι γὰρ ἔδει βοηθεῖν πάντας τοὺς προσήκοντας , ὅπως ὅτι δικαιότατος ὢν καὶ ὁσιώτατος ἔζη τε ζῶν καὶ τελευτήσας ἀτιμώρητος ἂν κακῶν ἁμαρτημάτων ἐγίγνετο τὸν μετὰ τὸν ἐνθάδε βίον . 
ἐκ δὲ τούτων οὕτως ἐχόντων οὐδέποτε οἰκοφθορεῖν χρή , διαφερόντως νομίζοντα τὸν αὑτοῦ τοῦτον εἶναι τὸν τῶν σαρκῶν ὄγκον θαπτόμενον , ἀλλ’ ἐκεῖνον τὸν ὑὸν ἢ ἀδελφόν , ἢ ὅντινά τις μάλισθ’ ἡγεῖται ποθῶν θάπτειν , οἴχεσθαι περαίνοντα καὶ ἐμπιμπλάντα τὴν αὑτοῦ μοῖραν , τὸ δὲ παρὸν δεῖν εὖ ποιεῖν , τὰ μέτρια ἀναλίσκοντα ὡς εἰς ἄψυχον χθονίων βωμόν · τὸ δὲ μέτριον νομοθέτης ἂν μαντεύσαιτο οὐκ ἀσχημονέστατα . 
ἔστω δὴ νόμος οὗτος · τῷ μὲν δὴ τοῦ μεγίστου τιμήματος εἰς τὴν πᾶσαν ταφὴν ἀναλισκόμενα μὴ πλέον πέντε μνῶν , τῷ δὲ τοῦ δευτέρου τρεῖς μναῖ , καὶ δύο τῷ τοῦ τρίτου , μνᾶ δὲ τῷ τοῦ τετάρτου μέτρον ἂν ἔχοι τῶν ἀναλωμάτων . 
νομοφύλαξι δὲ πολλά τε ἄλλα ἀνάγκη πράττειν καὶ πολλῶν ἐπιμελεῖσθαι , τούτων δ’ οὐχ ἥκιστα , ὅπως ἂν παίδων τε καὶ ἀνδρῶν καὶ πάσης ἡλικίας ἐπιμελούμενοι ζῶσι , καὶ δὴ καὶ πρὸς τὸ τέλος ἁπάντων νομοφύλαξ εἷς γέ τις ἐπιστατῇ , ὃν ἂν οἱ τοῦ τετελευτηκότος ἐπίσκοπον οἰκεῖοι παραλάβωσιν , ᾧ καλόν τ’ ἔστω καλῶς καὶ μετρίως τὰ περὶ τὸν τετελευτηκότα γιγνόμενα καὶ μὴ καλῶς αἰσχρόν . 
πρόθεσις δὲ καὶ τἆλλα ἔστω μὲν κατὰ τὸν περὶ τὰ τοιαῦτα νόμον γιγνόμενα , τῷ δὲ πολιτικῷ νομοθετοῦντι παραχωρεῖν χρὴ τὰ τοιάδε · δακρύειν μὲν τὸν τετελευτηκότα ἐπιτάττειν ἢ μὴ ἄμορφον , θρηνεῖν δὲ καὶ ἔξω τῆς οἰκίας φωνὴν ἐξαγγέλλειν ἀπαγορεύειν , καὶ τὸν νεκρὸν εἰς τὸ φανερὸν προάγειν τῶν ὁδῶν κωλύειν , καὶ ἐν ταῖς ὁδοῖς πορευόμενον φθέγγεσθαι , καὶ πρὸ ἡμέρας ἔξω τῆς πόλεως εἶναι . 
ταῦτα δὴ κείσθω τε οὕτω περὶ τὰ τοιαῦτα νόμιμα , καὶ ὁ μὲν πειθόμενος ἔστω ζημίας ἐκτός , ὁ δὲ ἀπειθῶν ἑνὶ τῶν νομοφυλάκων ὑπὸ πάντων ζημιούσθω τῇ δοξάσῃ πᾶσι κοινῇ ζημίᾳ . 
ὅσαι δ’ ἄλλαι γίγνονται περὶ τελευτήσαντας ταφαὶ εἴτε καὶ ἄταφοι πράξεις , περὶ πατροφόνων καὶ ἱεροσύλων καὶ τῶν τοιούτων πάντων , εἰρημέναι ἐν τοῖς ἔμπροσθεν κεῖνται διὰ νόμων , ὥστε σχεδὸν ἡ νομοθεσία τέλος ἂν ἡμῖν ἔχοι · τῶν πάντων δ’ ἑκάστοτε τέλος οὐ τὸ δρᾶσαί τι σχεδὸν οὐδὲ τὸ κτήσασθαι κατοικίσαι τ’ ἐστίν , ἀλλὰ τῷ γεννηθέντι σωτηρίαν ἐξευρόντα τελέως ἀεί , τότ’ ἤδη νομίζειν πᾶν ὅσον δεῖ πραχθῆναι πεπρᾶχθαι , πρότερον δ’ ἀτελὲς εἶναι τὸ ὅλον . 
Κλεινίας καλῶς , ὦ ξένε , λέγεις · πρὸς ὅτι δὲ τὸ νῦν αὖ ῥηθὲν εἴρηται , φράζ’ ἔτι σαφέστερον . 
Ἀθηναῖος ὦ Κλεινία , πολλὰ τῶν ἔμπροσθεν καλῶς ὕμνηται , σχεδὸν δὲ οὐχ ἥκιστα τὰ τῶν Μοιρῶν προσρήματα . 
Κλεινίας ποῖα δή ; 
Ἀθηναῖος τὸ Λάχεσιν μὲν τὴν πρώτην εἶναι , Κλωθὼ δὲ τὴν δευτέραν , τὴν Ἄτροπον δὴ τρίτην σώτειραν τῶν λεχθέντων , ἀπῃκασμένα τῇ τῶν κλωσθέντων τῷ πυρὶ τὴν ἀμετάστροφον ἀπεργαζομένων δύναμιν · ἃ δὴ καὶ πόλει καὶ πολιτείᾳ δεῖ μὴ μόνον ὑγίειαν καὶ σωτηρίαν τοῖς σώμασι παρασκευάζειν , ἀλλὰ καὶ εὐνομίαν ἐν ταῖς ψυχαῖς , μᾶλλον δὲ σωτηρίαν τῶν νόμων . 
ἡμῖν δ’ ἔτι μοι φαίνεσθαι δοκεῖ τοῦτ’ ἐλλεῖπον τοῖς νόμοις εἶναι , πῶς χρὴ τὴν ἀμετάστροφον αὐτοῖς ἐγγίγνεσθαι κατὰ φύσιν δύναμιν . 
Κλεινίας οὐ σμικρὸν λέγεις , εἴπερ ἐστὶ μὴ δυνατὸν εὑρεῖν ὅπῃ γίγνοιτ’ ἂν παντὶ κτῆμά τι τοιοῦτον . 
Ἀθηναῖος ἀλλ’ ἔστι μὴν δυνατόν , ὥς γέ μοι τὰ νῦν παντάπασι καταφαίνεται . 
Κλεινίας μὴ τοίνυν ἀφιστώμεθα μηδενὶ τρόπῳ , πρὶν ἂν τοῦτ’ αὐτὸ ἐκπορισώμεθα τοῖς εἰρημένοις νόμοις · γελοῖον γὰρ τό γε μάτην πονήσαντα ὁτιοῦν εἰς μηδὲν βέβαιον καταβαλεῖν . 
Ἀθηναῖος ὀρθῶς παρακελεύῃ , καὶ ἐμὲ τοιοῦτον εὑρήσεις ἄλλον . 
Κλεινίας καλῶς δὴ λέγεις . 
τίς οὖν δή , φῄς , σωτηρία γίγνοιτ’ ἂν καὶ τίνα τρόπον πολιτείᾳ τε καὶ τοῖς νόμοις ἡμῖν ; 
Ἀθηναῖος ἆρ’ οὐκ εἴπομεν ὅτι δεῖ σύλλογον ἡμῖν ἐν τῇ πόλει γίγνεσθαι τοιόνδε τινά ; 
δέκα μὲν τῶν νομοφυλάκων τοὺς πρεσβυτάτους ἀεί , τοὺς δὲ τἀριστεῖα εἰληφότας ἅπαντας δεῖν εἰς ταὐτὸ συλλέγεσθαι τούτοις , ἔτι δὲ τοὺς ἐκδημήσαντας ἐπὶ ζήτησιν εἴ τί που πρὸς τὴν νομοφυλακίαν γίγνοιτο ἓν καίριον ἀκοῦσαι καὶ σωθέντας οἴκαδε , δόξαι , τούτοις αὐτοῖς διαβασανισθέντας , τοῦ συλλόγου ἀξιοκοινωνήτους εἶναι · πρὸς τούτοις δὲ ἕνα ἕκαστον δεῖν προσλαμβάνειν τῶν νέων , μὴ ἔλαττον ἢ τριάκοντ’ ἔτη γεγονότα , πρῶτον δὲ αὐτὸν κρίναντα ἐπάξιον εἶναι φύσει καὶ τροφῇ , τὸν νέον οὕτως εἰς τοὺς ἄλλους εἰσφέρειν , καὶ ἐὰν μὲν δόξῃ καὶ τοῖς ἄλλοις , προσλαμβάνειν , εἰ δὲ μή , ἀπόρρητον εἶναι τὴν γεγονυῖαν κρίσιν τοῖς τε ἄλλοις δὴ καὶ μάλιστ’ αὐτῷ τῷ ἀποκριθέντι · δεῖν δὲ ὄρθριον εἶναι τὸν σύλλογον , ἡνίκ’ ἂν τῶν ἄλλων πράξεων ἰδίων τε καὶ κοινῶν καὶ μάλιστ’ ᾖ τις σχολὴ παντί . 
τοιοῦτόν τί που λεχθὲν ἡμῖν ἦν ἐν τοῖς ἔμπροσθεν λόγοις ; 
Κλεινίας ἦν γὰρ οὖν . 
Ἀθηναῖος τούτου δὴ πέρι τοῦ συλλόγου πάλιν ἀναλαβὼν λέγοιμ’ ἂν τὸ τοιόνδε . 
φημί , εἴ τις τοῦτον βάλοιτο οἷον ἄγκυραν πάσης τῆς πόλεως , πάντα ἔχουσαν τὰ πρόσφορα ἑαυτῇ , σῴζειν ἂν σύμπαντα ἃ βουλόμεθα . 
Κλεινίας πῶς δή ; 
Ἀθηναῖος τὸ μετὰ τοῦτο ἡμέτερος ἂν καιρὸς γίγνοιτο ὀρθῶς φράζοντας μηδὲν ἀπολείπειν προθυμίας . 
Κλεινίας καὶ μάλα καλῶς εἶπες , ποίει θ’ ὥσπερ καὶ διανοῇ . 
Ἀθηναῖος χρὴ τοίνυν , ὦ Κλεινία , παντὸς πέρι νοῆσαι σωτῆρα τὸν εἰκότα ἐν ἑκάστοις τῶν ἔργων , ὡς ἐν ζῴῳ ψυχὴ καὶ κεφαλή , τό γε μέγιστον , πεφύκατον . 
Κλεινίας πῶς αὖ φῄς ; 
Ἀθηναῖος ἡ τούτοιν ἀρετὴ δήπου παντὶ παρέχει ζῴῳ σωτηρίαν . 
Κλεινίας πῶς ; 
Ἀθηναῖος ψυχῇ μὲν πρὸς τοῖς ἄλλοις νοῦς ἐγγιγνόμενος , κεφαλῇ δ’ αὖ πρὸς τοῖς ἄλλοις ὄψις καὶ ἀκοή · συλλήβδην δὲ νοῦς μετὰ τῶν καλλίστων αἰσθήσεων κραθείς , γενόμενός τε εἰς ἕν , σωτηρία ἑκάστων δικαιότατ’ ἂν εἴη καλουμένη . 
Κλεινίας ἔοικε γοῦν . 
Ἀθηναῖος ἔοικε γάρ . 
ἀλλ’ ὁ περὶ τί νοῦς μετ’ αἰσθήσεων κραθεὶς σωτηρία πλοίων ἔν γε χειμῶσιν καὶ ἐν εὐδίαις γίγνοιτ’ ἄν ; 
ἆρ’ οὐκ ἐν νηὶ κυβερνήτης ἅμα καὶ ναῦται τὰς αἰσθήσεις τῷ κυβερνητικῷ νῷ συγκερασάμενοι σῴζουσιν αὑτούς τε καὶ τὰ περὶ τὴν ναῦν ; 
Κλεινίας τί μήν ; 
Ἀθηναῖος οὐδὲν δὴ πολλῶν δεῖ τῶν περὶ τὰ τοιαῦτα παραδειγμάτων · ἀλλ’ οἷον περὶ στρατοπέδων νοήσωμεν τίνα θέμενοι στρατηγοὶ σκοπὸν καὶ ἰατρικὴ ὑπηρεσία πᾶσα στοχάζοιτ’ ἂν τῆς σωτηρίας ὀρθῶς . 
ἆρ’ οὐχ ἡ μὲν νίκην καὶ κράτος πολεμίων , ἡ δὲ ἰατρῶν τε καὶ ὑπηρετῶν ὑγιείας σώματι παρασκευήν ; 
Κλεινίας πῶς γὰρ οὔ ; 
Ἀθηναῖος ἰατρὸς δὴ τὸ περὶ σῶμα ἀγνοῶν , ὃ προσείπομεν ὑγίειαν νῦν , ἢ νίκην στρατηγὸς ἢ τῶν ἄλλων ὅσα δὴ διήλθομεν , ἔσθ’ ὅπως ἂν νοῦν περί τι τούτων ἂν ἔχων φαίνοιτο ; 
Κλεινίας καὶ πῶς ; 
Ἀθηναῖος τί δὲ δὴ περὶ πόλιν ; 
εἴ τις τὸν σκοπὸν οἷ βλέπειν δεῖ τὸν πολιτικὸν φαίνοιτο ἀγνοῶν , ἆρα ἄρχων μὲν πρῶτον δικαίως ἂν προσαγορεύοιτο , εἶτα σῴζειν ἂν δυνατὸς εἴη τοῦτο οὗ τὸν σκοπὸν τὸ παράπαν μηδ’ εἰδείη ; 
Κλεινίας καὶ πῶς ; 
Ἀθηναῖος δεῖ δὴ καὶ τὰ νῦν , ὡς ἔοικεν , εἴπερ μέλλει τέλος ὁ κατοικισμὸς τῆς χώρας ἡμῖν ἕξειν , εἶναί τι τὸ γιγνῶσκον ἐν αὐτῷ πρῶτον μὲν τοῦτο ὃ λέγομεν , τὸν σκοπόν , ὅστις ποτὲ ὁ πολιτικὸς ὢν ἡμῖν τυγχάνει , ἔπειτα ὅντινα τρόπον δεῖ μετασχεῖν τούτου καὶ τίς αὐτῷ καλῶς ἢ μὴ συμβουλεύει , τῶν νόμων αὐτῶν πρῶτον , ἔπειτα ἀνθρώπων · εἰ δ’ ἔσται τοῦ τοιούτου κενή τις πόλις , οὐδὲν θαυμαστὸν ἄνους οὖσα καὶ ἀναίσθητος εἰ πράξει τὸ προστυχὸν ἑκάστοτε ἐν ἑκάσταις τῶν πράξεων . 
Κλεινίας ἀληθῆ λέγεις . 
Ἀθηναῖος νῦν οὖν ἡμῖν ἐν τίνι ποτὲ τῶν τῆς πόλεως μερῶν ἢ ἐπιτηδευμάτων ἔστιν ἱκανὸν κατεσκευασμένον ὁτιοῦν τοιοῦτον φυλακτήριον ; 
ἔχομεν φράζειν ; 
Κλεινίας οὐ δῆτα , ὦ ξένε , σαφῶς γε · εἰ δ’ οὖν τοπάζειν δεῖ , δοκεῖ μοι τείνειν ὁ λόγος οὗτος εἰς τὸν σύλλογον ὃν εἶπες νυνδὴ νύκτωρ δεῖν συνιέναι . 
Ἀθηναῖος κάλλισθ’ ὑπέλαβες , ὦ Κλεινία , καὶ δεῖ δὴ τοῦτον , ὡς ὁ νῦν παρεστηκὼς ἡμῖν λόγος μηνύει , πᾶσαν ἀρετὴν ἔχειν · ἧς ἄρχει τὸ μὴ πλανᾶσθαι πρὸς πολλὰ στοχαζόμενον , ἀλλ’ εἰς ἓν βλέποντα πρὸς τοῦτο ἀεὶ τὰ πάντα οἷον βέλη ἀφιέναι . 
Κλεινίας παντάπασι μὲν οὖν . 
Ἀθηναῖος νῦν δὴ μαθησόμεθα ὅτι θαυμαστὸν οὐδὲν πλανᾶσθαι τὰ τῶν πόλεων νόμιμα , ὅτι πρὸς ἄλλο ἄλλη βλέπει τῶν νομοθεσιῶν ἐν τῇ πόλει ἑκάστῃ . 
καὶ τὰ μὲν πολλὰ οὐδὲν θαυμαστὸν τὸ τοῖς μὲν τὸν ὅρον εἶναι τῶν δικαίων ὅπως ἄρξουσί τινες ἐν τῇ πόλει , εἴτ’ οὖν βελτίους εἴτε χείρους τυγχάνουσιν ὄντες , τοῖς δ’ , ὅπως πλουτήσουσιν , εἴτ’ οὖν δοῦλοί τινων ὄντες εἴτε καὶ μή , τῶν δ’ ἡ προθυμία πρὸς τὸν ἐλεύθερον δὴ βίον ὡρμημένη · οἱ δὲ καὶ σύνδυο νομοθετοῦνται , πρὸς ἄμφω βλέποντες , ἐλεύθεροί τε ὅπως ἄλλων τε πόλεων ἔσονται δεσπόται , οἱ δὲ σοφώτατοι , ὡς οἴονται , πρὸς ταῦτά τε καὶ τὰ τοιαῦτα σύμπαντα , εἰς ἓν δὲ οὐδὲν διαφερόντως τετιμημένον ἔχοντες φράζειν εἰς ὃ τἆλλ’ αὐτοῖς δεῖ βλέπειν . 
Κλεινίας οὐκοῦν τό γ’ ἡμέτερον , ὦ ξένε , ὀρθῶς ἂν εἴη πάλαι τιθέμενον ; 
πρὸς γὰρ ἓν ἔφαμεν δεῖν ἀεὶ πάνθ’ ἡμῖν τὰ τῶν νόμων βλέποντ’ εἶναι , τοῦτο δ’ ἀρετήν που συνεχωροῦμεν πάνυ ὀρθῶς λέγεσθαι . 
Ἀθηναῖος ναί . 
Κλεινίας τὴν δέ γε ἀρετὴν τέτταρα ἔθεμέν που . 
Ἀθηναῖος πάνυ μὲν οὖν . 
Κλεινίας νοῦν δέ γε πάντων τούτων ἡγεμόνα , πρὸς ὃν δὴ τά τε ἄλλα πάντα καὶ τούτων τὰ τρία δεῖ βλέπειν . 
Ἀθηναῖος κάλλιστ’ ἐπακολουθεῖς , ὦ Κλεινία . 
καὶ τὰ λοιπὰ δὴ συνακολούθει . 
νοῦν γὰρ δὴ κυβερνητικὸν μὲν καὶ ἰατρικὸν καὶ στρατηγικὸν εἴπομεν εἰς τὸ ἓν ἐκεῖνο οἷ δεῖ βλέπειν , τὸν δὲ πολιτικὸν ἐλέγχοντες ἐνταῦθ’ ἐσμὲν νῦν , καὶ καθάπερ ἄνθρωπον ἐπανερωτῶντες εἴποιμεν ἄν · “ὦ θαυμάσιε , σὺ δὲ δὴ ποῖ σκοπεῖς ; 
τί ποτ’ ἐκεῖνό ἐστι τὸ ἕν , ὃ δὴ σαφῶς ὁ μὲν ἰατρικὸς νοῦς ἔχει φράζειν , σὺ δ’ ὢν δὴ διαφέρων , ὡς φαίης ἄν , πάντων τῶν ἐμφρόνων , οὐχ ἕξεις εἰπεῖν ; ” 
ἢ σύ γε , Μέγιλλε καὶ Κλεινία , ἔχετον διαρθροῦντες ὑπὲρ αὐτοῦ φράζειν πρὸς ἐμὲ τί ποτέ φατε εἶναι τοῦτο , καθάπερ ὑπὲρ ἄλλων ἐγὼ πρὸς ὑμᾶς συχνῶν διωριζόμην ; 
Κλεινίας οὐδαμῶς , ὦ ξένε . 
Ἀθηναῖος τί δ’ ὅτι δεῖ προθυμεῖσθαί τε συνιδεῖν αὐτὸ καὶ ἐν οἷς ; 
Κλεινίας οἷον ἐν τίσι λέγεις ; 
Ἀθηναῖος οἷον ὅτε τέτταρα ἐφήσαμεν ἀρετῆς εἴδη γεγονέναι , δῆλον ὡς ἓν ἕκαστον ἀνάγκη φάναι , τεττάρων γε ὄντων . 
Κλεινίας τί μήν ; 
Ἀθηναῖος καὶ μὴν ἕν γε ἅπαντα ταῦτα προσαγορεύομεν . 
ἀνδρείαν γάρ φαμεν ἀρετὴν εἶναι , καὶ τὴν φρόνησιν ἀρετήν , καὶ τὰ δύο τἆλλα , ὡς ὄντως ὄντα οὐ πολλὰ ἀλλ’ ἓν τοῦτο μόνον , ἀρετήν . 
Κλεινίας πάνυ μὲν οὖν . 
Ἀθηναῖος ἧι μὲν τοίνυν διαφέρετον αὐτοῖν τούτω τὼ δύο καὶ δύ’ ὀνόματα ἐλαβέτην καὶ τἆλλα , οὐδὲν χαλεπὸν εἰπεῖν · ᾗ δὲ ἓν ἀμφοῖν ἐπωνομάσαμεν , ἀρετήν , καὶ τοῖς ἄλλοις , οὐκ εὐπετὲς ἔτι . 
Κλεινίας πῶς λέγεις ; 
Ἀθηναῖος οὐδὲν χαλεπὸν ὃ λέγω δηλῶσαι . 
διανειμώμεθα γὰρ ἀλλήλοις τὴν ἐρώτησιν καὶ ἀπόκρισιν . 
Κλεινίας πῶς αὖ φράζεις ; 
Ἀθηναῖος ἐρώτησόν με τί ποτε ἓν προσαγορεύοντες ἀρετὴν ἀμφότερα , δύο πάλιν αὐτὰ προσείπομεν , τὸ μὲν ἀνδρείαν , τὸ δὲ φρόνησιν . 
ἐρῶ γάρ σοι τὴν αἰτίαν , ὅτι τὸ μέν ἐστιν περὶ φόβον , οὗ καὶ τὰ θηρία μετέχει , τῆς ἀνδρείας , καὶ τά γε τῶν παίδων ἤθη τῶν πάνυ νέων · ἄνευ γὰρ λόγου καὶ φύσει γίγνεται ἀνδρεία ψυχή , ἄνευ δὲ αὖ λόγου ψυχὴ φρόνιμός τε καὶ νοῦν ἔχουσα οὔτ’ ἐγένετο πώποτε οὔτ’ ἔστιν οὐδ’ αὖθίς ποτε γενήσεται , ὡς ὄντος ἑτέρου . 
Κλεινίας ἀληθῆ λέγεις . 
Ἀθηναῖος ἧι μὲν τοίνυν ἐστὸν διαφόρω καὶ δύο , σὺ παρ’ ἐμοῦ ἀπείληφας τῷ λόγῳ · ᾗ δὲ ἓν καὶ ταὐτόν , σὺ πάλιν ἀπόδος ἐμοί . 
διανοοῦ δὲ ὡς ἐρῶν καὶ ὅπῃ τέτταρα ὄντα ἕν ἐστι , καὶ ἐμὲ δὲ ἀξίου , σοῦ δείξαντος ὡς ἕν , πάλιν ὅπῃ τέτταρα . 
καὶ δὴ τὸ μετὰ τοῦτο σκοπῶμεν τὸν εἰδότα ἱκανῶς περὶ ὡντινωνοῦν οἷς ἔστιν μὲν ὄνομα , ἔστιν δὲ αὖ καὶ λόγος , πότερον μόνον ἐπίστασθαι τοὔνομα χρεών , τὸν δὲ λόγον ἀγνοεῖν , ἢ τόν γε ὄντα τι καὶ περὶ τῶν διαφερόντων μεγέθει τε καὶ κάλλει πάντα τὰ τοιαῦτα ἀγνοεῖν αἰσχρόν . 
Κλεινίας ἔοικεν γοῦν . 
Ἀθηναῖος μεῖζον δή τι νομοθέτῃ τε καὶ νομοφύλακι , καὶ ὃς ἀρετῇ πάντων διαφέρειν οἴεται καὶ νικητήρια τούτων αὐτῶν εἴληφεν , ἢ ταῦτα αὐτὰ περὶ ὧν νῦν λέγομεν , ἀνδρεία , σωφροσύνη , δικαιοσύνη , φρόνησις ; 
Κλεινίας καὶ πῶς ; 
Ἀθηναῖος τούτων δὴ πέρι τοὺς ἐξηγητάς , τοὺς διδασκάλους , τοὺς νομοθέτας , τῶν ἄλλων τοὺς φύλακας , τῷ δεομένῳ γνῶναί τε καὶ εἰδέναι , ἢ τῷ δεομένῳ κολάζεσθαί τε καὶ ἐπιπλῆξαι ἁμαρτάνοντι , πότερον οὐ διδάσκοντα ἣν δύναμιν ἔχει κακία τε καὶ ἀρετὴ καὶ πάντως δηλοῦντα , διαφέρειν τῶν ἄλλων , ἀλλ’ ἢ ποιητήν τινα ἐλθόντα εἰς τὴν πόλιν ἢ παιδευτὴν νέων φάσκοντ’ εἶναι βελτίω φαίνεσθαι τοῦ πᾶσαν ἀρετὴν νενικηκότος ; 
εἶτα ἐν τῇ τοιαύτῃ πόλει ὅπου μὴ λόγῳ ἔργῳ τε ἱκανοὶ φύλακες εἶεν , ἀρετῆς πέρι γιγνώσκοντες ἱκανῶς , θαυμαστόν τι ταύτην τὴν πόλιν ἀφύλακτον οὖσαν πάσχειν ἃ πολλαὶ πάσχουσι τῶν νῦν πόλεων ; 
Κλεινίας οὐδέν γε , ὡς εἰκός . 
Ἀθηναῖος τί οὖν ; 
ὃ λέγομεν νῦν ποιητέον ἡμῖν , ἢ πῶς ; 
τοὺς φύλακας ἀκριβεστέρους τῶν πολλῶν περὶ ἀρετῆς ἔργῳ καὶ λόγῳ κατασκευαστέον ; 
ἢ τίνα τρόπον τῇ τῶν ἐμφρόνων κεφαλῇ τε καὶ αἰσθήσεσιν ὁμοιωθήσεται ἡμῖν ἡ πόλις , ὡς τοιαύτην τινὰ φυλακὴν κεκτημένη ἐν αὑτῇ ; 
Κλεινίας πῶς οὖν δὴ καὶ τίνα τρόπον , ὦ ξένε , ἀπεικάζοντες αὐτὸ τοιούτῳ τινὶ λέγομεν ; 
Ἀθηναῖος δῆλον ὡς αὐτῆς μὲν τῆς πόλεως οὔσης τοῦ κύτους , τῶν δὲ φυλάκων τοὺς μὲν νέους οἷον ἐν ἄκρᾳ κορυφῇ , ἀπειλεγμένους τοὺς εὐφυεστάτους , ὀξύτητας ἐν πάσῃ τῇ ψυχῇ ἔχοντας , περὶ ὅλην κύκλῳ τὴν πόλιν ὁρᾶν , φρουροῦντας δὲ παραδιδόναι μὲν τὰς αἰσθήσεις ταῖς μνήμαις , τοῖς πρεσβυτέροις δὲ ἐξαγγέλους γίγνεσθαι πάντων τῶν κατὰ πόλιν , τοὺς δὲ νῷ ἀπῃκασμένους τῷ πολλὰ καὶ ἄξια λόγου διαφερόντως φρονεῖν , τοὺς γέροντας , βουλεύεσθαι , καὶ ὑπηρέταις χρωμένους μετὰ συμβουλίας τοῖς νέοις , οὕτω δὴ κοινῇ σῴζειν ἀμφοτέρους ὄντως τὴν πόλιν ὅλην . 
πότερον οὕτω λέγομεν ἤ πως ἄλλως δεῖν κατασκευάζεσθαι ; 
μῶν ὁμοίους πάντας κεκτημένους καὶ μὴ διηκριβωμένους ἔστιν οὓς τραφέντας τε καὶ πεπαιδευμένους ; 
Κλεινίας ἀλλ’ , ὦ θαυμάσιε , ἀδύνατον . 
Ἀθηναῖος ἰτέον ἄρα ἐπί τινα ἀκριβεστέραν παιδείαν τῆς ἔμπροσθεν . 
Κλεινίας ἴσως . 
Ἀθηναῖος ἆρ’ οὖν ἧς δὴ νῦν σχεδὸν ἐφηψάμεθα , τυγχάνοι ἂν οὖσα ἧς χρείαν ἔχομεν αὕτη ; 
Κλεινίας παντάπασι μὲν οὖν . 
Ἀθηναῖος οὐκοῦν ἐλέγομεν τόν γε πρὸς ἕκαστα ἄκρον δημιουργόν τε καὶ φύλακα μὴ μόνον δεῖν πρὸς τὰ πολλὰ βλέπειν δυνατὸν εἶναι , πρὸς δὲ τὸ ἓν ἐπείγεσθαι γνῶναί τε , καὶ γνόντα πρὸς ἐκεῖνο συντάξασθαι πάντα συνορῶντα ; 
Κλεινίας ὀρθῶς . 
Ἀθηναῖος ἆρ’ οὖν ἀκριβεστέρα σκέψις θέα τε ἂν περὶ ὁτουοῦν ὁτῳοῦν γίγνοιτο ἢ τὸ πρὸς μίαν ἰδέαν ἐκ τῶν πολλῶν καὶ ἀνομοίων δυνατὸν εἶναι βλέπειν ; 
Κλεινίας ἴσως . 
Ἀθηναῖος οὐκ ἴσως , ἀλλ’ ὄντως , ὦ δαιμόνιε , ταύτης οὐκ ἔστιν σαφεστέρα μέθοδος ἀνθρώπων οὐδενί . 
Κλεινίας σοὶ πιστεύων , ὦ ξένε , συγχωρῶ δή , καὶ ταύτῃ πορευώμεθα λέγοντες . 
Ἀθηναῖος ἀναγκαστέον ἄρ’ , ὡς ἔοικεν , καὶ τοὺς τῆς θείας πολιτείας ἡμῖν φύλακας ἀκριβῶς ἰδεῖν πρῶτον τί ποτε διὰ πάντων τῶν τεττάρων ταὐτὸν τυγχάνει , ὃ δή φαμεν ἔν τε ἀνδρείᾳ καὶ σωφροσύνῃ καὶ δικαιοσύνῃ καὶ ἐν φρονήσει ἓν ὄν , ἀρετὴν ἑνὶ δικαίως ἂν ὀνόματι προσαγορεύεσθαι . 
τοῦτο , ὦ φίλοι , εἰ μὲν βουλόμεθα , τὰ νῦν οἷόνπερ σφόδρα πιέσαντες μὴ ἀνῶμεν , πρὶν ἂν ἱκανῶς εἴπωμεν τί ποτ’ ἔστιν εἰς ὃ βλεπτέον , εἴτε ὡς ἓν εἴτε ὡς ὅλον εἴτε ἀμφότερα εἴτε ὅπως ποτὲ πέφυκεν · ἢ τούτου διαφυγόντος ἡμᾶς , οἰόμεθά ποτε ἡμῖν ἱκανῶς ἕξειν τὰ πρὸς ἀρετήν , περὶ ἧς οὔτ’ εἰ πολλά ἐστ’ οὔτ’ εἰ τέτταρα οὔθ’ ὡς ἓν δυνατοὶ φράζειν ἐσόμεθα ; 
οὔκουν ἐάν γε ἡμῖν συμβούλοις πειθώμεθα , ἄλλως δέ πως μηχανησόμεθα ἐν τῇ πόλει ἐγγεγονέναι τοῦθ’ ἡμῖν · εἰ δ’ ἄρα τὸ παράπαν δοκεῖ ἐᾶν , ὁρᾶν δὴ χρεών . 
Κλεινίας ἥκιστα , νὴ τὸν ξένιον , ὦ ξένε , θεόν , ἐατέον που τὸ τοιοῦτον , ἐπεὶ δοκεῖς ἡμῖν ὀρθότατα λέγειν . 
ἀλλὰ δὴ πῶς τις τοῦτ’ ἂν μηχανῷτο ; 
Ἀθηναῖος μήπω τὸ πῶς ἂν μηχανησαίμεθα λέγωμεν · εἰ δεῖ δὲ ἢ μή , πρῶτον βεβαιωσώμεθα τῇ συνομολογίᾳ πρὸς ἡμᾶς αὐτούς . 
Κλεινίας ἀλλὰ μὴν δεῖ γε , εἴπερ δυνατόν . 
Ἀθηναῖος τί δὲ δή ; 
περὶ καλοῦ τε καὶ ἀγαθοῦ ταὐτὸν τοῦτο διανοούμεθα ; 
ὡς πόλλ’ ἔστιν μόνον ἕκαστον τούτων τοὺς φύλακας ἡμῖν γνωστέον , ἢ καὶ ὅπως ἕν τε καὶ ὅπῃ ; 
Κλεινίας σχεδὸν ἔοικ’ ἐξ ἀνάγκης δεῖν καὶ ὅπως ἓν διανοεῖσθαι . 
Ἀθηναῖος τί δ’ , ἐννοεῖν μέν , τὴν δὲ ἔνδειξιν τῷ λόγῳ ἀδυνατεῖν ἐνδείκνυσθαι ; 
Κλεινίας καὶ πῶς ; 
ἀνδραπόδου γάρ τινα σὺ λέγεις ἕξιν . 
Ἀθηναῖος τί δέ ; 
περὶ πάντων τῶν σπουδαίων ἆρ’ ἡμῖν αὑτὸς λόγος , ὅτι δεῖ τοὺς ὄντως φύλακας ἐσομένους τῶν νόμων ὄντως εἰδέναι τὰ περὶ τὴν ἀλήθειαν αὐτῶν , καὶ λόγῳ τε ἱκανοὺς ἑρμηνεύειν εἶναι καὶ τοῖς ἔργοις συνακολουθεῖν , κρίνοντας τά τε καλῶς γιγνόμενα καὶ τὰ μὴ κατὰ φύσιν ; 
Κλεινίας πῶς γὰρ οὔ ; 
Ἀθηναῖος μῶν οὖν οὐχ ἓν τῶν καλλίστων ἐστὶν τὸ περὶ τοὺς θεούς , ὃ δὴ σπουδῇ διεπερανάμεθα , ὡς εἰσίν τε καὶ ὅσης φαίνονται κύριοι δυνάμεως , εἰδέναι τε εἰς ὅσον δυνατόν ἐστιν ταῦτ’ ἄνθρωπον γιγνώσκειν , καὶ τοῖς μὲν πλείστοις τῶν κατὰ πόλιν συγγιγνώσκειν τῇ φήμῃ μόνον τῶν νόμων συνακολουθοῦσιν , τοῖς δὲ φυλακῆς μεθέξουσιν μηδὲ ἐπιτρέπειν , ὃς ἂν μὴ διαπονήσηται τὸ πᾶσαν πίστιν λαβεῖν τῶν οὐσῶν περὶ θεῶν ; 
τὴν δὲ μὴ ἐπιτροπὴν εἶναι τὸ μηδέποτε τῶν νομοφυλάκων αἱρεῖσθαι τὸν μὴ θεῖον καὶ διαπεπονηκότα πρὸς αὐτά , μηδ’ αὖ τῶν πρὸς ἀρετὴν ἔγκριτον γίγνεσθαι ; 
Κλεινίας δίκαιον γοῦν , ὡς λέγεις , τὸν περὶ τὰ τοιαῦτα ἀργὸν ἢ ἀδύνατον ἀποκρίνεσθαι πόρρω τῶν καλῶν . 
Ἀθηναῖος ἆρα οὖν ἴσμεν ὅτι δύ’ ἐστὸν τὼ περὶ θεῶν ἄγοντε εἰς πίστιν , ὅσα διήλθομεν ἐν τοῖς πρόσθεν ; 
Κλεινίας ποῖα ; 
Ἀθηναῖος ἓν μὲν ὃ περὶ τὴν ψυχὴν ἐλέγομεν , ὡς πρεσβύτατόν τε καὶ θειότατόν ἐστιν πάντων ὧν κίνησις γένεσιν παραλαβοῦσα ἀέναον οὐσίαν ἐπόρισεν · ἓν δὲ τὸ περὶ τὴν φοράν , ὡς ἔχει τάξεως , ἄστρων τε καὶ ὅσων ἄλλων ἐγκρατὴς νοῦς ἐστιν τὸ πᾶν διακεκοσμηκώς . 
ὁ γὰρ ἰδὼν ταῦτα μὴ φαύλως μηδ’ ἰδιωτικῶς , οὐδεὶς οὕτως ἄθεος ἀνθρώπων ποτὲ πέφυκεν , ὃς οὐ τοὐναντίον ἔπαθεν ἢ τὸ προσδοκώμενον ὑπὸ τῶν πολλῶν . 
οἱ μὲν γὰρ διανοοῦνται τοὺς τὰ τοιαῦτα μεταχειρισαμένους ἀστρονομίᾳ τε καὶ ταῖς μετὰ ταύτης ἀναγκαίαις ἄλλαις τέχναις ἀθέους γίγνεσθαι , καθεωρακότας ὡς οἷόν τε γιγνόμενα ἀνάγκαις πράγματ’ ἀλλ’ οὐ διανοίαις βουλήσεως ἀγαθῶν πέρι τελουμένων . 
Κλεινίας τὸ δὲ δὴ πῶς ἔχον ἂν εἴη ; 
Ἀθηναῖος πᾶν , ὅπερ εἶπον , τοὐναντίον ἔχει νῦν τε καὶ ὅτε ἄψυχα αὐτὰ οἱ διανοούμενοι διενοοῦντο . 
θαύματα μὲν οὖν καὶ τότε ὑπεδύετο περὶ αὐτά , καὶ ὑπωπτεύετο τὸ νῦν ὄντως δεδογμένον , ὅσοι τῆς ἀκριβείας αὐτῶν ἥπτοντο , ὅπως μήποτ’ ἂν ἄψυχα ὄντα οὕτως εἰς ἀκρίβειαν θαυμαστοῖς λογισμοῖς ἂν ἐχρῆτο , νοῦν μὴ κεκτημένα · καί τινες ἐτόλμων τοῦτό γε αὐτὸ παρακινδυνεύειν καὶ τότε , λέγοντες ὡς νοῦς εἴη ὁ διακεκοσμηκὼς πάνθ’ ὅσα κατ’ οὐρανόν . 
οἱ δὲ αὐτοὶ πάλιν ἁμαρτάνοντες ψυχῆς φύσεως ὅτι πρεσβύτερον εἴη σωμάτων , διανοηθέντες δὲ ὡς νεώτερον , ἅπανθ’ ὡς εἰπεῖν ἔπος ἀνέτρεψαν πάλιν , ἑαυτοὺς δὲ πολὺ μᾶλλον · τὸ γὰρ δὴ πρὸ τῶν ὀμμάτων , πάντα αὐτοῖς ἐφάνη , τὰ κατ’ οὐρανὸν φερόμενα , μεστὰ εἶναι λίθων καὶ γῆς καὶ πολλῶν ἄλλων ἀψύχων σωμάτων διανεμόντων τὰς αἰτίας παντὸς τοῦ κόσμου . 
ταῦτ’ ἦν τὰ τότε ἐξειργασμένα πολλὰς ἀθεότητας καὶ δυσχερείας τῶν τοιούτων ἅπτεσθαι , καὶ δὴ καὶ λοιδορήσεις γε ἐπῆλθον ποιηταῖς , τοὺς φιλοσοφοῦντας κυσὶ ματαίαις ἀπεικάζοντας χρωμέναισιν ὑλακαῖς , ἄλλα τε αὖ ἀνόητ’ εἰπεῖν · νῦν δέ , ὅπερ εἴρηται , πᾶν τοὐναντίον ἔχει . 
Κλεινίας πῶς ; 
Ἀθηναῖος οὐκ ἔστιν ποτὲ γενέσθαι βεβαίως θεοσεβῆ θνητῶν ἀνθρώπων οὐδένα , ὃς ἂν μὴ τὰ λεγόμενα ταῦτα νῦν δύο λάβῃ , ψυχή τε ὡς ἔστιν πρεσβύτατον ἁπάντων ὅσα γονῆς μετείληφεν , ἀθάνατόν τε , ἄρχει τε δὴ σωμάτων πάντων , ἐπὶ δὲ τούτοισι δή , τὸ νῦν εἰρημένον πολλάκις , τόν τε εἰρημένον ἐν τοῖς ἄστροις νοῦν τῶν ὄντων τά τε πρὸ τούτων ἀναγκαῖα μαθήματα λάβῃ , τά τε κατὰ τὴν μοῦσαν τούτοις τῆς κοινωνίας συνθεασάμενος , χρήσηται πρὸς τὰ τῶν ἠθῶν ἐπιτηδεύματα καὶ νόμιμα συναρμοττόντως , ὅσα τε λόγον ἔχει , τούτων δυνατὸς ᾖ δοῦναι τὸν λόγον · ὁ δὲ μὴ ταῦθ’ οἷός τ’ ὢν πρὸς ταῖς δημοσίαις ἀρεταῖς κεκτῆσθαι σχεδὸν ἄρχων μὲν οὐκ ἄν ποτε γένοιτο ἱκανὸς ὅλης πόλεως , ὑπηρέτης δ’ ἂν ἄλλοις ἄρχουσιν . 
ὁρᾶν δὴ χρεὼν νῦν , ὦ Κλεινία καὶ Μέγιλλε , ἤδη πρὸς τοῖς εἰρημένοις νόμοις ἅπασιν ὅσους διεληλύθαμεν εἰ καὶ τοῦτον προσοίσομεν , ὡς φυλακὴν ἐσόμενον κατὰ νόμον χάριν σωτηρίας τὸν τῶν ἀρχόντων νυκτερινὸν σύλλογον , παιδείας ὁπόσης διεληλύθαμεν κοινωνὸν γενόμενον · ἢ πῶς ποιῶμεν ; 
Κλεινίας ἀλλ’ , ὦ λῷστε , πῶς οὐ προσοίσομεν , ἄν πῃ καὶ κατὰ βραχὺ δυνηθῶμεν ; 
Ἀθηναῖος καὶ μὴν πρός γε τὸ τοιοῦτον ἁμιλληθῶμεν πάντες . 
συλλήπτωρ γὰρ τούτου γε ὑμῖν καὶ ἐγὼ γιγνοίμην ἂν προθύμως—πρὸς δ’ ἐμοὶ καὶ ἑτέρους ἴσως εὑρήσω—διὰ τὴν περὶ τὰ τοιαῦτ’ ἐμπειρίαν τε καὶ σκέψιν γεγονυῖάν μοι καὶ μάλα συχνήν . 
Κλεινίας ἀλλ’ , ὦ ξένε , παντὸς μὲν μᾶλλον ταύτῃ πορευτέον ᾗπερ καὶ ὁ θεὸς ἡμᾶς σχεδὸν ἄγει · τίς δὲ ὁ τρόπος ἡμῖν γιγνόμενος ὀρθῶς γίγνοιτ’ ἄν , τοῦτο δὴ τὰ νῦν λέγωμέν τε καὶ ἐρευνῶμεν . 
Ἀθηναῖος οὐκέτι νόμους , ὦ Μέγιλλε καὶ Κλεινία , περὶ τῶν τοιούτων δυνατόν ἐστιν νομοθετεῖν , πρὶν ἂν κοσμηθῇ—τότε δὲ κυρίους ὧν αὐτοὺς δεῖ γίγνεσθαι νομοθετεῖν—ἀλλὰ ἤδη τὸ τὰ τοιαῦτα κατασκευάζον διδαχὴ μετὰ συνουσίας πολλῆς γίγνοιτ’ ἄν , εἰ γίγνοιτο ὀρθῶς . 
Κλεινίας πῶς ; 
τί τοῦτο εἰρῆσθαι φῶμεν αὖ ; 
Ἀθηναῖος πρῶτον μὲν δήπου καταλεκτέος ἂν εἴη κατάλογος τῶν ὅσοι ἐπιτήδειοι πρὸς τὴν τῆς φυλακῆς φύσιν ἂν εἶεν ἡλικίαις τε καὶ μαθημάτων δυνάμεσιν καὶ τρόπων ἤθεσιν καὶ ἔθεσιν · μετὰ δὲ τοῦτο , ἃ δεῖ μανθάνειν οὔτε εὑρεῖν ῥᾴδιον οὔτε ηὑρηκότος ἄλλου μαθητὴν γενέσθαι . 
πρὸς τούτοις δὲ χρόνους , οὕς τε καὶ ἐν οἷς δεῖ παραλαμβάνειν ἕκαστα , μάταιον ταῦτ’ ἐν γράμμασιν λέγειν · οὐδὲ γὰρ αὐτοῖς τοῖς μανθάνουσι δῆλα γίγνοιτ’ ἂν ὅτι πρὸς καιρὸν μανθάνεται , πρὶν ἐντὸς τῆς ψυχῆς ἑκάστῳ που μαθήματος ἐπιστήμην γεγονέναι . 
οὕτω δὴ πάντα τὰ περὶ ταῦτα ἀπόρρητα μὲν λεχθέντα οὐκ ἂν ὀρθῶς λέγοιτο , ἀπρόρρητα δὲ διὰ τὸ μηδὲν προρρηθέντα δηλοῦν τῶν λεγομένων . 
Κλεινίας τί οὖν δὴ ποιητέον ἐχόντων τούτων οὕτως , ὦ ξένε ; 
Ἀθηναῖος τὸ λεγόμενον , ὦ φίλοι , ἐν κοινῷ καὶ μέσῳ ἔοικεν ἡμῖν κεῖσθαι , καὶ εἴπερ κινδυνεύειν περὶ τῆς πολιτείας ἐθέλομεν συμπάσης , ἢ τρὶς ἕξ , φασίν , ἢ τρεῖς κύβους βάλλοντες , ταῦτα ποιητέον , ἐγὼ δ’ ὑμῖν συγκινδυνεύσω τῷ φράζειν τε καὶ ἐξηγεῖσθαι τά γε δεδογμένα ἐμοὶ περὶ τῆς παιδείας τε καὶ τροφῆς τῆς νῦν αὖ κεκινημένης τοῖς λόγοις · τὸ μέντοι κινδύνευμα οὐ σμικρὸν οὐδ’ ἑτέροις τισὶν προσφερὲς ἂν εἴη . 
σοὶ δὴ τοῦτό γε , ὦ Κλεινία , μέλειν παρακελεύομαι · σὺ γὰρ τὴν Μαγνήτων πόλιν , ἢ ᾧ ἂν θεὸς ἐπώνυμον αὐτὴν ποιήσῃ , κλέος ἀρῇ μέγιστον κατασκευάσας αὐτὴν ὀρθῶς , ἢ τό γε ἀνδρειότατος εἶναι δοκεῖν τῶν ὕστερον ἐπιγιγνομένων οὐκ ἐκφεύξῃ ποτέ . 
ἐάν γε μὴν οὗτος ἡμῖν ὁ θεῖος γένηται σύλλογος , ὦ φίλοι ἑταῖροι , παραδοτέον τούτῳ τὴν πόλιν , ἀμφισβήτησίς τε οὐκ ἔστ’ οὐδεμία οὐδενὶ τῶν νῦν παρὰ ταῦθ’ ὡς ἔπος εἰπεῖν νομοθετῶν , ὄντως δὲ ἔσται σχεδὸν ὕπαρ ἀποτετελεσμένον οὗ σμικρῷ πρόσθεν ὀνείρατος ὣς τῷ λόγῳ ἐφηψάμεθα , κεφαλῆς νοῦ τε κοινωνίας εἰκόνα τινά πως συμμείξαντες , ἐὰν ἄρα ἡμῖν οἵ τε ἄνδρες ἀκριβῶς ἐκλεχθῶσι , παιδευθῶσί τε προσηκόντως , παιδευθέντες τε ἐν ἀκροπόλει τῆς χώρας κατοικήσαντες , φύλακες ἀποτελεσθῶσιν οἵους ἡμεῖς οὐκ εἴδομεν ἐν τῷ πρόσθεν βίῳ πρὸς ἀρετὴν σωτηρίας γενομένους . 
Μέγιλλος ὦ φίλε Κλεινία , ἐκ τῶν νῦν ἡμῖν εἰρημένων ἁπάντων ἢ τὴν πόλιν ἐατέον τῆς κατοικίσεως ἢ τὸν ξένον τόνδε οὐκ ἀφετέον , ἀλλὰ δεήσεσιν καὶ μηχαναῖς πάσαις κοινωνὸν ποιητέον ἐπὶ τὴν τῆς πόλεως κατοίκισιν . 
Κλεινίας ἀληθέστατα λέγεις , ὦ Μέγιλλε , καὶ ἐγὼ ποιήσω ταῦθ’ οὕτως καὶ <σὺ> 
συλλάμβανε . 
Μέγιλλος συλλήψομαι .
