<html><body><text id="wikipedia_ta_wikipedia_org__21309.html" ns="0" revid="3397930" sourceurl="https://ta.wikipedia.org/wiki/%E0%AE%92%E0%AE%9F%E0%AF%8D%E0%AE%9F%E0%AE%A9%E0%AF%8D%E0%AE%9A%E0%AE%A4%E0%AF%8D%E0%AE%A4%E0%AE%BF%E0%AE%B0%E0%AE%AE%E0%AF%8D" title="ஒட்டன்சத்திரம்" type="wikipedia">ஒட்டன்சத்திரம்
<p><hi rend="bold">ஒட்டன்சத்திரம்</hi> (<ref target="https://ta.wikipedia.org/wiki/ஆங்கிலம்">ஆங்கிலம்</ref>: <hi rend="bold">Oddanchatram</hi>), <ref target="https://ta.wikipedia.org/wiki/இந்தியா">இந்தியாவின்</ref> <ref target="https://ta.wikipedia.org/wiki/தமிழ்நாடு">தமிழ்நாடு</ref> <ref target="https://ta.wikipedia.org/wiki/இந்தியாவின்_மாநிலங்களும்_ஆட்சிப்பகுதிகளும்">மாநிலத்தில்</ref> அமைந்துள்ள <ref target="https://ta.wikipedia.org/wiki/திண்டுக்கல்_மாவட்டம்">திண்டுக்கல் மாவட்டத்தில்</ref>, <ref target="https://ta.wikipedia.org/wiki/ஒட்டன்சத்திரம்_வட்டம்">ஒட்டன்சத்திரம் வட்டம்</ref> மற்றும் <ref target="https://ta.wikipedia.org/wiki/ஒட்டன்சத்திரம்_ஊராட்சி_ஒன்றியம்">ஒட்டன்சத்திரம் ஊராட்சி ஒன்றியம்</ref> ஆகியவற்றின் நிர்வாகத் தலைமையிட நகரமும், <ref target="https://ta.wikipedia.org/wiki/நகராட்சி">நகராட்சியும்</ref> ஆகும். இது <ref target="https://ta.wikipedia.org/wiki/திண்டுக்கல்">திண்டுக்கல்</ref> - <ref target="https://ta.wikipedia.org/wiki/பழநி">பழநி</ref>, <ref target="https://ta.wikipedia.org/wiki/திண்டுக்கல்">திண்டுக்கல்</ref> - <ref target="https://ta.wikipedia.org/wiki/தாராபுரம்">தாராபுரம்</ref> இடையே உள்ளது. </p>
<p>இங்கு தமிழகத்திலேயே <ref target="https://ta.wikipedia.org/wiki/கோயம்பேடு">கோயம்பேடுக்கு</ref> அடுத்தபடியாக இரண்டாவது மிகப் பெரிய காய்கறி சந்தை அமைந்துள்ளது. இங்கிருந்து <ref target="https://ta.wikipedia.org/wiki/கேரளா">கேரளா</ref>, <ref target="https://ta.wikipedia.org/wiki/கர்நாடகா">கர்நாடகா</ref> உள்ளிட்ட மாநிலங்களுக்கு காய்கறிகள் அனுப்பப் படுகின்றன. மேலும் காய்கறி சந்தையைப் போன்றே <ref target="https://ta.wikipedia.org/wiki/தயிர்">தயிர்</ref>, வெண்ணெய்க்கு (பாலில் இருந்து பிரித்தெடுக்கும் வெண்ணெய், இவைகளுக்காக சுமார் 600 கடைகள் உள்ள மிகப்பெரிய சந்தை அமைந்துள்ளது. இங்கிருந்து <ref target="https://ta.wikipedia.org/wiki/கேரளா">கேரளா</ref>, <ref target="https://ta.wikipedia.org/wiki/கர்நாடகா">கர்நாடகா</ref>,<ref target="https://ta.wikipedia.org/wiki/ஆந்திரா">ஆந்திரா</ref> உள்ளிட்ட மாநிலங்களுக்கு தயிர், வெண்ணெய் அனுப்பப்படுகின்றன.</p>
பழம்பெயர்
<p><ref target="https://ta.wikipedia.org/wiki/ராணி_மங்கம்மாள்">ராணி மங்கம்மாள்</ref> ஆட்சி காலத்தில் <ref target="https://ta.wikipedia.org/wiki/உப்பிலியபுரம்">உப்பிலியபுரம்</ref> என்ற பெயரில் அழைக்கப்பட்டதாக அறியமுடிகிறது. முந்தைய வருவாய் ஆவணங்கள், நிலம், வர்த்தக ஆவணங்கள் (கிரையப் பத்திரம்) போன்றவற்றில் <ref target="https://ta.wikipedia.org/wiki/உப்பிலியபுரம்">உப்பிலியபுரம்</ref> என்ற பெயரைக் காணமுடிகிறது.</p>
மக்கள்தொகை பரம்பல்
<p><ref target="https://ta.wikipedia.org/wiki/இந்திய_மக்கள்_தொகை_கணக்கெடுப்பு,_2011">2011-ஆம் ஆண்டு மக்கள் தொகை கணக்கெடுப்பின்படி</ref>, ஒட்டன்சத்திரம் நகராட்சி 8046  குடும்பங்களையும்,55,064 <ref target="https://ta.wikipedia.org/wiki/மக்கள்தொகை">மக்கள்தொகையும்</ref> கொண்டது.<ref target="https://ta.wikipedia.org/wiki/முதற்_பக்கம்#cite_note-dashboard-3">[3]</ref> <ref target="https://ta.wikipedia.org/wiki/பாலின_விகிதம்">பாலின விகிதம்</ref>  1000 ஆண்களுக்கு, 994  பெண்கள் வீதம் உள்ளனர்.  <ref target="https://ta.wikipedia.org/wiki/பட்டியல்_சாதியினரும்_பட்டியல்_பழங்குடியினரும்">பட்டியல் சமூகத்தினரும், பட்டியல் பழங்குடியினரும்</ref>  முறையே 20.3% மற்றும் 0.06% ஆகவுள்ளனர். </p>
விவசாயம்
<p>இங்கு முக்கியத் தொழில் விவசாயம் ஆகும். <ref target="https://ta.wikipedia.org/wiki/மக்காச்சோளம்">மக்காச்சோளம்</ref>, <ref target="https://ta.wikipedia.org/wiki/புகையிலை">புகையிலை</ref>,<ref target="https://ta.wikipedia.org/wiki/காய்கறிகள்_பட்டியல்">காய்கறிகள்</ref> <ref target="https://ta.wikipedia.org/wiki/மிளகாய்">மிளகாய்</ref>, <ref target="https://ta.wikipedia.org/wiki/வெங்காயம்">வெங்காயம்</ref>, <ref target="https://ta.wikipedia.org/wiki/நிலக்கடலை">நிலக்கடலை</ref>, <ref target="https://ta.wikipedia.org/wiki/முருங்கை">முருங்கை</ref>, <ref target="https://ta.wikipedia.org/wiki/பருத்தி">பருத்தி</ref>, <ref target="https://ta.wikipedia.org/wiki/சூரியகாந்தி">சூர்யகாந்தி</ref>, <ref target="https://ta.wikipedia.org/wiki/கரும்பு">கரும்பு</ref>, உள்ளிட்டவை  பயிர் செய்யப் படுகின்றன.</p>
<ref target="https://ta.wikipedia.org/wiki/நல்காசி_ஆறு">நல்காசி</ref> (<ref target="https://ta.wikipedia.org/wiki/நங்காஞ்சி">நங்காஞ்சி</ref>) ஆறு அணை
<p><ref target="https://ta.wikipedia.org/wiki/மேற்குத்_தொடர்ச்சி_மலைத்தொடர்">மேற்குத் தொடர்ச்சி மலை</ref>யில் உள்ள <ref target="https://ta.wikipedia.org/wiki/கொடைக்கானல்">கொடைக்கானலுக்கு</ref> இங்கிருந்து <ref target="https://ta.wikipedia.org/wiki/வடகாடு">வடகாடு</ref> , <ref target="https://ta.wikipedia.org/wiki/பாச்சலூர்">பாச்சலூர்</ref> ,<ref target="https://ta.wikipedia.org/wiki/தாண்டிக்குடி">தாண்டிக்குடி</ref> ,<ref target="https://ta.wikipedia.org/wiki/பண்ணைக்காடு">பண்ணைக்காடு</ref> வழியாக மலைப் பாதையில் பேருந்து உள்ளது. இம்மலையில் 15 கி.மீ. தொலைவில்  <ref target="https://ta.wikipedia.org/wiki/வடகாடு_ஊராட்சி">வடகாடு</ref> (<ref target="https://ta.wikipedia.org/wiki/ஒட்டன்சத்திரம்_வட்டம்">ஒட்டன்சத்திரம் வட்டம்</ref>)ஊரின் அடர்ந்த வனப் பகுதியில் உருவாகும் சிற்றாறுகள்  <ref target="https://ta.wikipedia.org/wiki/பரப்பலாறு">பரப்பலாறு</ref> அணையில் தேங்கி,  உபரி நீர் சிறு ஆறாக <ref target="https://ta.wikipedia.org/wiki/நல்காசி_ஆறு">நல்காசி (நங்காஞ்சி ஆறு</ref>)பெயரில் <ref target="https://ta.wikipedia.org/wiki/விருப்பாச்சி_(பாளையம்)">விருப்பாட்சி</ref> என்ற கிராமத்திற்கு அருகில் <ref target="https://ta.wikipedia.org/wiki/தலையூத்து_அருவி">தலையூத்து</ref> என்ற இடத்தில் 60 அடி உயரத்திலிருந்து [[|அருவி|அருவியாக]]  விழுந்து, வடகிழக்காக ஓடி <ref target="https://ta.wikipedia.org/wiki/இடையகோட்டை">இடையகோட்டை</ref> என்ற ஊருக்கு அருகில் <ref target="https://ta.wikipedia.org/wiki/நல்காசி_ஆறு">நல்காசி</ref> <ref target="https://ta.wikipedia.org/wiki/நங்காஞ்சி_ஆறு">(நங்காஞ்சி)</ref> ஆற்றின் குறுக்கே கட்டப்பட்டுள்ள  <ref target="https://ta.wikipedia.org/wiki/நங்காஞ்சி_ஆறு">நங்காஞ்சி ஆறு</ref> <ref target="https://ta.wikipedia.org/wiki/நல்காசி_ஆறு">நல்காசி ஆறு</ref> அணையில் தேக்கப்பட்டு விவசாயத்திற்கு பயன் படுத்தப்படுகிறது.</p>
<ref target="https://ta.wikipedia.org/wiki/விருப்பாச்சி_(பாளையம்)">விருப்பாச்சி</ref> (விருப்பாட்சி)
<p><ref target="https://ta.wikipedia.org/wiki/விருப்பாச்சி_(பாளையம்)">விருப்பாட்சி</ref> ஒட்டன்சத்திரத்திற்குட்பட்ட ஒரு ஊராட்சியாகும். மேற்குத் தொடர்ச்சி மலையின் மலைகள் சூழ்ந்த <ref target="https://ta.wikipedia.org/wiki/நல்காசி_ஆறு">நல்காசி</ref> (<ref target="https://ta.wikipedia.org/wiki/நங்காஞ்சி">நங்காஞ்சி</ref>) ஆற்றின் கரையில் அமைந்துள்ள அழகான சிற்றூராகும். தமிழக அரசால் மணிமண்டபம் எழுப்பியுள்ள சுதந்திரப் போராட்ட வீரர் <ref target="https://ta.wikipedia.org/wiki/கோபால்_நாயக்கர்"><hi rend="bold">மாவீரர் கோபால் நாயக்கர்</hi></ref> பிறந்த ஊராகும். சுதந்திர இந்தியாவிற்கு முன்பு இந்த ஊரில் <ref target="https://ta.wikipedia.org/wiki/ஜமீன்தார்">ஜமீன்தார்</ref> ஆட்சி இருந்தது. ஒட்டன்சத்திரம் வட்டத்திற்குட்பட்ட <ref target="https://ta.wikipedia.org/wiki/விருப்பாச்சி_(பாளையம்)">விருப்பாச்சி</ref> ஜமீனுடன் <ref target="https://ta.wikipedia.org/wiki/வேலூர்">வேலூர்</ref> ,<ref target="https://ta.wikipedia.org/wiki/இடையகோட்டை">இடையகோட்டை</ref> ,<ref target="https://ta.wikipedia.org/wiki/சத்திரப்பட்டி">சத்திரப்பட்டி</ref> போன்ற ஜமீன்கள் நெருங்கிய தொடர்புகள் இருந்துள்ளன. <ref target="https://ta.wikipedia.org/wiki/வடகாடு">வடகாடு</ref> ,  <ref target="https://ta.wikipedia.org/wiki/பாச்சலூர்">பாச்சலூர்</ref> ,  <ref target="https://ta.wikipedia.org/wiki/தாண்டிக்குடி">தாண்டிக்குடி</ref>,  <ref target="https://ta.wikipedia.org/wiki/பண்ணைக்காடு">பண்ணைக்காடுஆகிய</ref> மலைப்பகுதியில் விளையும் மலை வாழைக்கு பெரிய சந்தை இங்கு இருந்துள்ளது. இன்றைய வாகனப் போக்குவரத்தால் தற்போது சந்தைக் கட்டிடங்கள் இடிந்து சிதைந்துள்ளன.</p>
</text></body></html>