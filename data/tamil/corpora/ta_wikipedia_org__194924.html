<html><body><text id="wikipedia_ta_wikipedia_org__194924.html" ns="0" revid="3047821" sourceurl="https://ta.wikipedia.org/wiki/%E0%AE%95%E0%AE%B2%E0%AF%8D%E0%AE%B2%E0%AE%9A%E0%AF%8D%E0%AE%9A%E0%AF%81%E0%AE%95%E0%AF%8D%E0%AE%95%E0%AE%B2%E0%AF%88" title="கல்லச்சுக்கலை" type="wikipedia">கல்லச்சுக்கலை
<figure><caption>மூனிச் நகரில் கல்லச்சுக்கலை இயந்திரம். பழைய முறை</caption></figure>
<p><hi rend="bold">கல்லச்சுக்கலை</hi> (Lithography) என்பது <ref target="https://ta.wikipedia.org/wiki/எண்ணெய்">எண்ணெயும்</ref>, நீரும் கலக்காமல் இருக்கும் என்ற கோட்பாட்டின் அடிப்படையில் உருவாக்கப்பட்ட ஒரு வரைக்கலை முறையாகும். இது பெரும்பாலும் கற்களிலோ அல்லது உலோகத்திலோ மென்மையான பகுதியின்மேல் வரையப்படும். இதனை <ref target="https://ta.wikipedia.org/wiki/சுண்ணாம்பு_அச்சுக்கல்">சுண்ணாம்பு அச்சுக்கல்</ref> என அழைப்பர். இந்த அச்சுக்கலைப் பாணியை முதன்முதலில் 1796இல் கண்டுபிடித்துச் செயலாக்கியவர் செருமனி நாட்டைச் சார்ந்த நடிகர் அலோய்சு செனெஃபெல்டர் (<hi rend="italic">Alois Senefelder</hi>) என்பவர். இவர் மேடை நாடக விளம்பரத்திற்காக மலிவான முறையில் படங்களை அச்சிடுவதற்கு இக்கலைப் பாணியைப் பயன்படுத்தினார்.</p>
கல்லச்சுக்கலையின் தத்துவம்
<p>கல்லச்சுக்கலை ஓர் எளிய வேதியியல் தத்துவத்தின் அடிப்படையில் படிமங்களை ஆக்கிட உருவாக்கப்பட்டது. ஒரு படிமத்தின் நேர்முகப் பகுதி நீர் எதிர்ப்பு (<hi rend="italic">hydrophobic</hi>) பண்புடையது என்றால், அதன் எதிர்முகப் பகுதி நீர் ஈர்ப்பு (<hi rend="italic">hydrophilic</hi>) பண்புடையதாகும். பொருத்தமான அச்சு மையும் நீர்க் கலவையும் படிமத் தட்டில் வைக்கப்படும்போது, மை நேர்முகப் பகுதியில் ஒட்டிக்கொள்ளும், நீர் எதிர்முகப் பகுதி படிமத்தை அகற்றும். </p>
<p>இதைக் கண்டுபிடித்த அலோய்சு செனெஃபெல்டெர் முதலில் சுண்ணாம்புக் கல்லைப் பயன்படுத்தினார். இதிலிருந்து "கல்லச்சுக்கலை" என்னும் பெயர் எழுந்தது. கிரேக்க மொழியில் "லித்தோசு" ("lithos" = λιθος) என்றால் "கல்" என்று பொருள். </p>
<figure><caption>கல்லச்சுக்கலை பாணியில் அச்சிடப்பட்ட <ref target="https://ta.wikipedia.org/wiki/கடற்_சாமந்தி">கடற் சாமந்திகள்</ref> படம். ஆண்டு: 1904</caption></figure>
தற்காலத்தில் கல்லச்சுக்கலை
<p>இன்று செய்தித் தாள்கள், விளம்பரச் சுவரொட்டிகள் போன்றவை ஆப்செட் முறையில் கல்லச்சுக்கலையின் அடிப்படைத் தத்துவத்தைப் பின்பற்றி பெருமளவில் அச்சிடப்படுகின்றன. அதோடு கணிணி தொழில்நுட்பமும் இணைக்கப்பட்டுள்ளது. </p>
</text></body></html>