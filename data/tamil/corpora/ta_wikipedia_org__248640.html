<html><body><text id="wikipedia_ta_wikipedia_org__248640.html" ns="0" revid="2746938" sourceurl="https://ta.wikipedia.org/wiki/%E0%AE%AE%E0%AE%A9%E0%AE%BF%E0%AE%A4_%E0%AE%89%E0%AE%B0%E0%AE%BF%E0%AE%AE%E0%AF%88%E0%AE%95%E0%AE%B3%E0%AF%8D_%E0%AE%A8%E0%AE%BE%E0%AE%B3%E0%AF%8D" title="மனித உரிமைகள் நாள்" type="wikipedia">மனித உரிமைகள் நாள்<p><ref target="https://ta.wikipedia.org/wiki/ஐக்கிய_நாடுகள்_அவை">ஐக்கிய நாடுகள் அவை</ref> <ref target="https://ta.wikipedia.org/wiki/1948">1948</ref> ஆம் ஆண்டு டிசம்பர் 10 ஆம் நாள் <hi rend="bold">உலக மனித உரிமைப் பேரறிக்கை</hi> என உலக மக்கள் அனைவருக்குமான வாழ்வுரிமைகளை பிரகடனப்படுத்தியது. அந்த நாளைக் குறிக்கும் வகையில் ஆண்டுதோறும் <ref target="https://ta.wikipedia.org/wiki/டிசம்பர்_10">டிசம்பர் 10</ref> ஆம் தேதி உலக நாடுகள் அனைத்தாலும் ”மனித உரிமை நாள்” கொண்டாடப்படுகிறது.</p>
<p><ref target="https://ta.wikipedia.org/wiki/1948">1948</ref> டிசம்பர் 10ஆம் நாள் ஒன்றுக்கூடிய <ref target="https://ta.wikipedia.org/wiki/ஐக்கிய_நாடுகள்">ஐக்கிய நாடுகளின்</ref> பொது அவையால் <ref target="https://ta.wikipedia.org/wiki/அனைத்துலக_மனித_உரிமைகள்_சட்டம்">அனைத்துலக மனித உரிமைகள் சட்டம்</ref> ஏற்றுக் கொள்ளப்பட்டதை பெருமைப்படுத்தும் பொருட்டு இந்நாள் கடைப்பிடிக்கப்படுகிறது. ஐ.நா.வின் பொது அவை நாடுகளுக்கும் தன்னார்வ நிறுவனங்களுக்கும் விடுக்கப்பட்ட வேண்டுகோளுக்கிணங்க <ref target="https://ta.wikipedia.org/wiki/1950">1950</ref> முதல், டிசம்பர் 10 ஆம் நாள் மனித உரிமைகள் நாளாக கடைப்பிடிக்கப்படுகிறது.</p>
<p>ஐக்கிய நாடுகள் அவையின் நிகழ்வுகளில் முதன்மையான இந்நாளில், <ref target="https://ta.wikipedia.org/wiki/நியூயார்க்">நியூயார்கில்</ref> அமைந்துள்ள அதன் தலைமைப்பீடத்தில் முக்கிய நிகழ்வுகள் இடம்பெறுவது வழக்கமாகும். இந்நாளில் ஐந்தாண்டுக்கு ஒரு முறை வழங்கப்படும் மனித உரிமைகளுக்கான ஐக்கிய நாடுகளின் பரிசு வழங்கப்படும். மேலும் பல அரச மற்றும் அரச சார்பற்ற நிறுவனங்களும் இந்நாளில் பல முக்கிய நிகழ்வுகளை நடத்துவது வழக்கமாகும்.</p>
நோக்கம்
<p>ஒவ்வொரு தனி மனிதனும் தான் வாழ்வதற்கான உரிமையை பெறுவதும், மற்ற மனிதரையும் வாழ விடும் நெறிமுறையை உணர்த்துவதே இப்பிரகடனத்தின் முக்கியக் கருத்தாகும். எல்லா மனிதர்களும் சுதந்திரமானவர்களாகவும், உரிமையிலும், கண்ணியத்திலும் ஒருவருக்கொருவர் சமமானவர்கள் என்பதை இப்பிரகடனம் வலியுறுத்துகிறது. <ref target="https://ta.wikipedia.org/wiki/இனம்">இனம்</ref>, <ref target="https://ta.wikipedia.org/wiki/நிறம்">நிறம்</ref>, <ref target="https://ta.wikipedia.org/wiki/பாலினம்">பாலினம்</ref>, <ref target="https://ta.wikipedia.org/wiki/மொழி">மொழி</ref>, <ref target="https://ta.wikipedia.org/wiki/மதம்">மதம்</ref>, <ref target="https://ta.wikipedia.org/wiki/அரசியல்">அரசியல்</ref>, <ref target="https://ta.wikipedia.org/wiki/நாடு">நாடு</ref>, சமுதாய தோன்றல், <ref target="https://ta.wikipedia.org/wiki/சொத்து">சொத்து</ref>, <ref target="https://ta.wikipedia.org/wiki/பிறப்பு">பிறப்பு</ref> அல்லது சமூக உயர்வு போன்ற எந்த வித வேறுபாடுகளும் இன்றி ஒவ்வொரு மனிதனும் வாழ்வதன் அவசியத்தையும் உணர்த்தவே இந்நாள் கொண்டாடப்படுகிறது.</p>
வெளியிணைப்புகள்
<list type="unordered"><item><ref target="http://www.un.org/events/humanrights/">மனித உரிமைகள் நாள் (ஐநா)</ref> (ஆங்கில மொழியில்)</item></list>
</text></body></html>