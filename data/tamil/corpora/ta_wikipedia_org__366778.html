<html><body><text id="wikipedia_ta_wikipedia_org__366778.html" ns="0" revid="2349055" sourceurl="https://ta.wikipedia.org/wiki/%E0%AE%95%E0%AE%B1%E0%AF%8D%E0%AE%B1%E0%AE%B2%E0%AE%BF%E0%AE%B2%E0%AF%8D_%E0%AE%9A%E0%AE%BF%E0%AE%A8%E0%AF%8D%E0%AE%A4%E0%AE%A9%E0%AF%88%E0%AE%AF%E0%AE%BF%E0%AE%A9%E0%AF%8D_%E0%AE%AA%E0%AE%99%E0%AF%8D%E0%AE%95%E0%AF%81" title="கற்றலில் சிந்தனையின் பங்கு" type="wikipedia">கற்றலில் சிந்தனையின் பங்குசிந்தனை
<p>	சிந்தித்தல் என்பது ஓர் அறிவார்ந்த செயலாகும்.  உளவியல் நோக்கில் சிந்தனை என்பது புறத்துhண்டல்களால் நம் உள்ளத்தில் ஏற்படும் அல்லது தொடர்ந்து நிகழ்கின்ற ஒரு மனச்செயலாகும்.  ஒரு குறிக்கோளை அல்லது நோக்கத்தை அல்லது முடிவை அடைவதற்கான வழி தேடும் மனத்தளவிலான முயற்சியே சிந்தனை என்றும் கூறலாம்.  மேலும் சிந்தனை என்பது அறிதல் திறனின் கூறாகும்.</p>
கற்றலில் சிந்தனையின் பங்கு
<p>	படித்தவற்றை வாழ்க்கையில் பல்வேறு சூழ்நிலைகளில் பயன்படுத்தி வெற்றி காணும் திறமையைக் கற்றல் என்று கூறுவது ஒன்றும் மிகையாகாது.  கற்றவற்றை வாழ்க்கையில் பயன்படுத்த உதவுவது சிந்தனையாகும்.  ஒரு கருத்தைக் கற்கும்போதே அது சரியா? தவறா? இதை அப்படியே வைத்துக்கொள்ளலாமா? அல்லது மாற்றி அமைக்கலாமா? எளிமைப்படுத்தலாமா? விரிவுபடுத்தலாமா? என்று பல வகையில் சிந்திப்பதை ஆக்கப்பூர்வமாகக் கற்றல் என்று கூறலாம்.  இதனைப் புரிதல் என்றும் கூறலாம்.
	பழைய அனுபவங்களைச் சிந்தித்து அவற்றுடன் புதிய அனுபவத்தைப் பொருத்திப் பார்த்து ஒரு முடிவுக்கு வருவது குவிசிந்தனை என்று கூறுகின்றோம்.  பழைய அனுபவத்துடன் புதிய அனுபவத்தை பொருத்திப் பார்த்து மேலும் ஒரு புதிய அனுபவத்தை பெற முயற்சிப்பதை விரி சிந்தனை என்று கூறுகின்றோம்.
	புலன்காட்சி நினைவு போன்ற பலவும் ஆய்ந்தறிதலில் பயன்படுத்தப்படுவதால் ஆய்ந்தறிதல் சிந்தனையின் முழுச் செயல் ஆகும்.  ஒருவனது ஆய்வுத்திறன் அவன் பெற்றுள்ள அனுபவத்தையும் சிந்திக்கும் திறனையும் பொறுத்தே அமைகிறது.
	ஒரு குறிப்பிட்ட இலக்கை அடைய முயலும் ஒருவனுக்குத் தடைகள் ஏற்படும்போது, அவனுக்குப் பிரச்சனை ஏற்படுகிறது.  பிரச்சனைகள் இல்லையெனில் ஆய்தல் தேவைப்படாது.  ஆய்வில் காணப்படும் பல்வேறு படிகளைப் பற்றி ஜான்டூயி கூறுபவன:
1.	பிரச்சினையை உணர்தல்
2.	பிரச்சனைத் தீர்க்கவல்ல விவரங்களைத் திரட்டுதல்
3.	கருதுகோள்கள் அமைத்தல்
4.	கருதுகோளைச் செயல்படுத்தித் தீர்வுகாண முயலுதல்
5.	முடிவினை எட்டுதல்
6.	முடிவினைச் சோதித்து அறிதல்
	பல செய்திகளை ஒப்பிட்டு ஆராய்ந்து பார்த்து அவற்றினின்றும் சில பொது விதிகளை வருவித்தல் தொகுத்தறி அனுமானமாகும்.  எடுத்துக்காட்டாக திடப் பொருள் வெப்பத்தால் விரிவடைகிறது.  நீர் வெப்பத்தால் விரிவடைகிறது.  வாயு வெப்பத்தால் விரிவடைகிறது.  எனவே, பொருள்கள் வெப்பத்தால் விரிவடைகின்றன என்ற ஒரு முடிவுக்கு வருகிறோம்.  இதனை தொகுத்தறி முறை எனலாம்.
	ஒரு பொது விதியை பல தனிப்பட்ட நிகழ்ச்சிகளுக்கும், நிலைமைகளக்கும் பயன்படுத்திப் பார்த்தல் பகுத்தறி அனுமானமாகும்.  எடுத்துக்காட்டக பொருள்கள் வெப்பத்தால் விரிவடைகின்றன என்ற பொது விதியிலிருந்து இரும்பு, தங்கம், வெள்ளி, பாதரசம் போன்றவை வெப்பத்தால் விரிவடைகின்றன என்பதை அறித்து கொள்ளலாம் இதனைப் பகுத்தறி முறை எனலாம்.</p>
சிந்தனையும் மொழியும்
<p>	தன் எண்ணங்களை பிறருக்கு இயம்பவும், பிறர் கருத்துக்களை அறியவும் மொழித்திறன் தேவைப்படுகிறது.  சிந்திப்பதற்கு மொழி பயன்படுகிறது.  மொழியின் வளர்ச்சிக்கும் சிந்தனை உதவுகிறது.  குழந்தைகளின் அறிவு வளர வளர தம் சிந்தனையில் மொழியை அதிகம் பயன்படுத்துகின்றனர்.  இதன் புதிய பொருள்களையும், கருத்தையும், செயல்களையும் கற்பனை செய்ய முடியும்.  மொழி குழந்தைகளது சிந்தனையின் தன்மை, தரத்தை உயர்த்தும் ஒரு கருவியாக செயல்படுகிறது.</p>
</text></body></html>