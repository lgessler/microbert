<html><body><text id="wikipedia_ta_wikipedia_org__295868.html" ns="0" revid="3365724" sourceurl="https://ta.wikipedia.org/wiki/%E0%AE%95%E0%AE%B3%E0%AE%A9%E0%AE%BF%E0%AE%AA%E0%AF%8D_%E0%AE%AA%E0%AE%B3%E0%AF%8D%E0%AE%B3%E0%AE%A4%E0%AF%8D%E0%AE%A4%E0%AE%BE%E0%AE%95%E0%AF%8D%E0%AE%95%E0%AF%81%E0%AE%A4%E0%AF%8D_%E0%AE%A4%E0%AF%8A%E0%AE%9F%E0%AE%B0%E0%AF%81%E0%AE%A8%E0%AF%8D%E0%AE%A4%E0%AF%81%E0%AE%AA%E0%AF%8D_%E0%AE%AA%E0%AE%BE%E0%AE%A4%E0%AF%88" title="களனிப் பள்ளத்தாக்குத் தொடருந்துப் பாதை" type="wikipedia">களனிப் பள்ளத்தாக்குத் தொடருந்துப் பாதை
<p><hi rend="bold">களனிப் பள்ளத்தாக்குத் தொடருந்துப் பாதை</hi> (<hi rend="italic">Kelani Valley Railway Line</hi>, களனிவெளிப் புகையிரத சேவை) <ref target="https://ta.wikipedia.org/wiki/இலங்கை">இலங்கையின்</ref> <ref target="https://ta.wikipedia.org/wiki/கொழும்பு_மாவட்டம்">கொழும்பு</ref> மாவட்டத்தையும், <ref target="https://ta.wikipedia.org/wiki/கேகாலை_மாவட்டம்">கேகாலை</ref>, மற்றும் <ref target="https://ta.wikipedia.org/wiki/இரத்தினபுரி_மாவட்டம்">இரத்தினபுரி</ref> மாவட்டங்களின் சில பகுதிகளையும் இணைக்கும் <ref target="https://ta.wikipedia.org/wiki/இலங்கை_தொடருந்து_போக்குவரத்து">தொடருந்துப் பாதை</ref> ஆகும். களனிவெளிப் பாதை முழுவதும் 1,676 மிமீ(5 அடி6அங்) அகலம் கொண்ட ஒற்றைப் பாதையாகும்.<ref target="https://ta.wikipedia.org/wiki/முதற்_பக்கம்#cite_note-Rampala-1">[1]</ref></p>
பாதை வழி
<figure><caption>நுகேகொடை தொடருந்து நிலையம்</caption></figure>
<p>களனிவெளிப் பாதை கொழும்பு <ref target="https://ta.wikipedia.org/wiki/மருதானை">மருதானை</ref> தொடருந்து நிலையத்தில் இருந்து தென்கிழக்கு நோக்கிச் செல்கிறது. இது முக்கிய கொழும்பு புறநகர்களான <ref target="https://ta.wikipedia.org/wiki/நுகேகொடை">நுகேகொடை</ref>, மகரகமை வழியாக சென்று கிழக்குப் பதிக்கு நகருகிறது. இது ஹோமகமையில் <ref target="https://ta.wikipedia.org/wiki/இ-01_அதிவேக_நெடுஞ்சாலை_(இலங்கை)">தெற்கு அதிவேக நெடுஞ்சாலையைக்</ref> கடந்து <ref target="https://ta.wikipedia.org/wiki/அவிசாவளை">அவிசாவளையைச்</ref> சென்றடைகிறது.</p>
<p>இப்பாதையில் உள்ள முக்கிய தொடருந்து நிலையங்கள் <ref target="https://ta.wikipedia.org/wiki/கோட்டை_தொடருந்து_நிலையம்">கொழும்பு கோட்டை</ref>, மருதானை, நாரகேன்பிட்டி, <ref target="https://ta.wikipedia.org/wiki/நுகேகொடை">நுகேகொடை</ref>, மகரகமை, பன்னிப்பிட்டி, கொட்டாவை, ஓமகமை, மீகொடை, பாதுக்கை, கொஸ்கமை, <ref target="https://ta.wikipedia.org/wiki/அவிசாவளை">அவிசாவளை</ref> ஆகியனவாகும்.</p>
வரலாறு
குற்றகலப் பாதை
<p>களனிவெளிப் பாதை 2<ref target="https://ta.wikipedia.org/wiki/அடி_(அளவை)">அடி</ref>6<ref target="https://ta.wikipedia.org/wiki/அங்குலம்">அங்</ref>(762<ref target="https://ta.wikipedia.org/wiki/மில்லிமீட்டர்">மிமீ</ref>) <ref target="https://ta.wikipedia.org/wiki/பெருந்தோட்டம்">பெருந்தோட்டங்களின்</ref> தேவைகளுக்காக <ref target="https://ta.wikipedia.org/wiki/குற்றகலப்_பாதை">குற்றகலப் பாதைப்</ref> பணிகள் 1899 ஆம் ஆண்டில் ஆரம்பிக்கப்பட்டு 1902 செப்டம்பர் 15 ஆம் நாள் <ref target="https://ta.wikipedia.org/wiki/கொழும்பு">கொழும்பில்</ref> இருந்து <ref target="https://ta.wikipedia.org/wiki/அவிசாவளை">அவிசாவளை</ref> வரை சேவைக்கு விடப்பட்டது.<ref target="https://ta.wikipedia.org/wiki/முதற்_பக்கம்#cite_note-Ferguson-2">[2]</ref> 1903 செப்டம்பர் 14 இல் <ref target="https://ta.wikipedia.org/wiki/எட்டியாந்தோட்டை">எட்டியாந்தோட்டை</ref> வரை சேவை நீடிக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-Ferguson-2">[2]</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref> 1912 ஆம் ஆண்டில் இதன் கிளைப் பாதை ஒன்று அவிசாவளையில் இருந்து <ref target="https://ta.wikipedia.org/wiki/இரத்தினபுரி">இரத்தினபுரி</ref> வரை 1912 சனவரி 15 இலும், பின்னர் டெலா வரை 1916 ஏப்ரல் 3 அன்றும், ஓப்பநாயக்க வரை 1919 மே 2 அன்றும் ஆரம்பிக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-Ferguson-2">[2]</ref> அவிசாவளை - எட்டியாந்தோட்டைப் பாதை 1942 ஆம் ஆண்டில் மூடப்பட்டது. ஓமகமை - ஓப்பநாயக்க பாதை 1973 ஆம் ஆண்டில் மூடப்பட்டது.</p>
<p>1978 ஆம் ஆண்டில் அவிசாவளை வரையான சேவை மீண்டும் ஆரம்பிக்கப்பட்டது.</p>
பாதை அகலப்படுத்தல்
<p>1992-ஆம் ஆண்டில் குற்றகலப் பாதையை 1,676 மிமீ(5 அடி6அங்) <ref target="https://ta.wikipedia.org/wiki/அகலப்_பாதை">அகலப் பாதையாக</ref> மாற்றும் திட்டம் ஆரம்பிக்கபட்டது. 1996-ஆம் ஆண்டில் கொழும்பில் இருந்து <ref target="https://ta.wikipedia.org/wiki/அவிசாவளை">அவிசாவளை</ref> வரை 58 கிமீ தூரம் பாதை அகலப்படுத்தப்பட்டது. அவிசாவளைக்கு அப்பாலான பாதைகள் முற்றாக மூடப்பட்டன. அவிசாவளைக்கும் எட்டியாந்தோட்டை, மற்றும் ஒப்பநாயக்கா வரையுமான பாதைகளில் தற்போது பாழடைந்த தொடருந்து நிலையங்களும், பாலங்களுமே காணப்படுகின்றன.</p>
மேற்கோள்கள்

<list type="unordered"><item><ref target="http://bbs.keyhole.com/ubb/download.php?Number=1276964">Kelani Valley Railway Line in Google Earth</ref></item>
<item><ref target="http://maps.google.com/maps/mm?q=http://bbs.keyhole.com/ubb/download.php%3FNumber%3D1276964&amp;t=k&amp;om=1&amp;ie=UTF8&amp;hl=en">Kelani Valley Railway Line in Google Maps</ref></item>
</list>
</text></body></html>