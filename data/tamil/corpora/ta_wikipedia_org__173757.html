<html><body><text id="wikipedia_ta_wikipedia_org__173757.html" ns="0" revid="3449933" sourceurl="https://ta.wikipedia.org/wiki/%E0%AE%B5%E0%AE%BF%E0%AE%B7%E0%AF%8D%E0%AE%A3%E0%AF%81" title="விஷ்ணு" type="wikipedia">விஷ்ணு
<figure><caption>பூதேவி மற்றும் ஸ்ரீதேவியுடன், நாபிக் கமலத்தில் <ref target="https://ta.wikipedia.org/wiki/பிரம்மன்">பிரம்மனுடன்</ref> கூடிய மகாவிஷ்ணுவின் பஞ்சலோக சிலை</caption></figure>
<figure><caption>தியான நிலையில் நான்கு கைகளுடன் கூடிய விஷ்ணுவின் சிற்பம், <ref target="https://ta.wikipedia.org/wiki/அரசு_அருங்காட்சியகம்,_மதுரா">அரசு அருங்காட்சியகம், மதுரா</ref></caption></figure>
<p><hi rend="bold">விஷ்ணு</hi> என்பவர் <ref target="https://ta.wikipedia.org/wiki/இந்து_சமயம்">இந்து சமயத்தின்</ref> முக்கியமான கடவுள்களில் ஒருவரும் <ref target="https://ta.wikipedia.org/wiki/வைணவ_சமயம்">வைணவ சமயத்தின்</ref> முழுமுதற் கடவுளும் ஆவார். <ref target="https://ta.wikipedia.org/wiki/மும்மூர்த்திகள்">மும்மூர்த்திகளில்</ref> ஒருவரான விஷ்ணு மூவுலகையும் காப்பவராக இருக்கிறார்.இவர் பிறப்பும்,இறப்பும் இல்லா பரம்பொருளாக இருப்பதால் <ref target="https://ta.wikipedia.org/wiki/பரப்பிரம்மன்">பரப்பிரம்மன்</ref>,பரமாத்மா என்ற பெயர்களில் அழைக்கப்படுகிறார்.</p>
<p>விஷ்ணு என்ற சொல்லுக்கு எங்கும் நிறைந்திருப்பவர் என்று பொருள். வைணவ சமயத்தின் படி, <ref target="https://ta.wikipedia.org/wiki/பரப்பிரம்மன்">பரப்பிரம்மனான</ref> விஷ்ணு, உலகில் அதர்மம் தலைதூக்கும் போது தர்மத்தை நிலைநாட்ட பல்வேறு அவதாரங்கள் எடுப்பார் என்று கூறப்படுகிறது. அதன்படி அவர் எடுத்த தசாவதாரங்களில் <ref target="https://ta.wikipedia.org/wiki/ராமர்">ராம</ref> மற்றும் <ref target="https://ta.wikipedia.org/wiki/கிருட்டிணன்">கிருஷ்ண</ref> அவதாரங்கள் குறிப்பிடத்தக்கனவாகும்.</p>
<p>நாராயணன், வாசுதேவன், ஜகன்நாதர், விதோபர், ஹரி,<ref target="https://ta.wikipedia.org/wiki/திருமால்">திருமால்</ref> என்று பல பெயர்களால் விஷ்ணு அறியப்படுகிறார். இவர் நீல நிற தோற்றத்தில் கீழ் வலது கையில் கௌமேதகியும் கீழ் இடது கையில் பத்மாவும் மேல் வலது கையில் சுதர்சனமும் மேல் இடது கையில் பாஞ்சஜன்யமும் , தாங்கிய தோற்றத்துடன் காணப்படுகிறார். மேலும் இவர் பாற்கடலில் <ref target="https://ta.wikipedia.org/wiki/திருமகள்">லட்சுமி தேவியுடன்</ref> <ref target="https://ta.wikipedia.org/wiki/ஆதிசேசன்">ஆதிசேஷன்</ref> என்ற நாக படுக்கையில் படுத்திருப்பதாக நம்பப்படுகிறது.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>விஷ்ணுவின் வாகனமாக <ref target="https://ta.wikipedia.org/wiki/கருடன்,_புராணம்">கருடனும்</ref>, அருவ வடிவமாகக் <ref target="https://ta.wikipedia.org/wiki/சாளக்கிராமம்">சாளக்கிராமமும்</ref> கருதப்படுகிறது.</p>
<p>இந்துக்கோவில்களில் சயனக் கோலத்தில் மூலவராக இருக்கும் ஒரே இறைவன் இவரே. <ref target="https://ta.wikipedia.org/wiki/திருவரங்கம்">திருவரங்கம்</ref> போன்ற வைணவத்தலங்களில் இந்தத் திருக் கோலமுள்ளது.<ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/விஷ்ணு">விஷ்ணு</ref> தனக்கு வலப்புறம் பிரம்மாவை படைப்பதற்கும் இடப்புறம் சிவனை அழிப்பதற்காகவும் தோற்றுவித்தார் என வேதவியாசரால் இயம்பப்படுகிறது.</p>
<p>இதிகாசங்களான <ref target="https://ta.wikipedia.org/wiki/மகாபாரதம்">மகாபாரதம்</ref> இவருடைய கிருஷ்ண அவதாரத்தினையும், <ref target="https://ta.wikipedia.org/wiki/இராமாயணம்">இராமாயணம்</ref> இராம அவதாரத்தினையும் விளக்குகிறது. <ref target="https://ta.wikipedia.org/wiki/பாகவத_புராணம்">பாகவத புராணம்</ref>, <ref target="https://ta.wikipedia.org/wiki/அரி_வம்சம்">அரி வம்சம்</ref>, <ref target="https://ta.wikipedia.org/wiki/விஷ்ணு_புராணம்">விஷ்ணு புராணம்</ref>,  <ref target="https://ta.wikipedia.org/wiki/மச்சபுராணம்">மச்சபுராணம்</ref>, <ref target="https://ta.wikipedia.org/wiki/வாமன_புராணம்">வாமன புராணம்</ref> உள்ளிட்ட பன்னிரு புராண நூல்கள் விஷ்ணுவின் பெருமைகளை விவரிக்கின்றன.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
குணநலன்கள்
<p>விஷ்ணுவின் குணங்களாக நான்கு குணங்கள் கூறப்பெறுகின்றன. அவையாவன,</p>
<list type="ordered"><item>வாத்சல்யம் – தாய்ப்பசுவின் கன்று கொள்கின்ற அன்பு.</item>
<item><ref target="https://ta.wikipedia.org/wiki/சுவாமித்துவம்">சுவாமித்துவம்</ref> – கடவுள்களுக்கெல்லாம் தலைமையேற்கும் சிறப்பு.</item>
<item><ref target="https://ta.wikipedia.org/wiki/சௌசீல்யம்">சௌசீல்யம்</ref> – ஏற்றத்தாழ்வின்றி நட்பு பாராட்டுவது.</item>
<item><ref target="https://ta.wikipedia.org/wiki/சௌலப்யம்">சௌலப்யம்</ref> – கடவுளின் எளிமையை குறிப்பது.</item></list>
<p>இந்த நான்கு குணங்களும் விஷ்ணுவுடைய கிருஷ்ண அவதாரத்தில் வெளிப்பட்டதாகவும் கருதப்பெறுகிறது. <ref target="https://ta.wikipedia.org/wiki/அர்சுனன்">அர்ஜூனனின்</ref> தவறை நோக்காது, பாரத போரினை நிகழ்த்தியமை வாத்சல்யமாகவும், அர்ஜூனனுக்கு தன்னுடைய பரத்துவத்தை விளக்கியமை சுவாமித்தரமாகவும், குசேலனிடம் நட்பு பாராட்டியமை சௌசீல்யமாகவும், இறைவனாகிய விஷ்ணு மனிதனாக  அவதரித்தது சௌலப்யமாகவும் சொல்லப்பெறுகிறது.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
விஷ்ணுவின் அவதாரங்கள்
<p>உலகில் அதர்மம் தலையெடுக்கும்போது விஷ்ணு உலகில் அவதரித்து உலகைக் காப்பதாக வைணவர்கள் கருதுகின்றனர். இதற்காக விஷ்ணு எடுத்த அவதாரங்களை சப்தாவதாரம், தசாவதாரம் என எண்ணிக்கை அடிப்படையில் குறித்துவைக்கின்றனர். <ref target="https://ta.wikipedia.org/wiki/பாகவத_புராணம்">பாகவத புராணத்தில்</ref> விஷ்ணு இருபத்தைந்து அவதாரங்களை எடுத்ததாகக் கூறப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
<p>விஷ்ணுவின் அவதாரங்களை அவதாரம், ஆவேசம், அம்சம் என பிரிக்கின்றார்கள்.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<list type="ordered"><item>அவதாரம் – முழு சக்தியை கொண்டது.</item>
<item>ஆவேசம் – தேவையின் போது மட்டும் சக்தி கொண்டவனாகுதல்.</item>
<item>அம்சம் – விஷ்ணு சக்தியின் ஒரு பகுதி ஓர் உருக்கொண்டு வெளிப்படுவது.</item></list>
வாயு புராணம்
<p>அசுரகுருவான <ref target="https://ta.wikipedia.org/wiki/சுக்கிரன்_(நவக்கிரகம்)">சுக்கிராச்சாரியாரின்</ref> மனைவியை விஷ்ணு கொன்றதால், அவரை  ஏழுமுறை மனிதனாக பூமியில் பிறக்கும் படி சுக்கிராச்சாரியார் சபித்தார். இதனால் <ref target="https://ta.wikipedia.org/wiki/தத்தாத்ரேயர்">தத்தாத்ரேயர்</ref>, <ref target="https://ta.wikipedia.org/wiki/பரசுராமர்">பரசுராமர்</ref>, <ref target="https://ta.wikipedia.org/wiki/இராமர்">இராமர்</ref>, <ref target="https://ta.wikipedia.org/wiki/வியாசர்">வியாசர்</ref>, <ref target="https://ta.wikipedia.org/wiki/கிருட்டிணன்">கிருஷ்ணன்</ref>, <ref target="https://ta.wikipedia.org/wiki/உபேந்திரன்">உபேந்திரன்</ref>, <ref target="https://ta.wikipedia.org/wiki/கல்கி_(அவதாரம்)">கல்கி</ref> முதலிய சப்த அவதாரங்களை விஷ்ணு எடுத்ததாக இதில் கூறப்படுகிறது.</p>
அக்னி புராணம்
<p>விஷ்ணுவும் லட்சுமியும் <ref target="https://ta.wikipedia.org/wiki/பாற்கடல்">பாற்கடலில்</ref> தனித்திருக்கும் வேளையில் சனகாதி முனிவர்கள் விஷ்ணுவைக் காண வந்தார்கள். அவர்களை ஜெயன், விஜயன் எனும் இரு வாயிற்காவலர்களும் தடுத்தனர். இறைவனின் தரிசனத்திற்கு வந்த தங்களைத் தடுத்தமையால் கோபம் கொண்ட முனிவர்கள் வாயிற்காவலர்களைக் கொடூர அசுரர்களாகப் பிறக்கும்படி சாபமிட்டனர். இதையறிந்த விஷ்ணு தன்னுடைய வாயிற்காவலர்கள் அரக்கர்களாகப் பிறக்கும் போது, அவர்களை ஆட்கொள்ள தசாவதாரம் எடுத்ததாகக் காரணம் சொல்லப்படுகிறது.</p>
<p>பத்து அவதாரங்கள் அல்லது தசாவதாரங்கள் என்று கூறப்படுவன:</p>
<list type="ordered"><item><ref target="https://ta.wikipedia.org/wiki/மச்ச_அவதாரம்">மச்ச அவதாரம்</ref></item>
<item><ref target="https://ta.wikipedia.org/wiki/கூர்ம_அவதாரம்">கூர்ம அவதாரம்</ref></item>
<item><ref target="https://ta.wikipedia.org/wiki/வராக_அவதாரம்">வராக அவதாரம்</ref></item>
<item><ref target="https://ta.wikipedia.org/wiki/நரசிம்மர்">நரசிம்ம அவதாரம்</ref></item>
<item><ref target="https://ta.wikipedia.org/wiki/வாமனர்">வாமண அவதாரம்</ref></item>
<item><ref target="https://ta.wikipedia.org/wiki/பரசுராமர்">பரசுராம அவதாரம்</ref></item>
<item><ref target="https://ta.wikipedia.org/wiki/இராமர்">இராம அவதாரம்</ref></item>
<item><ref target="https://ta.wikipedia.org/wiki/பலராமர்">பலராம அவதாரம்</ref></item>
<item><ref target="https://ta.wikipedia.org/wiki/கிருட்டிணன்">கிருஷ்ண அவதாரம்</ref></item>
<item><ref target="https://ta.wikipedia.org/wiki/கல்கி_(அவதாரம்)">கல்கி அவதாரம்</ref></item></list>
<p>பௌத்த மதத்தினை தோற்றுவித்தவரான <ref target="https://ta.wikipedia.org/wiki/கௌதம_புத்தர்">கௌதம புத்தரும்</ref> விஷ்ணுவின் தசாவதாரங்களில் ஒருவராகக் கருதப்படுகிறார். மேலும் திருபாற்கடலை கடையும் போது அசுரர்களை மயக்கிய தேவி மோகினியும் மகாவிஷ்ணுவின் அவதாரங்களில் ஒன்றாகவே கருதப்படுகிறது.  இதுகுறித்து புராணங்களிலும் செய்திகளுள்ளது. அத்துடன் மகாபலிபுரத்தில் அரியரன் சிற்பத்தின் மேல் உள்ள கல்வெட்டொன்றில் தசாவதாரம் குறித்து கீழ்க்கண்ட வடமொழி சுலோகம் எழுதப்பெற்றுள்ளது.இவற்றில் 105 தலங்கள் இந்தியாவிலும், ஒன்று <ref target="https://ta.wikipedia.org/wiki/நேபாளம்">நேபாளிலும்</ref> உள்ளன. கடைசியாக உள்ள இரு தலங்கள் இவ்வுலகில் இல்லை</p>
மத்சய கூர்ம வராஹஸ்ச நாரசிம்மஸ்ச வாமணஹ
ராமோ ராமஸ்ச ராமாஸ்ச <hi rend="bold">புத்தக்</hi> கல்கீ தசாஸ்மிருதா:<ref target="https://ta.wikipedia.org/wiki/முதற்_பக்கம்#cite_note-7">[7]</ref>
<p>(ஆனால் வைணவ நூல்களில் புத்தர் குறித்த குறிப்புகள் இல்லை.)</p>
<p><hi rend="bold">ஸ்ரீ மத் பாகவதம்</hi></p>
<p>இதில் பகவான் விஷ்ணு மொத்தம் 24 அவதாரங்கள் எடுத்ததாக கூறப்படுகிறது. அவை:-                                    1.<ref target="https://ta.wikipedia.org/wiki/சனகாதி_முனிவர்கள்">சனகாதி முனிவர்கள்</ref></p>
<p>2.<ref target="https://ta.wikipedia.org/wiki/ஆதிபுருஷர்">ஆதிபுருஷ அவதாரம்</ref></p>
<p>3.<ref target="https://ta.wikipedia.org/wiki/வராக_அவதாரம்">வராக அவதாரம்</ref></p>
<p>4.<ref target="https://ta.wikipedia.org/wiki/நாரதர்">நாரத அவதாரம்</ref></p>
<p>5.<ref target="https://ta.wikipedia.org/wiki/நர-நாராயணன்">நரநாரயண அவதாரம்</ref></p>
<p>6.<ref target="https://ta.wikipedia.org/wiki/கபிலா">கபில அவதாரம்</ref></p>
<p>7.<ref target="https://ta.wikipedia.org/wiki/யக்ஞர்">யக்ஞ அவதாரம்</ref></p>
<p>8.<ref target="https://ta.wikipedia.org/wiki/ரிசபநாதர்">ரிஷபதேவ அவதாரம்</ref></p>
<p>9.<ref target="https://ta.wikipedia.org/wiki/பிருது">பிருது அவதாரம்</ref></p>
<p>10.<ref target="https://ta.wikipedia.org/wiki/ஹயக்ரீவர்">ஹயக்கிரீவ அவதாரம்</ref></p>
<p>11.<ref target="https://ta.wikipedia.org/wiki/அம்சம்_(அவதாரம்)">அம்ச அவதாரம்</ref></p>
<p>12.<ref target="https://ta.wikipedia.org/wiki/வியாசர்">வியாச அவதாரம்</ref></p>
<p>13.<ref target="https://ta.wikipedia.org/wiki/மச்ச_அவதாரம்">மச்ச அவதாரம்</ref></p>
<p>14.<ref target="https://ta.wikipedia.org/wiki/கூர்ம_அவதாரம்">கூர்ம அவதாரம்</ref></p>
<p>15.<ref target="https://ta.wikipedia.org/wiki/தன்வந்திரி">தன்வந்திரி அவதாரம்</ref></p>
<p>16.<ref target="https://ta.wikipedia.org/wiki/மோகினி">மோகினி அவதாரம்</ref></p>
<p>17.<ref target="https://ta.wikipedia.org/wiki/நரசிம்மர்">நரசிம்ம அவதாரம்</ref></p>
<p>18.<ref target="https://ta.wikipedia.org/wiki/வாமனர்">வாமன அவதாரம்</ref></p>
<p>19.<ref target="https://ta.wikipedia.org/wiki/பரசுராமர்">பரசுராம அவதாரம்</ref></p>
<p>20.<ref target="https://ta.wikipedia.org/wiki/இராமர்">ராம அவதாரம்</ref></p>
<p>21.<ref target="https://ta.wikipedia.org/wiki/தத்தாத்ரேயர்">தத்தாத்ரேய அவதாரம்</ref></p>
<p>22.<ref target="https://ta.wikipedia.org/wiki/பலராமன்">பலராம</ref> <ref target="https://ta.wikipedia.org/wiki/கிருட்டிணன்">கிருஷ்ண அவதாரம்</ref></p>
<p>23.<ref target="https://ta.wikipedia.org/wiki/கௌதம_புத்தர்">புத்த அவதாரம்</ref></p>
<p>24.<ref target="https://ta.wikipedia.org/wiki/கல்கி_(அவதாரம்)">கல்கி அவதாரம்</ref></p>
கடவுளுடனான உறவு
<p>இந்துக் கடவுளும் சிவனின் மனைவியுமான பார்வதி தேவியின் சகோதரனாக விஷ்ணு கூறப்படுகிறார். விஷ்ணுவின் கண்ணீரில் இருந்து தோன்றிய வள்ளி மற்றும் தெய்வானையை சிவன்-பார்வதி மைந்தனான  முருகப்பெருமான் மணந்து விஷ்ணுவின் மருமகன் ஆனார். மேலும் பிரம்ம தேவனை தன் நாபியிலிந்து படைத்து அவருக்கு தந்தையானவர் . மேலும் பிரம்மனால் சிவன் படைக்கப்பட்டதால் சிவனுக்கு தாத்தா ஆகிறார் விஷ்ணு.</p>
<p>தேவர்களும், அசுரர்களும் <ref target="https://ta.wikipedia.org/wiki/திருப்பாற்கடல்">பாற்கடலைக்</ref> கடைந்து <ref target="https://ta.wikipedia.org/wiki/அமுதம்">அமுதம்</ref> பெற்றப் பின்பு, அமுதத்தினை அசுரர்கள் அருந்தினால் சாகாவரம் பெற்றவர்களாக ஆகிவிடுவார்கள் எனப் பயந்த தேவர்கள், விஷ்ணுவிடம் வேண்டினர். விஷ்ணு மோகினி என்னும் பெண் அவதாரமெடுத்து அசுரர்களை மயக்கி, தேவர்களுக்கு மட்டும் அமுதம் கிடைக்கப்பெறச் செய்தார். </p>
விஷ்ணு நாமாவளி
<p>விஷ்ணு நாமாவளி என்பது திருமாலின் வேறுபட்ட பெயர்களின் தொகுப்பாகும். <hi rend="italic">நாம ஆவளி</hi> என்பதற்கு பெயர்களின் வரிசை என்று பொருளாகும். கோவிந்த நாமாவளி, சத்யநாராயண அஷ்டோத்திர சதநாமாவளி, விஷ்ணு சஹஸ்ரநாமம் அவற்றில் குறிப்பிடத்தக்கன. இதில் விஷ்ணு சஹஸ்ரநாமம் வைணவத்தலங்களில் மந்திரமாக மூலவரின் முன் மட்டுமல்லாது பெரும்பான்மையானோரால் தினமும் இல்லத்திலும் ஓதப்படுவதாக உள்ளது.</p>
விஷ்ணுவிற்கு அனுஷ்டிக்கும்  விரதங்கள்
<p>உலகத்தில் உள்ள வைணவர்கள் பொதுவாக  இருபத்து நான்கு ஏகாதசி விரதங்களை கடைபிடிக்கின்றனர் .இவ்விரதங்களைப் கடைபிடித்து  திருமாலின் அருளை பெற்று நீங்காத செல்வம் பெறலாம்.</p>
<p><ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
விஷ்ணுவின் மற்ற விரதங்கள்
<p>ஏகாதசி விரதத்தை தவிர்த்து மற்றபடி வைணவர்கள் ஒவ்வொரு பெளர்ணமி அன்றும் சத்ய நாராயண விரதம் மேற்கொள்வர் . இதை தவிர்த்து நரசிம்ம விரதம் , இராம நவமி விரதம் போன்ற விரதங்களை விஷ்ணுவின் அந்தந்த அவதார ஜெயந்தி அன்று மேற்கொள்வர் .</p>
விஷ்ணுவிற்கு கொண்டாடும் பண்டிகைகள்
<p>கிருஷ்ணரும் சத்யபாமாவும் நரகாசுரனை அழித்ததால் தீபாவளிப் பண்டிகையையும்  , வராஹ ஜெயந்தி , மத்ஸ்ய ஜெயந்தி , சுதர்சன ஜெயந்தி , கூர்ம ஜெயந்தி , வாமன ஜெயந்தி , கிருஷ்ண ஜெயந்தி (ஸ்ரீ ஜெயந்தி) , ஸ்ரீ ராம நவமி , ஹயக்ரீவ ஜெயந்தி , நரசிம்ம ஜெயந்தி , போன்ற தினங்களில் விஷ்ணுவை வழிபாட்டு பக்தர்கள் மகிழ்வர் .</p>
விஷ்ணுவின் சிறப்புத் தலங்கள்
<p>ஆழ்வார்கள் மங்களாசாசனம் செய்த நூற்றெட்டு வைணவ திவ்ய தேசங்கள் ,  அபிமான தலங்கள் , பத்ராச்சலம் , பூரி ஜெகந்நாதர் திருக்கோவில் , திருவயோதி , மதுரா , துவாரகை , ஸ்ரீரங்கபட்டணம் , போன்ற தலங்கள் மிகவும் சிறப்பிடம் பெற்ற விஷ்ணுவின் ஆலயங்கள் ஆகும்.  </p>
நாலாயிர திவ்யப்  பிரபந்தம்
<p>பன்னிரு ஆழ்வார்கள் அருளிச் செய்த நாலாயிர திவ்யப் பிரபந்தம் உலகெங்கும் , தமிழ் பேசாத ஊர்கள் , நாடுகளிலும் கூட விஷ்ணுவிற்கு விண்ணப்பிக்கப் படுகிறது. </p>
விஷ்ணுவின் ஆயிரம் பெயர்கள்
முதன்மைக் கட்டுரை: <ref target="https://ta.wikipedia.org/wiki/விஷ்ணு_சஹஸ்ரநாமம்">விஷ்ணு சஹஸ்ரநாமம்</ref>
<p>விஷ்ணுவின் ஆயிரம் பெயர்களை கோர்வையாக ஒருங்கினைத்து விஷ்ணு சஹஸ்ரநாமம் என்ற தொகுப்பாக விசாயர் அருளியுள்ளார். இது விஷ்ணு ஸ்ஹஸ்ர நாமாவளி என்ற பெயரிலும் அழைக்கப்பெறுகிறது. மகாபாரதத்தில் பீஷ்மர் யுதிஷ்டிரனுக்கு போர்க்களத்தில் விஷ்ணுவின் பெயர்களைக் கூறுவதாக அப்பகுதி அமைந்துள்ளது. ச.கேசவன் என்பவர் அப்பகுதியை தமிழில் எழுதியுள்ளார்.<ref target="https://ta.wikipedia.org/wiki/முதற்_பக்கம்#cite_note-9">[9]</ref> இவ்வாறான நாமாவளிகளுக்கு உரை எழுதுவது பாஷ்யம் என்று அழைக்கப்பெறுகிறது. விஷ்ணு சஹஸ்ரநாமத்திற்கு ஆதிசங்கரரால் உரையெழுதப்பெற்றது என்ற நம்பிக்கையுள்ளது.<ref target="https://ta.wikipedia.org/wiki/முதற்_பக்கம்#cite_note-10">[10]</ref><ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
<p>இந்த விஷ்ணு சஹஸ்ரநாமத்தினை நூறு பேர் ஒரே சமயத்தில் வாசிப்பதை விஷ்ணு சகஸ்ரநாம லட்சார்ச்சனை என்கிறார்கள். இது வைணவத் தலங்களில் விஷ்ணு சகஸ்ரநாம பாராயணம் லட்சார்ச்சனை விழா என்ற பெயரில் நடைபெறுகிறது.</p>
<ref target="https://ta.wikipedia.org/wiki/திருவரங்கம்_அரங்கநாத_சுவாமி_கோயில்">ஸ்ரீரங்கநாதசுவாமி கோவில்</ref>, இந்தியாவின் மிகப்பெரிய இந்துக் கோவில்.<ref target="https://ta.wikipedia.org/wiki/முதற்_பக்கம்#cite_note-FOOTNOTEMittalThursby2005456-12">[12]</ref>

காண்க
<list type="unordered"><item><ref target="https://ta.wikipedia.org/wiki/வைணவ_சமயம்">வைணவ சமயம்</ref></item>
<item><ref target="https://ta.wikipedia.org/wiki/ஆழ்வார்கள்">ஆழ்வார்கள்</ref></item></list>
</text></body></html>