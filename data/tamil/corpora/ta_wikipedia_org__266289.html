<html><body><text id="wikipedia_ta_wikipedia_org__266289.html" ns="0" revid="2233947" sourceurl="https://ta.wikipedia.org/wiki/%E0%AE%85%E0%AE%95%E0%AF%8D%E0%AE%B0%E0%AE%BF%E0%AE%B2%E0%AE%BF%E0%AE%95%E0%AF%8D_%E0%AE%85%E0%AE%AE%E0%AE%BF%E0%AE%B2%E0%AE%AE%E0%AF%8D" title="அக்ரிலிக் அமிலம்" type="wikipedia">அக்ரிலிக் அமிலம்
<p><hi rend="bold">அக்ரிலிக் அமிலம்</hi><hi rend="italic">(Acrylic acid)</hi> என்பது  CH2=CHCO2H என்ற <ref target="https://ta.wikipedia.org/wiki/மூலக்கூற்று_வாய்ப்பாடு">மூலக்கூற்று வாய்ப்பாடு</ref> கொண்ட ஒரு  <ref target="https://ta.wikipedia.org/wiki/கரிம_வேதியியல்">கரிம வேதியியல்</ref> <ref target="https://ta.wikipedia.org/wiki/சேர்மம்"> சேர்மமாகும்</ref>. மிகவும் எளிமையான நிறைவுறாத <ref target="https://ta.wikipedia.org/wiki/கார்பாக்சிலிக்_அமிலம்">கார்பக்சிலிக் அமிலமான</ref>  இச்சேர்மத்தின் ஐயுபிஏசி பெயர் புரொப்-2-ஈனாயிக் அமிலம் என்பதாகும். இச்சேர்மத்தில் <ref target="https://ta.wikipedia.org/wiki/வைனைல்">வைனைல்</ref> தொகுதியானது  கார்பாக்சிலிக் அமில நுனியில் நேரடியாகச் சேர்ந்துள்ளது. இதுவொரு நிறமற்ற நெடியற்ற நீர்மம் ஆகும்.	அக்ரிலிக் அமிலம் <ref target="https://ta.wikipedia.org/wiki/நீர்">நீர்</ref>, <ref target="https://ta.wikipedia.org/wiki/ஆல்ககால்">ஆல்ககால்</ref>, <ref target="https://ta.wikipedia.org/wiki/ஈதர்">ஈதர்</ref> மற்றும்  <ref target="https://ta.wikipedia.org/wiki/குளோரோஃபார்ம்">குளோரோஃபார்ம்</ref> முதலியவற்றில் எளிதில் கரையக்கூடியது ஆகும். ஒவ்வொரு ஆண்டும் ஆயிரம் கிலோ<ref target="https://ta.wikipedia.org/wiki/டன்">டன்களுக்கு</ref> மேல் இது உற்பத்தி செய்யப்படுகிறது<ref target="https://ta.wikipedia.org/wiki/முதற்_பக்கம்#cite_note-Ullmann-4">[4]</ref>.</p>
தயாரிப்பு
<p><ref target="https://ta.wikipedia.org/wiki/எத்திலீன்">எத்திலீன்</ref> மற்றும் <ref target="https://ta.wikipedia.org/wiki/பெட்ரோல்"> பெட்ரோல்</ref> தயாரிக்கும் போது உடன்விளைபொருளாகத் தோன்றும்  <ref target="https://ta.wikipedia.org/wiki/புரொப்பலீன்">புரொப்பிலீனை</ref>  வளிம நிலையில் ஆக்சிசனேற்றி  முதலில் <ref target="https://ta.wikipedia.org/wiki/அக்ரோலின்">அக்ரோலின்</ref> என்ற பொருளைப் பெறவேண்டும். பின்னர் இதனை 300 0 <ref target="https://ta.wikipedia.org/wiki/செல்சியசு">செல்சியசு</ref> <ref target="https://ta.wikipedia.org/wiki/வெப்பநிலை">வெப்பநிலையில்</ref> <ref target="https://ta.wikipedia.org/wiki/மாலிப்டினம்">மாலிப்டினம்</ref>-<ref target="https://ta.wikipedia.org/wiki/வனேடியம்">வனேடியம்</ref> <ref target="https://ta.wikipedia.org/wiki/முதற்_பக்கம்#cite_note-5">[5]</ref>கலவை முன்னிலையில் <ref target="https://ta.wikipedia.org/wiki/ஆக்சிசனேற்றம்">ஆக்சிசனேற்றம்</ref> செய்து  அக்ரிலிக் அமிலம் தயாரிக்கலாம்.</p>
CH2=CHCH3  +  1.5 O2   →  CH2=CHCO2H  +  H2O
<p>அக்ரிலிக் அமிலமும் அதன் <ref target="https://ta.wikipedia.org/wiki/எசுத்தர்">எசுத்தர்களும்</ref> வணிக ரீதியாக முக்கியத்துவம் கொண்டவை என்பதால் பல்வேறு தயாரிப்பு முறைகள் பின்பற்றப்பட்டன. ஆனால், நாளடைவில் <ref target="https://ta.wikipedia.org/wiki/சுற்றுச்சூழல்">சுற்றுச்சூழல்</ref> மற்றும் பொருளாதார காரணங்களை முன்னிட்டு பெரும்பாலான முறைகள் தடைசெய்யப்பட்டுவிட்டன. முற்காலத்தில் அசிட்டிலீனை <ref target="https://ta.wikipedia.org/wiki/ஐதரோ_கார்பாக்சிலேற்றம்">ஐதரோ கார்பாக்சிலேற்றம்</ref> செய்து  அக்ரிலிக் அமிலம் தயாரித்தார்கள். </p>
HCCH  +  CO  +  H2O   →  CH2=CHCO2H
<p>இவ்வினையில்  <ref target="https://ta.wikipedia.org/wiki/அசிட்டிலீன்">அசிட்டிலீன்</ref>, <ref target="https://ta.wikipedia.org/wiki/கார்பன்_ஓராக்சைடு">கார்பன் ஓராக்சைடு</ref>, <ref target="https://ta.wikipedia.org/wiki/நீர்">நீர்</ref> ஆகிய மூன்றையும் சேர்த்து <ref target="https://ta.wikipedia.org/wiki/நிக்கல்">நிக்கல்</ref> <ref target="https://ta.wikipedia.org/wiki/வினையூக்கி">வினையூக்கியின்</ref> முன்னிலையில்  உயர் அழுத்தத்தில் இவை வினைப்படுத்தப்பட்டன. <ref target="https://ta.wikipedia.org/wiki/புரொப்பீன்">புரொப்பீனை</ref> <ref target="https://ta.wikipedia.org/wiki/அமோனியாக்சிசனேற்றம்">அமோனியாக்சிசனேற்றம்</ref> செய்யும் பொழுது  உண்டாகும்  <ref target="https://ta.wikipedia.org/wiki/அக்ரிலோநைட்ரில்">அக்ரிலோநைட்ரிலை</ref> <ref target="https://ta.wikipedia.org/wiki/நீராற்பகுப்பு"> நீராற்பகுப்பு</ref> செய்தும் அக்ரிலிக் அமிலம் தயாரிக்கலாம். <ref target="https://ta.wikipedia.org/wiki/அமோனியம்">அமோனியம்</ref> வழிப்பொருட்களும் உடன் விளைவதால் இம்முறை நிறுத்தப்பட்டது. <ref target="https://ta.wikipedia.org/wiki/எத்தனோன்">எத்தனோன்</ref> மற்றும் <ref target="https://ta.wikipedia.org/wiki/எத்திலீன்_சயனோவைதரின்">எத்திலீன் சயனோவைதரின்</ref> <ref target="https://ta.wikipedia.org/wiki/முதற்_பக்கம்#cite_note-Ullmann-4">[4]</ref>
கொண்டு தயாரிக்கும் முறைகளும் தடை செய்யப்பட்டன. 
டௌ இரசாயன நிறுவனம்  மற்றும் அவர்களின் பங்குதாரர்களான ஓபிஎக்சு உயிர்தொழில்நுட்பவியல் நிறுவனத்தார் இணைந்து <ref target="https://ta.wikipedia.org/wiki/சர்க்கரை">சர்க்கரையை</ref> <ref target="https://ta.wikipedia.org/wiki/நொதித்தல்">நொதித்தலுக்கு</ref> உட்படுத்தி அக்ரிலிக் அமிலம் தயாரிப்பதற்கான முன்னோடியான  <ref target="https://ta.wikipedia.org/wiki/ஐதராக்சிபுரொப்பியானிக்_அமிலம்">ஐதராக்சிபுரொப்பியானிக் அமிலம்</ref> <ref target="https://ta.wikipedia.org/wiki/முதற்_பக்கம்#cite_note-6">[6]</ref>தயாரிக்கும் முயற்சியில் ஈடுபட்டுள்ளனர். இதன் மூலம் பசுமைக்குடில் வாயு விளைவுகளைக் குறைக்கலாம் என்று நம்பப்படுகிறது<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
வினைகள் மற்றும் பயன்கள்
<p>அக்ரிலிக் அமிலம், கார்பாக்சிலிக் அமிலத்துடன் வினைபுரிகிறது. ஆல்ககாலுடன் வினைபுரியும் பொழுது தொடர்புடைய  எசுத்தர்களை உருவாக்குகிறது. எசுத்தர்கள் மற்றும் அக்ரிலிக் அமிலத்தின் உப்புகள் பொதுவாக அக்ரிலேட்டுகள் (புரொப்பியனேட்டுகள்) எனப்படுகின்றன. மெத்தில், பியூட்டைல், ஈத்தைல் மற்றும் 2-எத்திலெக்சில்-அக்ரிலேட்டு என்பவை மிகப்பொதுவான ஆல்கைல் எசுத்தர்களாகும்.
அக்ரிலிக் அமிலம் மற்றும் அதனுடைய எசுத்தர்கள் தமக்குள் இணைந்து (பல்லக்ரிலிக் அமிலமாக மாறும் வினை) அல்லது அவற்றின் ஒருபடி சேர்மங்களுடன் (அக்ரிலமைடுகள், அக்ரிலோநைட்ரைல், வைனைல் சிடைரின் மற்றும் பியூட்டாடையீன்) அவற்றின்  <ref target="https://ta.wikipedia.org/wiki/இரட்டைப்_பிணைப்பு">இரட்டைப் பிணைப்புகளில்</ref> வினைபுரிந்து ஓரின ஒருபடிகள் அல்லது இணை பலபடிகளை உருவாக்குகின்றன. இவை பல்வேறு நெகிழிகள் தயாரிப்பில் பயன்படுகின்றன.</p>
பாதுகாப்பு
<p>அக்ரிலிக் அமிலம் தோலை எரிக்கும் தன்மை கொண்டதும் எரிச்சலுடையதும் சுவாசித்தால் நச்சுத்தன்மை உடையதும் ஆகும்.</p>


புற இணைப்புகள்

<list type="unordered"><item><ref target="http://www.npi.gov.au/substances/acrylic-acid/index.html">National Pollutant Inventory: Acrylic acid</ref></item>
<item><ref target="http://www.cdc.gov/niosh/npg/npgd0013.html">CDC - NIOSH Pocket Guide to Chemical Hazards - Acrylic acid</ref></item></list>
</text></body></html>