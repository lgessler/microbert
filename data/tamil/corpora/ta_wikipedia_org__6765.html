<html><body><text id="wikipedia_ta_wikipedia_org__6765.html" ns="0" revid="3137322" sourceurl="https://ta.wikipedia.org/wiki/%E0%AE%95%E0%AE%99%E0%AF%8D%E0%AE%95%E0%AF%88%E0%AE%95%E0%AF%8A%E0%AE%A3%E0%AF%8D%E0%AE%9F_%E0%AE%9A%E0%AF%8B%E0%AE%B4%E0%AE%AA%E0%AF%81%E0%AE%B0%E0%AE%AE%E0%AF%8D" title="கங்கைகொண்ட சோழபுரம்" type="wikipedia">கங்கைகொண்ட சோழபுரம்
<figure><caption>கங்கைகொண்ட சோழபுரம் கோவில்</caption></figure>
<figure><caption>வடபுற சிற்பம்)</caption></figure>
<figure><caption> சன்டேச அனுக்கிரஹர் - வடபுற சிற்பம்</caption></figure>
<p><hi rend="bold">கங்கைகொண்ட சோழபுரம்</hi> <hi rend="italic">(ஆங்கிலம்:Gangaikonda Cholapuram)</hi> <ref target="https://ta.wikipedia.org/wiki/இந்தியா">இந்தியாவின்</ref>, <ref target="https://ta.wikipedia.org/wiki/தமிழ்நாடு">தமிழ்நாடு</ref> மாநிலத்திலுள்ள <ref target="https://ta.wikipedia.org/wiki/அரியலூர்">அரியலூர்</ref> மாவட்டத்திலுள்ள ஒரு சிற்றூர் ஆகும். இவ்வூர் சோழர்களின் பெருமரசை நிறுவிய <ref target="https://ta.wikipedia.org/wiki/முதலாம்_இராஜராஜ_சோழன்">முதலாம் இராஜராஜ சோழன்</ref> மகனான <ref target="https://ta.wikipedia.org/wiki/இராசேந்திர_சோழன்">இராசேந்திர சோழனால்</ref> உருவாக்கப்பட்டு 250 ஆண்டுகள் <ref target="https://ta.wikipedia.org/wiki/பிற்கால_சோழர்கள்">பிற்கால சோழ பேரரசின்</ref> தலைநகரமாக விளங்கியது.<ref target="https://ta.wikipedia.org/wiki/முதற்_பக்கம்#cite_note-kamakoti.org-1">[1]</ref> இங்கு <ref target="https://ta.wikipedia.org/wiki/இராஜேந்திர_சோழன்">இராஜேந்திர சோழனால்</ref> கட்டப்பட்ட சிவாலயம் இன்றும் உள்ளது.<ref target="https://ta.wikipedia.org/wiki/முதற்_பக்கம்#cite_note-2">[2]</ref> அதனை ஐக்கிய நாடுகள் அமைப்பு உலக பாரம்பரிய சின்னமாக அறிவித்தது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
வேறு பெயர்கள்
<p>கங்கை கொண்ட சோழபுரத்திற்கு எண்ணற்ற பெயர்கள் உள்ளன. பண்டையப் புலவர்கள் கங்காபுரி, கங்கைமாநகர் கங்காபுரம் போன்ற பெயர்களில் இவ்வூரை குறித்தனர்.<ref target="https://ta.wikipedia.org/wiki/முதற்_பக்கம்#cite_note-kamakoti.org-1">[1]</ref> கங்கை கொண்ட சோழபுரம் என்ற பெயர்மாற்றத்திற்கு முன்பு வன்னியபுரம், வன்னியபுரி என்ற பெயர்களால் இவ்வூர் அழைக்கப்பட்டுவந்துள்ளது.</p>
வன்னியபுரி என்பதற்கான பெயர்காரணம்
<p>கங்கைகொண்ட சோழபுரம் உருவாகும் முன் அந்த இடம் வன்னியபுரி (அ) வன்னியபுரம் என்ற சிற்றூராக இருந்தது. வன்னியபுரி - வன்னிமரங்களுக்கு சிறப்புபெற்ற வன்னி மரக் காடாக விளங்கியது. இந்த ஊரில் அக்காலத்திலிருந்தே நிறைய வன்னி மரங்கள் இருந்தற்கு சான்றாக இன்றும் தல விருட்சமாக, கங்கைகொண்ட சோழபுரம் கோயிலில் <ref target="https://ta.wikipedia.org/wiki/வன்னி_மரம்">வன்னி மரம்</ref> உள்ளது. மேலும்,  இங்கு <ref target="https://ta.wikipedia.org/wiki/வன்னியர்">வன்னிய குல க்ஷத்ரியர்கள்</ref> என்போர் பெருமளவில் அடர்த்தியாக வாழ்ந்து வருகின்றனர்.</p>
சோழர்களின் புதிய தலைநகர்
<p>மேலை, கீழைச் சாளுக்கிய தேசங்களிலும் <ref target="https://ta.wikipedia.org/wiki/ஈழம்">ஈழம்</ref> <ref target="https://ta.wikipedia.org/wiki/பாண்டியர்">பாண்டிய</ref> <ref target="https://ta.wikipedia.org/wiki/சேரர்">சேர</ref> தேசங்களை வெற்றிக் கொண்ட இராஜேந்திர சோழன் 1019இல் கங்கை வரை படையெடுத்து சென்று வெற்றியும் கண்டார். அதனால் கங்கை கொண்ட சோழன் என்ற பட்டமும் பெற்றார். அதன் நினைவாக 1023இல் <hi rend="bold">கங்கை கொண்ட சோழபுரம்</hi> எனும் புதிய தலைநகரை உருவாக்கினார். இங்கு சிவபெருமானுக்கு <ref target="https://ta.wikipedia.org/wiki/கங்கைகொண்ட_சோழீசுவரர்_கோயில்">கங்கைகொண்ட சோழீசுவரர் கோயில்</ref> எனும் மாபெரும் கோவிலை அமைத்தார்</p>
<figure><caption>கோயிலில் <ref target="https://ta.wikipedia.org/wiki/சரஸ்வதி">சரஸ்வதியின்</ref> கற்சிலை</caption></figure>
<p>கங்கை வரை பெற்ற வெற்றியின் நினைவாக கங்கை கொண்ட சோழப் பேரேரி அமைக்கப்பட்டது. இதற்கு சோழகங்கம் என்றும் பெயர் உண்டு.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
தொல்லியல் அகழாய்வு
<p>தமிழ்நாடு அரசுத் தொல்லியல் துறை கீழடித் தொகுதி, ஆதிச்சநல்லூர் உட்பட தமிழ்நாட்டின் பல்வேறு பகுதிகளில் தற்போது அகழாய்வில் ஈடுபட்டுவருகிறது. அதன்படி  அரியலூர் மாவட்டத்தில் <ref target="https://ta.wikipedia.org/wiki/மீன்சுருட்டி">மீன்சுருட்டி</ref> அருகில் உள்ள கங்கைகொண்ட சோழபுரத்தில் சமீபத்தில் நடத்தப்பட்ட அகழாய்வில், சில அடி ஆழத்திலேயே செங்கற்களால் ஆன பதிமூன்று சுவர்கள் வெளிப்பட்டிருக்கின்றன. இது தவிர, சில செப்புக் காசுகள், பானை ஓடுகள், இரும்பு பொருட்கள் ஆகியவையும் இங்கிருந்து கிடைத்திருக்கின்றன. இது தவிர, சீன மட்பாண்டமும் கிடைத்திருக்கிறது. தற்போது ஐந்து குழிகள் மட்டும் தோண்டப்பட்டதில், 13 சுவர்கள் சுமார் நான்கைந்து மீட்டர் தூரத்திற்கு கிடைத்திருக்கின்றன. இன்னும் பத்துக்கும் மேற்பட்ட குழிகள் தோண்டு போது பெரிய அளவிலான சுவர்களைப் பார்க்க முடியும் என்கிறார் மாநிலத் தொல்லியல் துறையின் துணை இயக்குனர் சிவானந்தம்.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
இவற்றையும் பார்க்கவும்
<list type="unordered"><item><ref target="https://ta.wikipedia.org/wiki/சோழர்_கலை">சோழர் கலை</ref></item>
<item><ref target="https://ta.wikipedia.org/wiki/தஞ்சைப்_பெருவுடையார்_கோயில்">தஞ்சைப் பெரிய கோயில்</ref></item>
<item><ref target="https://ta.wikipedia.org/wiki/இராஜேந்திர_சோழன்">இராஜேந்திர சோழன்</ref></item></list>


ஆதார நூல்
<p>தமிழ் நாட்டின் தல வரலாறுகளும்,பண்பாட்டுச்சின்னங்களும், நூலாசிரியர், வி. கந்தசாமி, வரலாற்றுத்துறைத் துணைப் பேராசிரியர், அருள்மிகு பழனியாண்டவர் கலை,பண்பாட்டுக்கல்லூரி, <ref target="https://ta.wikipedia.org/wiki/பழனி">பழனி</ref></p>
வெளி இணைப்புகள்
<list type="unordered"><item><ref target="https://www.youtube.com/watch?v=IA-Gs86bh4c">- கங்கைகொண்ட சோழபுரம் காணொலி</ref></item>
<item><ref target="http://www.dailythanthi.com/Others/Devotional/2014/11/07004323/Cooked-rice-100-bags-of-Ganga-Cholapuram-Brihadeshwara.vpf">கங்கை கொண்ட சோழபுரம் பிரகதீஸ்வரர் கோவிலில் அன்னாபிஷேக விழா</ref></item></list>
</text></body></html>