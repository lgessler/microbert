<html><body><text id="wikipedia_ta_wikipedia_org__162706.html" ns="0" revid="1562018" sourceurl="https://ta.wikipedia.org/wiki/%E0%AE%85%E0%AE%9F%E0%AE%BF_(%E0%AE%AF%E0%AE%BE%E0%AE%AA%E0%AF%8D%E0%AE%AA%E0%AE%BF%E0%AE%B2%E0%AE%95%E0%AF%8D%E0%AE%95%E0%AE%A3%E0%AE%AE%E0%AF%8D,_%E0%AE%8E%E0%AE%B4%E0%AF%81%E0%AE%A4%E0%AF%8D%E0%AE%A4%E0%AF%86%E0%AE%A3%E0%AF%8D%E0%AE%A3%E0%AE%BF%E0%AE%95%E0%AF%8D%E0%AE%95%E0%AF%88)" title="அடி (யாப்பிலக்கணம், எழுத்தெண்ணிக்கை)" type="wikipedia">அடி (யாப்பிலக்கணம், எழுத்தெண்ணிக்கை)<p>நாம் அடியெடுத்து நடந்து ஓர் இடத்தை அடைகிறோம். அதுபோலப் பாட்டு அடியெடுத்து நடந்து ஒரு பொருளைத் தரும். நாம் நடக்கும் தப்படிகள் நீண்டும் குறைந்தும் இருக்கும். அதுபோலப் பாட்டின் அடிகளும் இருக்கும். </p>
எழுத்தெண்ணிக்கை அளவுகோல்
<p>தொல்காப்பியம் ஒவ்வோர் அடியிலும் உள்ள எழுத்துக்களின் எண்ணிக்கையை அடிப்படையாகக் கொண்டு அடிகளுக்குப் பெயர் சூட்டியுள்ளது. அவற்றை 17 வகையான நிலம் எனக் குறிப்பிடுகிறது.</p>
<list type="unordered"><item>எழுத்தெண்ணும் மரபு</item></list>
அடியில் உள்ள எழுத்துக்களை எண்ணும்போது <ref target="https://ta.wikipedia.org/wiki/ஒற்று">ஒற்று</ref>, <ref target="https://ta.wikipedia.org/wiki/ஆய்தம்">ஆய்தம்</ref>, <ref target="https://ta.wikipedia.org/wiki/குற்றியலிகரம்">குற்றியலிகரம்</ref>, <ref target="https://ta.wikipedia.org/wiki/குற்றியலுகரம்">குற்றியலுகரம்</ref> ஆகிய எழுத்துக்கள் எண்ணப்படுவதில்லை.
17 நில அடிகள்
குறளடி
<p>குறளடி 4 முதல் 6 எழுத்துக்களைக் கொண்டது. எடுத்துக்காட்டுகள்:<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
4 எழுத்து அடி
<p>தேர்ந்து தேர்ந்து சார்ந்து சார்ந்து
நேர்ந்து வாமனை நினைமின்
சேர்ந்த வல்வினை தேய்ந்தக லும்மே</p>
இந்தப் பாடலில் உள்ள முதலடி 4 எழுத்துக்களைக் கொண்டது.
5 எழுத்து அடி
<p>குன்று கொண்டு நின்ற மாடு
பொன்ற வந்த மாரி
சென்று காத்த திறலடி தொழுமே</p>
இந்தப் பாடலில் உள்ள முதலடி 5 எழுத்துக்களைக் கொண்டது.
6 எழுத்து அடி
<p>ஆறு சூடி நீறு பூசி
ஏறும் ஏறும் இறைவனை
கூறு நெஞ்சே குறைவிலை நினக்கே</p>
இந்தப் பாடலில் உள்ள முதலடி 6 எழுத்துக்களைக் கொண்டது.
சிந்தடி
<p>7 முதல் 9 எழுத்துக்கள் கொண்டது சிந்தடி.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
7 எழுத்து அடி
<p>போது சாந்தம் பொற்ப வேந்தி
ஆதி நாதர் சேர்வோர்
சோதி வானம் துன்னு வாரே. <ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
இந்தப் பாடலில் உள்ள முதலடி 7 எழுத்துக்களைக் கொண்டது.
<list type="unordered"><item>8 எழுத்து அடி</item></list>
<p>தடந்தோள் நான்கின் ஒன்று கைம்மிகூம்
களிறுவளர் பெருங்கா டாயினும்
ஒளிபெரிது சிறந்தன் றளியவென் நெஞ்சே</p>
இந்தப் பாடலில் உள்ள முதலடி 8 எழுத்துக்களைக் கொண்டது.
<p><hi rend="bold">9 எழுத்து அடி</hi> - கொங்குதேர் வாழ்க்கை அஞ்சிறைத் தும்பி <ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
நேரடி
<p>10 முதல் 14 எழுத்து அமைந்த அடி நேரடி<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
<list type="unordered"><item>10 எழுத்து அடி - காமம் செப்பாது கண்டது மொழிமோ <ref target="https://ta.wikipedia.org/wiki/முதற்_பக்கம்#cite_note-6">[6]</ref></item>
<item>11 எழுத்து அடி - தாமரை புரையும் காமர் சேவடி <ref target="https://ta.wikipedia.org/wiki/முதற்_பக்கம்#cite_note-7">[7]</ref></item>
<item>12 எழுத்து அடி - நாயுடை முதுநீர்க் கலித்த தாமரை <ref target="https://ta.wikipedia.org/wiki/முதற்_பக்கம்#cite_note-8">[8]</ref></item>
<item>13 எழுத்து அடி - அகலிரு விசும்பிற் பாயிருள் பருகி <ref target="https://ta.wikipedia.org/wiki/முதற்_பக்கம்#cite_note-9">[9]</ref></item>
<item>14 எழுத்து அடி - :யாவரும் விழையும் பொலந்தொடிப் புதல்வனை <ref target="https://ta.wikipedia.org/wiki/முதற்_பக்கம்#cite_note-10">[10]</ref></item></list>
நெடிலடி
<p>15 முதல் 17 எழுத்து அமைந்த அடி <ref target="https://ta.wikipedia.org/wiki/நெடிலடி">நெடிலடி</ref> <ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
<list type="unordered"><item>15 எழுத்து அடி - ஏற்றுவலன் உயரிய எருமருள் அவிர்சடை <ref target="https://ta.wikipedia.org/wiki/முதற்_பக்கம்#cite_note-12">[12]</ref></item>
<item>16 எழுத்து அடி - விரிதிரைப் பெருங்கடல் வளைஇய உலகமும் <ref target="https://ta.wikipedia.org/wiki/முதற்_பக்கம்#cite_note-13">[13]</ref></item>
<item>17 எழுத்து அடி - தேன்தூங்கும் உயர்சிமைய மலைநாறிய வியன்ஞாலம் <ref target="https://ta.wikipedia.org/wiki/முதற்_பக்கம்#cite_note-14">[14]</ref></item></list>
கழிநெடில் அடி
<p>18 முதல் 20 எழுத்து அமைந்த அடிகளைக் கொண்டது <ref target="https://ta.wikipedia.org/wiki/கழிநெடிலடி">கழிநெடிலடி</ref>.<ref target="https://ta.wikipedia.org/wiki/முதற்_பக்கம்#cite_note-15">[15]</ref></p>
எடுத்துக்காட்டுகள்
<list type="unordered"><item>18 எழுத்து - கடுஞ்சினத்த கொல்களிறும் கதழ்பரிய கலிமாவும் <ref target="https://ta.wikipedia.org/wiki/முதற்_பக்கம்#cite_note-16">[16]</ref></item>
<item>19 எழுத்து - நெடுங்கொடிய நிமிர்தேரும் நஞ்சுடைய புகல்மறவரும் <ref target="https://ta.wikipedia.org/wiki/முதற்_பக்கம்#cite_note-17">[17]</ref></item>
<item>20 எழுத்து - அமர்காணின் அமர்கடந்தவர் படைவிலக்கி எதிர்நிற்றலின் <ref target="https://ta.wikipedia.org/wiki/முதற்_பக்கம்#cite_note-18">[18]</ref></item></list>
சீர் எண்ணிக்கை அளவுகோல்
<p><ref target="https://ta.wikipedia.org/wiki/அமுதசாகரர்">அமுதசாகரர்</ref> எனவும், <ref target="https://ta.wikipedia.org/wiki/அமிர்தசாகரர்">அமிர்தசாகரர்</ref> எனவும் குறிப்பிடப்படும் <ref target="https://ta.wikipedia.org/wiki/ஆசிரியர்">ஆசிரியர்</ref> (காலம் 1070-1120)  தமது <ref target="https://ta.wikipedia.org/wiki/யாப்பருங்கலம்">யாப்பருங்கலம்</ref>, <ref target="https://ta.wikipedia.org/wiki/யாப்பருங்கலக்_காரிகை">யாப்பருங்கலக் காரிகை</ref> ஆகிய நூல்களில் ஒவ்வோர் அடியிலும் அமந்துள்ள சீர்களின் எண்ணிக்கையை அடிப்படையாகக் கொண்டு அடிகளுக்குப் பெயர் சூட்டியுள்ளார். இவரே தாம் முதலில் எழுதிய <ref target="https://ta.wikipedia.org/wiki/அமுதசாகரம்">அமுதசாகரம்</ref> என்னும் யாப்பிலக்கண நூலில் தொல்காப்பியத்தை நெறியில் பாடல் அடி ஒவ்வொன்றிலும் உள்ள எழுத்துக்களின் அளவுகோலாகக் கொண்டு அடிகளுக்குப் பெயர் சூட்டியுள்ளார்.</p>
</text></body></html>