<html><body><text id="wikipedia_ta_wikipedia_org__111748.html" ns="0" revid="3371733" sourceurl="https://ta.wikipedia.org/wiki/%E0%AE%AF%E0%AF%81%E0%AE%95%E0%AF%8B%E0%AE%9A%E0%AE%BF%E0%AE%B2%E0%AE%BE%E0%AE%B5%E0%AE%BF%E0%AE%AF%E0%AE%AA%E0%AF%8D_%E0%AE%AA%E0%AE%9F%E0%AF%88%E0%AE%AF%E0%AF%86%E0%AE%9F%E0%AF%81%E0%AE%AA%E0%AF%8D%E0%AE%AA%E0%AF%81" title="யுகோசிலாவியப் படையெடுப்பு" type="wikipedia">யுகோசிலாவியப் படையெடுப்பு

<p><hi rend="bold">யுகோசிலாவியப் படையெடுப்பு</hi> (<hi rend="italic">Invasion of Yugoslavia</hi>) என்பது <ref target="https://ta.wikipedia.org/wiki/இரண்டாம்_உலகப்_போர்">இரண்டாம் உலகப் போரின்</ref> போது <ref target="https://ta.wikipedia.org/wiki/அச்சு_நாடுகள்">அச்சு நாடுகள்</ref> <ref target="https://ta.wikipedia.org/wiki/யூகோசிலாவியா">யூகோசிலாவிய</ref> நாட்டின் மீது படையெடுத்து அதனைக் கைப்பற்றிய நிகழ்வினைக் குறிக்கிறது.  <ref target="https://ta.wikipedia.org/wiki/பால்கன்_போர்த்தொடர்">பால்கன் போர்த்தொடரின்</ref> ஒரு பகுதியான இது <hi rend="bold">ஏப்ரல் போர்</hi> (<hi rend="italic">April war</hi>) என்றும் <hi rend="bold">நடவடிக்கை 25</hi> (<hi rend="italic">Unternehmen 25</hi>) அழைக்கப்படுகிறது.</p>
<p>1940ல் அச்சு நாடுகளில் ஒன்றான <ref target="https://ta.wikipedia.org/wiki/இத்தாலி">இத்தாலி</ref> <ref target="https://ta.wikipedia.org/wiki/கிரீசு">கிரீசு</ref> மீது <ref target="https://ta.wikipedia.org/wiki/கிரேக்க-இத்தாலியப்_போர்">படையெடுத்தது</ref>. ஆனால் கிரேக்கப்படைகளின் கடுமையான எதிர்ப்பை அதனால் சமாளிக்க முடியவில்லை. இத்தாலிய சர்வாதிகாரி <ref target="https://ta.wikipedia.org/wiki/முசோலினி">முசோலினி</ref> தனக்கு உதவுமாறு <ref target="https://ta.wikipedia.org/wiki/நாசி_ஜெர்மனி">நாசி ஜெர்மனியின்</ref> சர்வாதிகாரி <ref target="https://ta.wikipedia.org/wiki/இட்லர்">இட்லரிடம்</ref> முறையிட்டார். இத்தாலிக்குத் துணையாக <ref target="https://ta.wikipedia.org/wiki/பால்கன்_குடா">பால்கன் குடா</ref> பகுதியில் தலையிட இட்லர் முடிவு செய்தார். மேலும் கிரீசிலுள்ள வானூர்தி ஓடுதளங்களில் இருந்து நேச நாட்டு வான்படைகள் <ref target="https://ta.wikipedia.org/wiki/ரொமேனியா">ரொமேனியா</ref> நாட்டு எண்ணெய்க் கிணறுகளைத் தாக்கும் சாத்தியக் கூறு இருந்தது. அந்த எண்ணெய்க் கிணறுகளில் இருந்து தான் ஜெர்மனியின் போர்த் தேவைகளுக்கான எரிபொருள் கிடைத்துக் கொண்டிருந்தது. எனவே அவற்றைப் பாதுகாக்க கிரீசைத் தங்கள் கட்டுப்பாட்டில் கொண்டுவர ஜெர்மானியர்கள் விரும்பினர். கிரீசுக்கு வடகே உள்ள நாடுகளில் ரொமேனியா, <ref target="https://ta.wikipedia.org/wiki/பல்கேரியா">பல்கேரியா</ref>, <ref target="https://ta.wikipedia.org/wiki/அங்கேரி">அங்கேரி</ref> ஆகிய மூன்று நாடுகளும் முன்னரே அச்சு நாட்டுக் கூட்டணியில் இணைந்து விட்டன. ஆனால் யுகோசிலாவியா மட்டும் தொடக்கத்தில் அவற்றுடன் இணைய மறுத்து வந்தது. ஜெர்மானிய வற்புறுத்தலால், மார்ச் 25, 1941 ல் யுகோசிலாவியின் அரசாட்சி பொறுப்பிலிருந்த இளவரசர் இரண்டாம் பால் அச்சுக் கூட்டணியில் இணைய ஒப்புக் கொண்டார். இதனை எதிர்த்த யுகோசிலாவிய இராணுவத்தினர் ஒரு புரட்சி ஒன்றை நடத்தி அவரைப் பதவியிலிருந்து இறக்கினர். இப்புரட்சியால் கோபம் கொண்ட இட்லர் யுகோசிலாவியா மீது படையெடுக்க முடிவு செய்தார்.</p>
<p>ஏப்ரல் 6, 1941 அன்று ஜெர்மானியப் படைகள் யுகோசிலாவியா மீதும் <ref target="https://ta.wikipedia.org/wiki/கிரீசு_சண்டை">கிரீசு</ref> மீதும் ஒரே நேரத்தில் படையெடுத்தன. அங்கேரி, பல்கேரியா, ரொமேனியா ஆகிய மூன்று நாடுகளில் இருந்து மூன்று புறங்களில் இருந்து ஜெர்மானியப் படைகள் யுகோசியாவியாவைத் தாக்கின. இத்தாக்குதலில் இத்தாலிய மற்றும் அங்கேரியப் படைப்பிரிவுகளும் பங்கேற்றன. திடீரென நிகழ்ந்த இத்தாக்குதலாலும், யுகோசிலாவிய மக்களிடையே ஜெர்மனியை எதிர்ப்பது குறித்து செர்பிய-குரோஷிய இனக்குழுக்களிடையே இரு வேறு கருத்துகள் நிலவியதாலும், யுகோசிலாவியப் படைகள் நிலைகுலைந்தன. படையெடுப்பின் முதல் நாள் ஜெர்மானிய வான்படை <ref target="https://ta.wikipedia.org/wiki/லுஃப்ட்வாஃபே">லுஃப்ட்வாஃபே</ref> யுகோசிலாவியத் தலைநகர் <ref target="https://ta.wikipedia.org/wiki/பெல்கிரேட்">பெல்கிரேட்</ref> மீது ஒரு பெரும் குண்டுவீச்சுத் தாக்குதல் நிகழ்த்தியது. ஆயிரக்கணக்கான மக்கள் கொல்லப்பட்ட இத்தாக்குதலில் பெல்கிரெட்டின் மையப் பகுதியும் இராணுவத் தலைமையகக் கட்டிடங்களும் நாசமாகின. இதனால் யுகோசிலாவியப் படைகளின் ஒருங்கிணைப்பு சீர்குலைந்தது. அடுத்த பதினோரு நாட்களில் யுகோசிலாவியப் படைகளை எளிதில் முறியடித்த அச்சுப் படைகள் பெல்கிரேடை சுற்றி வளைத்தன. ஏப்ரல் 17 அன்று யுகோசிலாவியா சரணடைந்தது. பின்னர் அந்நாட்டுப் பகுதிகள் ஜெர்மனி, இத்தாலி, அங்கேரி, மற்றும் பல்கேரிய நாடுகளால் ஆக்கிரமிக்கப்பட்டன. ஜெர்மனிக்கு ஆதரவான <ref target="https://ta.wikipedia.org/wiki/குரோவாசியா">குரோவாசியா</ref> அச்சு ஆதரவுடன் தனி நாடானது. அடுத்த ஐந்தாண்டுகளுக்கு (இரண்டாம் உலகப் போர் முடியும் வரை) யுகோசிலாவியா அச்சு நாடுகளின் ஆக்கிரமிப்பில் இருந்தது. ஆக்கிரமிப்பு காலத்தில் யுகோசிலாவிய எதிர்ப்புப் படைகள் தொடர்ந்து அச்சுப் படைகளை எதிர்த்து கொரில்லாப் போர் <ref target="https://ta.wikipedia.org/wiki/யுகோசிலாவிய_களம்">புரிந்தன</ref>.</p>
மேற்கோள்கள்

<list type="unordered"><item><ref target="https://web.archive.org/web/20090619234443/http://history.army.mil/books/wwii/balkan/intro.htm"><hi rend="italic">The German Campaigns in the Balakans (Spring 1941)</hi></ref>.<ref target="https://ta.wikipedia.org/wiki/United_States_Army_Center_of_Military_History">United States Army Center of Military History</ref>.1986[1953].CMH Pub 104-4.Archivedfrom <ref target="http://www.history.army.mil/books/wwii/balkan/intro.htm">the original</ref>on 2009-06-19.<ref target="https://web.archive.org/web/20090619234443/http://history.army.mil/books/wwii/balkan/intro.htm">https://web.archive.org/web/20090619234443/http://history.army.mil/books/wwii/balkan/intro.htm</ref>.பார்த்த நாள்: 2011-06-21.</item>
<item>Ciglic, B. and Savic, D., <hi rend="bold">Dornier Do 17 The Yugoslav Story, Operational Record 1937-1947</hi>, Jeroplan, Belgrade, 2007. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/978-86-909727-0-8">978-86-909727-0-8</ref></item>
<item><hi rend="bold">Conways All The World's Fighting Ships 1922-1946</hi>, - Conway Maritime Press, London,1980. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/0-85177-146-7">0-85177-146-7</ref></item>
<item>Fatutta, F. and Covelli, L. <hi rend="bold">1941: Attack on Yugoslavia</hi>, in The International Magazine of Armies &amp; Weapons, Year IV - Nos. 15 and 17, January and May 1975, Lugano, Switzerland.</item>
<item><hi rend="bold">Geschichte des Zweiten Weltkrieges</hi> Vol. 3, A. A. Gretschko, Berlin: Militärverlag der Deutschen Demokratischen Republik, 1977.</item>
<item>Goss, Chris. <hi rend="bold">Dornier 17: In Focus</hi>, Surrey, UK: Red Kite Books, 2005. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/0-9546201-4-3">0-9546201-4-3</ref></item>
<item>Niehorster, Leo W.G. <hi rend="bold">The Royal Hungarian Army, 1920-1945</hi>, Europa Books Bayside New York 1998 <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/978-1-891227-19-6">978-1-891227-19-6</ref></item>
<item>Novak, J. and Spencer, D., <hi rend="bold">Hrvatski Orlovi: Paratroopers of the Independent State of Croatia 1942-1945</hi>, Axis Europa Books, Bayside NY, 1998. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/1-891227-13-0">1-891227-13-0</ref></item>
<item>Shaw, L., <hi rend="bold">Trial by Slander: A background to the Independent State of Croatia</hi>, Harp Books, Canberra, 1973. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/0-909432-00-7">0-909432-00-7</ref></item>
<item>Shores, C., Cull, B. and Malizia, N., <hi rend="bold">Air War for Yugoslavia, Greece &amp; Crete – 1940-41</hi>, Grub Street, London, 1987. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/0-948817-07-0">0-948817-07-0</ref></item>
<item><hi rend="bold">The Times Atlas of the Second World War</hi>, John Keegan (ed.), New York: Harper and Row, 1989.</item>
<item>Thomas, N., and Mikulan, K., <hi rend="bold">Axis Forces in Yugoslavia 1941-45</hi>, Osprey Publications, 1995. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/1-85532-473-3">1-85532-473-3</ref></item>
<item>Tomasevich, Jozo. <hi rend="bold">War and Revolution in Yugoslavia 1941-1945: The Chetniks</hi>, Stanford, Cal., London, Oxford University Press, 1975. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/0-8047-0857-6">0-8047-0857-6</ref></item>
<item>Tomasevich, Jozo. <hi rend="bold">War and Revolution in Yugoslavia 1941-1945: Occupation and Collaboration</hi>, Stanford, Cal.: Stanford University Press, 2001. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/0-8047-3615-4">0-8047-3615-4</ref></item>
<item><ref target="https://ta.wikipedia.org/wiki/United_States_Army_Center_of_Military_History">United States Army Center of Military History</ref> Publication 104-4 <hi rend="bold">The German Campaign in the Balkans (Spring 1941)</hi>, 1986.</item>
<item>Weal, John (1998). <hi rend="bold">Junkers Ju 87 Stukageschwader of North Africa and the Mediterranean</hi>, Oxford: Osprey. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/1-85532-722-8">1-85532-722-8</ref></item>
<item>Whitely, M.J., <hi rend="bold">Destroyers of World War Two: An International Encyclopedia</hi>, US Naval Institute Press, 2001. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref> <ref target="https://ta.wikipedia.org/wiki/சிறப்பு:BookSources/978-0-87021-326-7">978-0-87021-326-7</ref></item></list>
</text></body></html>