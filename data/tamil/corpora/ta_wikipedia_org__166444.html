<html><body><text id="wikipedia_ta_wikipedia_org__166444.html" ns="0" revid="1371157" sourceurl="https://ta.wikipedia.org/wiki/%E0%AE%A8%E0%AE%BF%E0%AE%B4%E0%AE%B1%E0%AF%8D_%E0%AE%AA%E0%AF%8A%E0%AE%AE%E0%AF%8D%E0%AE%AE%E0%AE%B2%E0%AE%BE%E0%AE%9F%E0%AF%8D%E0%AE%9F%E0%AE%AE%E0%AF%8D" title="நிழற் பொம்மலாட்டம்" type="wikipedia">நிழற் பொம்மலாட்டம்<figure><caption>சீனத்து நிழற் பொம்மலாட்ட உருவங்கள்</caption></figure>
<p><hi rend="bold">நிழற் பொம்மலாட்டம்</hi> அல்லது <hi rend="bold">நிழல் நாடகம்</hi> என்பது பழங்காலத்துக் <ref target="https://ta.wikipedia.org/wiki/கதைகூறல்">கதைகூறல்</ref> முறையும் ஒரு பொழுதுபோக்கும் ஆகும். இவற்றில், தட்டையானவையும், உறுப்புக்கள் தனித்தனியாக அசையக் கூடிய வகையில் மூட்டுக்களால் இணைக்கப்பட்டவையுமான உருவங்களைப் (நிழற் பொம்மைகள்) பயன்படுத்துகின்றனர். இவற்றின் மூலம், மனிதர்களும் பிற <ref target="https://ta.wikipedia.org/wiki/முப்பரிமாணம்">முப்பரிமாண</ref> உருவங்களும் அசைவது போன்ற தோற்றத்தை உருவாக்குகின்றனர்.</p>
<p>தட்டையான பலகைகளில் அல்லது அட்டைகளில் வெட்டியெடுக்கப்பட்ட உருவங்களான நிழற் பொம்மைகள் <ref target="https://ta.wikipedia.org/wiki/ஒளிமுதல்">ஒளிமுதலுக்கும்</ref> (விளக்கு), ஒளிகசியும் திரையொன்றுக்கும் இடையே வைக்கப்படும். சில <ref target="https://ta.wikipedia.org/wiki/பொம்மை">பொம்மைகள்</ref> ஒளிகசியவிடும் நிறப் பொருட்களையும் பிற வேலைப்பாடுகளையும் கொண்டிருப்பது உண்டு. நிழற் பொம்மலாட்டத்தைப் பார்ப்பவர்கள் திரைக்கு மறுபக்கத்தில் இருப்பர். பொம்மைகளையும், ஒளிமுதலையும் அசைப்பதன் மூலம் பல வகையான விளைவுகளைப் பெறமுடியும். திறமையான பொம்மலாட்டக்காரர் ஒருவரால் பொம்மைகளின் நிழல்களைப் பார்ப்பவர்களுக்கு அவை <ref target="https://ta.wikipedia.org/wiki/நடத்தல்">நடத்தல்</ref>, <ref target="https://ta.wikipedia.org/wiki/ஆடுதல்">ஆடுதல்</ref>, போரிடுதல், தலையசைத்தல், <ref target="https://ta.wikipedia.org/wiki/சிரித்தல்">சிரித்தல்</ref> போன்ற செயல்களைச் செய்வது போலக் காட்டமுடியும்.</p>
<p>நிழற் பொம்மலாட்டம் பல <ref target="https://ta.wikipedia.org/wiki/பண்பாடு">பண்பாடுகளில்</ref> மக்களால் மிகவும் விரும்பப்படுவனவாக உள்ளன. தற்காலத்தில் இருபதுக்கு மேற்பட்ட நாடுகளில் நிழற் பொம்மலாட்டக் குழுக்கள் இருப்பதாகத் தெரிகிறது. <ref target="https://ta.wikipedia.org/wiki/இந்தோனீசியா">இந்தோனீசியா</ref>, <ref target="https://ta.wikipedia.org/wiki/சீனா">சீனா</ref>, <ref target="https://ta.wikipedia.org/wiki/இந்தியா">இந்தியா</ref>, <ref target="https://ta.wikipedia.org/wiki/கிரீசு">கிரீசு</ref>, <ref target="https://ta.wikipedia.org/wiki/நேபாளம்">நேபாளம்</ref>, <ref target="https://ta.wikipedia.org/wiki/துருக்கி">துருக்கி</ref> போன்ற நாடுகளிலும் மேலும் பல நாடுகளிலும் நிழற் பொம்மலாட்டம், சிறுவரும், பெரியவர்களும் விரும்பிப் பார்க்கும் ஒன்றாக உள்ளது.</p>
</text></body></html>