<html><body><text id="wikipedia_ta_wikipedia_org__19357.html" ns="0" revid="3208577" sourceurl="https://ta.wikipedia.org/wiki/%E0%AE%A4%E0%AF%81%E0%AE%B0%E0%AF%88_%E0%AE%B5%E0%AE%BF%E0%AE%B8%E0%AF%8D%E0%AE%B5%E0%AE%A8%E0%AE%BE%E0%AE%A4%E0%AE%A9%E0%AF%8D" title="துரை விஸ்வநாதன்" type="wikipedia">துரை விஸ்வநாதன்<figure><caption>துரை விஸ்வநாதன்</caption></figure>
<p><hi rend="bold">துரை விஸ்வநாதன்</hi>, (<hi rend="italic">துரைவி</hi>, <ref target="https://ta.wikipedia.org/wiki/பெப்ரவரி_28">பெப்ரவரி 28</ref>, <ref target="https://ta.wikipedia.org/wiki/1931">1931</ref> - <ref target="https://ta.wikipedia.org/wiki/டிசம்பர்_21">டிசம்பர் 21</ref>, <ref target="https://ta.wikipedia.org/wiki/1998">1998</ref>) <ref target="https://ta.wikipedia.org/wiki/ஈழம்">ஈழத்தில்</ref> ஒரு தொழில் அதிபராக தன்னை ஸ்தாபித்துக் கொண்டவர். நல்லதொரு கலை இலக்கிய ரசிகராக மட்டுமின்றி, தனது உழைப்பால் <hi rend="italic">துரைவி</hi> எனும் பதிப்பகம் அமைத்து  பல <ref target="https://ta.wikipedia.org/wiki/தமிழ்">தமிழ்</ref> நூற்களை வெளியிட்டதோடு, பல வழிகளிலும் ஈழத்து கலை இலக்கியவாதிகளை ஊக்குவித்தவராவார்.</p>
வாழ்க்கைக் குறிப்பு
<p>பெப்ரவரி 28, 1931   <ref target="https://ta.wikipedia.org/wiki/தமிழ்_நாடு">தமிழ் நாட்டு</ref> துறையூர் சிக்கத்தம்பூர் எனும் ஊரில்  பிறந்த துரை விஸ்வநாதன், <ref target="https://ta.wikipedia.org/wiki/1945">1945</ref> ஆம் ஆண்டு தொழில் நிமிர்த்தம் <ref target="https://ta.wikipedia.org/wiki/இலங்கை">இலங்கையில்</ref> குடியேறி, வியாபாரத் துறையில் தன்னை ஸ்தாபித்துக் கொண்டார். <ref target="https://ta.wikipedia.org/wiki/1963">1963</ref> ஆம் ஆண்டு கண்டி நகரில் திருமணம் செய்து கொண்டார். <ref target="https://ta.wikipedia.org/wiki/1966">1966</ref> ஆம் ஆண்டு <ref target="https://ta.wikipedia.org/wiki/ஜூன்">ஜூன்</ref> மாதம்  மாத்தளையில் <hi rend="italic">ராணி கிரைண்டிங் மில்ஸ்</hi> எனும் நிறுவனத்தை ஆரம்பித்தார். அதே ஊரில் <ref target="https://ta.wikipedia.org/wiki/1967">1967</ref> ஆம் ஆண்டு <hi rend="italic">விஜயாஸ்</hi> எனும் வியாபார நிறுவனத்தை தொடங்கினார்.<ref target="https://ta.wikipedia.org/wiki/1976">1976ஆம்</ref> ஆண்டு கொழும்பு நகரில் <hi rend="italic">விஜயா ஜெனரல் ஸ்டோர்ஸ்</hi> எனும் நிறுவனத்தை ஆரம்பித்தார். அந்த நாள் தொடக்கம் கலை இலக்கியப் படைப்புக்களைத் தேடிப் படிப்பதிலும், கலை இலக்கிய கூட்டங்களில் செல்வதிலும்  தணியாத ஆர்வம் கொண்ட அவர், தான் ரசித்த படைப்புக்களை தன் நாட்குறிப்பேட்டில் குறித்து வைக்கும் பழக்கம் கொண்டவராக இருந்தார். அந்த  ரசனையின் பயனாக <ref target="https://ta.wikipedia.org/wiki/மல்லிகை">மல்லிகை</ref>,ஆசிரியர் <ref target="https://ta.wikipedia.org/wiki/டொமினிக்_ஜீவா">டொமினிக் ஜீவா</ref> , <ref target="https://ta.wikipedia.org/wiki/தெளிவத்தை_ஜோசப்">தெளிவத்தை ஜோசப்</ref> , <ref target="https://ta.wikipedia.org/wiki/பிரேம்ஜி">பிரேம்ஜி</ref> ,ஆகியோரின் உறவும், <ref target="https://ta.wikipedia.org/wiki/இலங்கை_முற்போக்கு_எழுத்தாளர்_சங்கம்">இலங்கை முற்போக்கு எழுத்தாளர் சங்கம்</ref>, போன்ற இயக்கத்தின் தொடர்பும்,அவரது <ref target="https://ta.wikipedia.org/wiki/கொழும்பு">கொழும்பு</ref> வியாபார நிறுவனத்தின் மேல் மாடியை  கலை இலக்கிய கூட்டங்கள்  நடக்கின்ற ஒரு மண்டபமாக உருவாக்க வைத்ததோடு, துரைவி  பதிப்பகத்தை உருவாக்கும் சிந்தனையை அவருக்குள் வித்திட்ட வைத்து, அவர் வாழும் காலத்தில். ஒன்பது நூற்களை குறிப்பாக, மலையக தமிழ் இலக்கியத்தின் பங்களிப்பு செய்யும் வகையிலான நூற்களை  துரைவி பதிப்பகத்தின் மூலம் அவரை வெளியிட்ட வைத்தது.</p>
<p>அத்தோடு, ஈழத்து தமிழ் கலை இலக்கிய உலகின் சாதனையாக <ref target="https://ta.wikipedia.org/wiki/ராஜ_ஸ்ரீகாந்தன்">ராஜ ஸ்ரீகாந்தன்</ref> <ref target="https://ta.wikipedia.org/wiki/தினகரன்">தினகரன்</ref>  பத்திரிகையின் ஆசிரியராக கடமையாற்றிய காலகட்டத்தில், தினகரனின் அனுசரணையுடன்  ரூபா 101,000.00 பரிசுத் தொகையாக அவரால் வழங்கப்படும் வகையிலான தேசிய ரீதியான சிறுகதைப் போட்டியை அறிவிக்க வைத்தார். ஆனால் அப்போட்டியின் முடிவுகள் வெளிவரும் முன்னதாகவே 1998 டிசம்பர் 21 அன்று துரை விஸ்வநாதன் காலமானார். அவரது மறைவுக்குப் பின்- அதே ஆண்டு அவரது புதல்வர் ராஜ் பிரசாத்தின் முயற்சியினால், அப்போட்டியில் தெரிவு செய்யப்பட்ட சிறுகதைகள் துரைவி பதிப்பக வெளியிடாக <hi rend="italic">பரிசு பெற்ற சிறுகதைகள்</hi> எனும் தலைப்பில் நூலாக தினகரன் நிறுவனத்தின் மண்டபத்தில் நடந்த முதல் நூல் வெளியீட்டு விழா எனும் பெருமையை பெற்று வெளியிடப்பட்டது.</p>
விருதுகள்,கௌரவங்கள்
<list type="unordered"><item><ref target="https://ta.wikipedia.org/wiki/1996">1996</ref> ஆம் ஆண்டு <ref target="https://ta.wikipedia.org/wiki/அடோபர்">ஒக்டோபர்</ref> மாதம் இலங்கை அரசினால் சமாதான நீதவான் நியமனம்.</item>
<item><ref target="https://ta.wikipedia.org/wiki/1997">1997</ref> ஆம் ஆண்டு இலங்கை மத்திய மாகாண சாகித்திய விழாவில் கலாசார அமைச்சு விருது.</item>
<item>1997 ஆம் ஆண்டு கண்டி மக்கள் கலை இலக்கிய ஒன்றியம் <hi rend="bold">இலக்கியக்காவலர்</hi> எனும் பட்டத்தினை அளித்து கௌரவித்தது.</item></list>
துரைவி பற்றிய நூல்
<list type="unordered"><item><hi rend="italic">துரைவி நினைவலைகள்</hi> (கட்டுரைத் தொகுப்பு, துரைவி பதிப்பகம், 2001)</item></list>


வெளி இணைப்புகள்
<list type="unordered"><item><ref target="http://oruleep.blogspot.com/">துரைவி எனும் இலக்கிய நேசகர்- </ref><ref target="https://ta.wikipedia.org/wiki/மேமன்கவி">மேமன்கவி</ref></item>
<item><ref target="http://www.thinakkural.com/news/2007/2/25/sunday/panuval.htm">மரணத்தை வென்றவர்</ref> - <ref target="https://ta.wikipedia.org/wiki/ப._ஆப்தீன்">ப. ஆப்தீன்</ref></item></list>
</text></body></html>