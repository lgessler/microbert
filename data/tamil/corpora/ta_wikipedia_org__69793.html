<html><body><text id="wikipedia_ta_wikipedia_org__69793.html" ns="0" revid="3223222" sourceurl="https://ta.wikipedia.org/wiki/%E0%AE%AE._%E0%AE%9A%E0%AE%A3%E0%AF%8D%E0%AE%AE%E0%AF%81%E0%AE%95%E0%AE%B2%E0%AE%BF%E0%AE%99%E0%AF%8D%E0%AE%95%E0%AE%AE%E0%AF%8D" title="ம. சண்முகலிங்கம்" type="wikipedia">ம. சண்முகலிங்கம்<p><hi rend="bold">குழந்தை ம. சண்முகலிங்கம்</hi> <ref target="https://ta.wikipedia.org/wiki/ஈழம்">ஈழத்தின்</ref> <ref target="https://ta.wikipedia.org/wiki/நாடகம்">நாடக</ref> எழுத்தாளர், நாடகப் பயிற்சியாளர், நாடக நடிகர். </p>
வாழ்க்கைச் சுருக்கம்
<p>இவர் நாடகத்துறைக்கான பட்டப்படிப்பினை <ref target="https://ta.wikipedia.org/wiki/கொழும்பு">கொழும்பு</ref> <ref target="https://ta.wikipedia.org/wiki/கொழும்பு_பல்கலைக்கழகம்">பல்கலைக்கழகத்தில்</ref> கற்று முப்பது ஆண்டு காலமாக அதே பல்கலைக்கழகத்தில் நாடகத்துறை விரிவுரையாளராகவும் பணியாற்றியிருக்கின்றார்.</p>
கலை இலக்கிய பணிகள்
<p>இவர் இதுவரை நூற்றி இருபதிற்கும் மேற்பட்ட நாடகங்களை எழுதியிருக்கிறார். இவற்றில் சில நூலுருவிலும் வந்திருக்கின்றன. நாடக ஆசிரியர்களான சோபாக்கிளிஸ், <ref target="https://ta.wikipedia.org/wiki/ஹென்ரிக்_இப்சன்">இப்சன்</ref>, <ref target="https://ta.wikipedia.org/wiki/அன்ரன்_செக்கோவ்">அன்ரன்-செக்கோவ்</ref>, பேட்டல்-பிரக்சட், <ref target="https://ta.wikipedia.org/wiki/இரவீந்திரநாத்_தாகூர்">தாகூர்</ref> ஆகியோரின் நாடகங்களில் சிலவற்றையும் சில <ref target="https://ta.wikipedia.org/wiki/ஜப்பான்">யப்பானிய</ref>  நாடகங்களையும் தமிழில் மொழிபெயர்த்திருக்கிறார்.</p>
<p><ref target="https://ta.wikipedia.org/wiki/1970கள்">1970களின்</ref> பிற்பகுதியில் யாழ்ப்பாணத்தில் நாடக அரங்கக் கல்லூரி ஒன்றினை நிறுவி நாடகத்தை ஒரு பயிற்சி நெறியாக தமிழ் கலைஞர்கள் மத்தியில் அறிமுகம் செய்தார். இந்தப் பணி மூலமாக யாழ்ப்பாணத்தில் மட்டுமல்ல இலங்கையிலேயே காத்திரமான நாடகத்துறை ஒன்று உருவாக இவர் காரணமாக இருந்திருக்கின்றார்.</p>
<p><ref target="https://ta.wikipedia.org/wiki/1980கள்">1980களுக்குப்</ref> பின்னர் தமிழ் மக்கள் எதிர்கொண்ட பிரச்சனைகளை தனது நாடகங்கள் மூலமாக வெளிப்படுத்திய இவர் ராணுவ அடக்குமுறை பெண்களுக்கெதிரான அடக்குமுறை மாணவர்களை அடக்கிய கல்வி அடக்குமுறை சாதிய அடக்குமுறை சமூகத்தின் போலித்தனங்கள் என்பவற்றையெல்லாம் தனது நாடகங்கள் மூலமாக வெளிப்படுத்தி வந்துள்ளார்.</p>
<p>இவர் எழுதி இயக்கிய <hi rend="italic">மண் சுமந்த மேனியர்</hi> என்ற நாடகம் யாழ்ப்பாணத்தின் பட்டி தொட்டியெல்லாம் மேடையேற்றப்பட்டு மக்கள் மத்தியில் பெரும் விழிப்புணர்வை ஏற்படுத்தியிருந்தது. அத்துடன் இவரது ஏனைய நாடகங்களான <hi rend="italic">அன்னை இட்ட தீ</hi>, <hi rend="italic">எந்தையும் தாயும்</hi> ஆகிய நாடகங்களும் மிகவும் பிரபல்யம் ஆனவை. இவரது <hi rend="italic">ஆர்கொலோ சதுர‍ர்</hi> நாடகம் எல்லா நாடகங்களிலும் உச்சமானது.யுத்த‍த்தில் வெற்றி அல்லது முடிவு ஒன்றில்லை. தோற்பது மனிதம் தான் என்பதை பாரதப் போரின் 14ம் நாள் போரை மையப்படுத்திக் காட்டுகின்றார். இவர் மொழிபெயர்த்த <hi rend="italic">வெண்கட்டி வட்டம்</hi> மக்கள்களரி தயாரிப்பில் 2016இல் தமிழ் சிங்கள மலையக முஸ்லிம் கலைஞர்களின் சங்கமிப்பில் யாழ்ப்பாணத்திலும் பண்டத்தரிப்பிலும் கொழும்பிலும் மேடையேறியமை குறிப்படத்தக்கது. நாடக அரங்கக் கல்லூரியின் தயாரிப்பாக <hi rend="italic">உறவுகள்</hi>  நாடகம் 2017இல் மீளவும் இரதிதரன் இயக்கி பண்டத்தரிப்பு, காரைநகர், புத்தூர், வ‍வுனியா ஆகிய இடங்களில் தேசிய கலை இலக்கியப் பேரவையினால் மேடையேற்றப்பட்டுவருகின்றது. அதேபோல் அவரது மொழிபெயர்ப்பில் <hi rend="italic">தான் விரும்பாத் தியாகி</hi> நாடகமும் பல மேடையேற்றங்களைக் கண்டு வருகின்றது.  
1976 ஆம் ஆண்டில் வெளியான <ref target="https://ta.wikipedia.org/wiki/பொன்மணி_(திரைப்படம்)">பொன்மணி</ref> இலங்கைத் திரைப்படத்தில் இவர் நடித்துள்ளார்.
இவர் மொழிபெயர்த்த கவிதைகள் சில <ref target="https://ta.wikipedia.org/wiki/தாயகம்_(இதழ்)">தாயகம் இதழில்</ref> பிரசுரமானதுடன் தாயகம் இதழின் ஆசிரியர் குழுவிலும் அங்கம் வகிக்கின்றார்.
ஈழத்தின் சிறுவர் நாடகத்தின் முன்னோடியான இவர் சிறுவர் நாடகங்களையும், பாடசாலை நாடகங்களையும் எழுதி இயக்கியிருக்கிறார். கூடிவிளையாடு பாப்பா, காட்டுராஜா, முயலார் முயல்கிறார் போன்ற நாடகங்கள் அவர் எழுதிய சிறுவர் நடாகங்களில் சில.</p>
கௌரவ பட்டம்
<p>நாடகத்துறைக்கு இவர் ஆற்றிவரும் பணிக்காக <ref target="https://ta.wikipedia.org/wiki/கிழக்கிலங்கைப்_பல்கலைக்கழகம்">கிழக்குப் பல்கலைக்கழகம்</ref> கலாநிதி (முனைவர்) பட்டம் வழங்கியிருந்தது.</p>
எழுதிய நூல்கள்
<list type="unordered"><item><hi rend="italic">நாடக வழக்கு</hi> (அரங்கியற் கட்டுரைகளும், நேர்காணல்களும்)</item>
<item><hi rend="italic">மாதொருபாகம்</hi></item>
<item><hi rend="italic">வேள்வித் தீ</hi></item>
<item><hi rend="italic">ஒரு பாவையின் வீடு</hi> ( மொழி பெயர்ப்பு நாடகம்)</item>
<item><hi rend="italic">அன்னை இட்ட தீ</hi></item>
<item><hi rend="italic">கோக்கேசிய வெண்கட்டி வட்டம்</hi> (மொழிபெயர்ப்பு நாடகம்)</item></list>
வெளி இணைப்புகள்

<list type="unordered"><item><ref target="http://tamilvishai.com/home/?page_id=324">ம. சண்முகலிங்கம்</ref> <ref target="https://web.archive.org/web/20090306073854/http://tamilvishai.com/home/?page_id=324">பரணிடப்பட்டது</ref> 2009-03-06 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://koothharangam.wordpress.com/2007/10/14/%E0%AE%85%E0%AE%AE%E0%AF%81%E0%AE%99%E0%AF%8D%E0%AE%95%E0%AE%BF%E0%AE%AF-%E0%AE%AE%E0%AF%8C%E0%AE%A9%E0%AE%99%E0%AF%8D%E0%AE%95%E0%AE%B3%E0%AF%88-%E0%AE%89%E0%AE%9F%E0%AF%88%E0%AE%A4%E0%AF%8D%E0%AE%A4/">அமுங்கிய மௌனங்களை உடைத்த பங்களிப்பும் குழந்தைக்கே உரியது</ref>, சபா ஜெயராசா</item>
<item><ref target="https://www.thaiveedu.com/publications/pdf/artists/28.pdf">எழுஞாயிறு குழந்தை ம. சண்முகலிங்கம்</ref></item></list>
</text></body></html>