<html><body><text id="wikipedia_ta_wikipedia_org__178428.html" ns="0" revid="1883920" sourceurl="https://ta.wikipedia.org/wiki/%E0%AE%AE%E0%AE%BE._%E0%AE%87%E0%AE%B3%E0%AF%88%E0%AE%AF%E0%AE%AA%E0%AF%86%E0%AE%B0%E0%AF%81%E0%AE%AE%E0%AE%BE%E0%AE%B3%E0%AF%8D" title="மா. இளையபெருமாள்" type="wikipedia">மா. இளையபெருமாள்<p><hi rend="bold">மாணிக்கவாசகம் இளையபெருமாள்</hi> (<ref target="https://ta.wikipedia.org/wiki/1924">1924</ref> <ref target="https://ta.wikipedia.org/wiki/பிப்ரவரி_29">பிப்ரவரி 29</ref> – <ref target="https://ta.wikipedia.org/wiki/1984">1984</ref>, <ref target="https://ta.wikipedia.org/wiki/இந்தியா">இந்தியா</ref>, <ref target="https://ta.wikipedia.org/wiki/தாழக்குடி">தாழக்குடி</ref>) என்னும் மா. இளையபெருமாள் <ref target="https://ta.wikipedia.org/wiki/தமிழ்">தமிழ்</ref>, <ref target="https://ta.wikipedia.org/wiki/மலையாளம்">மலையாளம்</ref>, <ref target="https://ta.wikipedia.org/wiki/ஆங்கிலம்">ஆங்கிலம்</ref> ஆகிய மூன்று மொழிகளிலும் வல்லவர். தமிழ்ப் பேராசிரியர். கவிஞர், மொழிபெயர்ப்பாளர்.</p>
பிறப்பு
<p>மா. இளையபெருமாள் <ref target="https://ta.wikipedia.org/wiki/தமிழ்நாடு">தமிழ்நாட்டின்</ref> தென்முனையில் உள்ள <ref target="https://ta.wikipedia.org/wiki/கன்னியாகுமரி">கன்னியாகுமரி</ref> மாவட்டத்தில் அமைந்திருக்கும் <hi rend="bold">தாழக்குடி</hi> என்னும் ஊரில் மாணிக்கவாசகம் – மாரியம்மாள் இணையருக்கு மகனாக 1924 பிப்ரவரி 29 ஆம் நாள் பிறந்தார்.<ref target="https://ta.wikipedia.org/wiki/முதற்_பக்கம்#cite_note-a-1">[1]</ref></p>
கல்வி
<p>இவர் தனது உயர்நிலைக் கல்வியை சே. இ. பா. உயர்நிலைப் பள்ளியில் பெற்றார்.  <ref target="https://ta.wikipedia.org/wiki/திருநெல்வேலி">திருநெல்வேலியில்</ref> அமைந்துள்ள <ref target="https://ta.wikipedia.org/wiki/மதுரை_திரவியம்_தாயுமானவர்_இந்து_கல்லூரியில்">மதுரை திரவியம் தாயுமானவர் இந்து கல்லூரியில்</ref> இடைநிலை வகுப்புப் (Intermediate) பயின்றார்.  <ref target="https://ta.wikipedia.org/wiki/சிதம்பரம்">சிதம்பரத்தில்</ref> உள்ள <ref target="https://ta.wikipedia.org/wiki/அண்ணாமலைப்_பல்கலைக்கழகம்">அண்ணாமலை பல்கலைக் கழகத்தில்</ref> தமிழிலக்கியத்தில் சிறப்பு கலை இளவர் (B.A Honours) பட்டம் பெற்றார்.  பின்னர் கேரளப் பல்கலைக்கழகத்தில் ஆராய்ச்சி செய்து <ref target="https://ta.wikipedia.org/wiki/1954">1954</ref> ஆம் ஆண்டில் முனைவர் பட்டம் பெற்றார்.<ref target="https://ta.wikipedia.org/wiki/முதற்_பக்கம்#cite_note-a-1">[1]</ref></p>
பணி
<p>மா. இளையபெருமாள் முனைவர் பெற்ற உடனேயே <ref target="https://ta.wikipedia.org/wiki/கேரளப்_பல்கலைக்கழகம்">கேரளப் பல்கலைக்கழகத்தில்</ref> ஆராய்ச்சி உதவியாளராகப் பணியாற்றத் தொடங்கினார். பின்னர் விரிவுரையாளர், பேருரையாளர், பேராசிரியர் எனப் படிப்படியாக உயர்ந்து 1984 ஆம் ஆண்டில் ஓய்வு பெற்றார்.<ref target="https://ta.wikipedia.org/wiki/முதற்_பக்கம்#cite_note-b-2">[2]</ref></p>
மொழிபெயர்ப்பு
<p>மும்மொழி அறிஞரான மா. இளையபெருமாள் தமிழிலக்கண நூல்களான <ref target="https://ta.wikipedia.org/wiki/தொல்காப்பியம்">தொல்காப்பியம்</ref>, <ref target="https://ta.wikipedia.org/wiki/நன்னூல்">நன்னூல்</ref>, <ref target="https://ta.wikipedia.org/wiki/வீரசோழியம்">வீரசோழியம்</ref>, <ref target="https://ta.wikipedia.org/wiki/நேமிநாதம்">நேமிநாதம்</ref> ஆகியவற்றை மலையாளத்தில் மொழிபெயர்த்து இருக்கிறார்.<ref target="https://ta.wikipedia.org/wiki/முதற்_பக்கம்#cite_note-a-1">[1]</ref></p>
<p>மலையாள இலக்கியங்களான லீலாதிலகம், கேரளபாணினீயம், முனைவர் கெர்மன்குட் எழுதிய மலையாள மொழி இலக்கணம் – சொற்றொடர் காண்டம்,<ref target="https://ta.wikipedia.org/wiki/முதற்_பக்கம்#cite_note-b-2">[2]</ref> <ref target="https://ta.wikipedia.org/wiki/நாராயணகுரு">நாராயணகுரு</ref> அடிகளாரின் தேவாரப் பாடல்கள், <ref target="https://ta.wikipedia.org/wiki/வள்ளத்தோள்">வள்ளத்தோள்</ref> படைப்புகள் ஆகியற்றை தமிழில் மொழிபெயர்த்திருக்கிறார்.<ref target="https://ta.wikipedia.org/wiki/முதற்_பக்கம்#cite_note-a-1">[1]</ref></p>
படைப்புகள்
<p>மா. இளையபெருமாள் 150க்கும் மேற்பட்ட கவிதைகளை இயற்றி இருக்கிறார். இக்கவிதைகள், <hi rend="bold">வாழ்க்கை வண்ணம்</hi> என்னும் கவிதைத் தொகுப்பாக வெளிவந்துள்ளன.<ref target="https://ta.wikipedia.org/wiki/முதற்_பக்கம்#cite_note-b-2">[2]</ref></p>
பொறுப்புகள்
<p>தமிழ்ப் பேராசிரியரான மா. இளையபெருமாள் பணிவழிப் பொறுப்பாக பாரதிய <ref target="https://ta.wikipedia.org/wiki/ஞானபீட_விருது">ஞானபீட விருது</ref> தேர்வுக்குழு, தென்னாட்டுப் பல்கலைக் கழகப் பாடத்திட்டக் குழு, திராவிட மொழியியல் கழகம், இந்தியப் பல்கலைக் கழகத் தமிழாசிரியர் மன்றம் ஆகியவற்றில் உறுப்பினராக இருந்தார்.<ref target="https://ta.wikipedia.org/wiki/முதற்_பக்கம்#cite_note-a-1">[1]</ref></p>
மறைவு
<p>மா. இளையபெருமாள் தனது 60ஆம் அகவையில் 1984 ஆம் ஆண்டில் மரணமடைந்தார்.<ref target="https://ta.wikipedia.org/wiki/முதற்_பக்கம்#cite_note-b-2">[2]</ref></p>


வெளியிணைப்பு
<list type="unordered"><item><ref target="http://www.amudamtamil.com/index.php?q1=533">மா. இளையபெருமாள்</ref></item></list>
</text></body></html>