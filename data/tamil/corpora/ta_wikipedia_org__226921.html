<html><body><text id="wikipedia_ta_wikipedia_org__226921.html" ns="0" revid="3372384" sourceurl="https://ta.wikipedia.org/wiki/%E0%AE%B5%E0%AE%BF%E0%AE%9C%E0%AE%AF%E0%AE%BE%E0%AE%A9%E0%AE%A8%E0%AF%8D%E0%AE%A4_%E0%AE%A4%E0%AE%95%E0%AE%A8%E0%AE%BE%E0%AE%AF%E0%AE%95%E0%AF%8D%E0%AE%95%E0%AE%BE" title="விஜயானந்த தகநாயக்கா" type="wikipedia">விஜயானந்த தகநாயக்கா
<p><hi rend="bold">டபிள்யூ. தகநாயக்க</hi> எனப் பொதுவாக அறியப்படும் <hi rend="bold">விஜயானந்த தகநாயக்கா</hi> (<hi rend="italic">Wijeyananda Dahanayaka</hi>, <ref target="https://ta.wikipedia.org/wiki/சிங்களம்_மொழி">சிங்களம்</ref>:විජයානන්ද දහනායක; 22 அக்டோபர் 1902 – 4 மே 1997) <ref target="https://ta.wikipedia.org/wiki/இலங்கை">இலங்கையின்</ref> <ref target="https://ta.wikipedia.org/wiki/அரசியல்வாதி">அரசியல்வாதி</ref>. இவர் <ref target="https://ta.wikipedia.org/wiki/இலங்கை_பிரதமர்">இலங்கையின் பிரதமாராக</ref> 1959 இலிருந்து 1960 வரை இருந்தார்.</p>
ஆரம்பகால வாழ்க்கை
<p>இலங்கையின் <ref target="https://ta.wikipedia.org/wiki/காலி_மாவட்டம்">காலி</ref> மாவட்டத்தில் முகாந்திரம் தியோனிசியசு சேபால பண்டித தகநாயக்கா என்பவரின் இரட்டை ஆண் பிள்ளைகளில் மூத்தவராக விஜயானந்த பிறந்தார். காலியில் உள்ள <ref target="https://ta.wikipedia.org/wiki/ரிச்மண்ட்_கல்லூரி_(இலங்கை)">ரிச்மன்ட் கல்லூரியிலும்</ref>, கல்கிசை புனித தோமையர் கல்லூரியிலும் கல்வி கற்றார்.<ref target="https://ta.wikipedia.org/wiki/முதற்_பக்கம்#cite_note-Isl-1">[1]</ref></p>
அரசியலில்
<p><ref target="https://ta.wikipedia.org/wiki/லங்கா_சமசமாஜக்_கட்சி">லங்கா சமசமாஜக் கட்சி</ref> உறுப்பினராக இருந்த இவர், 1944 ஆம் ஆண்டில் பிபிலை தொகுதியில் முதன் முதலாகப் போட்டியிட்டு <ref target="https://ta.wikipedia.org/wiki/இலங்கை_அரசாங்க_சபை">அரசாங்க சபைக்கு</ref> உறுப்பினராகத் தெரிவு செய்யப்பட்டார்.<ref target="https://ta.wikipedia.org/wiki/முதற்_பக்கம்#cite_note-Isl-1">[1]</ref> காலி மாநகரசபை முதல்வராகவும் பணியாற்றியுள்ளார்.<ref target="https://ta.wikipedia.org/wiki/முதற்_பக்கம்#cite_note-Isl-1">[1]</ref> <ref target="https://ta.wikipedia.org/wiki/காலி">காலி</ref> தேர்தல் தொகுதியில் <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1947">1947 தேர்தலிலும்</ref>,<ref target="https://ta.wikipedia.org/wiki/முதற்_பக்கம்#cite_note-2">[2]</ref> பின்னர் <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1952">1952 தேர்தலிலும்</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref> போட்டியிட்டு வெற்றி பெற்றார். <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1956">1956 தேர்தலில்</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref> <ref target="https://ta.wikipedia.org/wiki/சாலமன்_பண்டாரநாயக்கா">சாலமன் பண்டாரநாயக்கா</ref> தலைமையிலான <ref target="https://ta.wikipedia.org/wiki/இலங்கை_சுதந்திரக்_கட்சி">இலங்கை சுதந்திரக் கட்சியின்</ref> சார்பில் போட்டியிட்டு வெற்றி பெற்றார். பண்டாரநாயக்கா அரசில் 1956 முதல் 1959 வரை கல்வி அமைச்சராகப் பணியாற்றினார்.</p>
<p>1959 செப்டம்பரில் பிரதமர் <ref target="https://ta.wikipedia.org/wiki/சாலமன்_பண்டாரநாயக்கா">சாலமன் பண்டாரநாயக்கா</ref> படுகொலை செய்யப்பட்ட போது இடைக்கால அரசுக்கு இவர் பிரதமராகவும், பாதுகாப்பு, வெளிவிவகார, மற்றும் கல்வி அமைச்சராகவும் நியமிக்கப்பட்டார். ஓராண்டு காலத்துக்கு இவர் பதவியில் இருந்தார்.</p>
<p><ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_மார்ச்_1960">1960 மார்ச்</ref> தேர்தலில்<ref target="https://ta.wikipedia.org/wiki/முதற்_பக்கம்#cite_note-5">[5]</ref> இவர் லங்கா பிரஜாதந்திரவாதி கட்சி (<ref target="https://ta.wikipedia.org/wiki/இலங்கை_சனநாயகக்_கட்சி">இலங்கை சனநாயகக் கட்சி</ref>) என்ற பெயரில் புதிய கட்சியை ஆரம்பித்து காலி தொகுதியில் போட்டியிட்டுத் தோற்றார். பின்னர் <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_சூலை_1960">சூலை 1960</ref> தேர்தலிலும், <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1965">1965</ref> தேர்தலிலும் போட்டியிட்டு வெற்றி பெற்றார்.</p>
<p>1965 முதல் 1970 வரை <ref target="https://ta.wikipedia.org/wiki/டட்லி_சேனநாயக்கா">டட்லி சேனநாயக்கா</ref> தலைமையிலான அரசில் உள்ளூராட்சி அமைச்சராக நியமிக்கப்பட்டார். <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1970">1970</ref> தேர்தலில் <ref target="https://ta.wikipedia.org/wiki/ஐக்கிய_தேசியக்_கட்சி">ஐக்கிய தேசியக் கட்சியின்</ref> சார்பில் போட்டியிட்டு வெற்றி பெற்றார். <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1977">1977</ref> தேர்தலில் சுயேட்சையாகப் போட்டியிட்டுத் தோற்றாலும், பின்னர் 1979 இல் காலித் தொகுதிக்கு இடம்பெற்ற இடைத்தேர்தலில் மீண்டும் ஐக்கிய தேசியக் கட்சியின் சார்பில் போட்டியிட்டு வெற்றி பெற்று 1989 வரை நாடாளுமன்றம் சென்றார். <ref target="https://ta.wikipedia.org/wiki/ஜூனியஸ்_ரிச்சட்_ஜயவர்தனா">ஜூனியஸ் ரிச்சட் ஜயவர்தனாவின்</ref> அரசில் 1986 முதல் 1988 வரை கூட்டுறவுத்துறை அமைச்சராகவும் பதவியில் இருந்தார்.</p>


வெளி இணைப்புகள்
<list type="unordered"><item><ref target="http://www.parliament.lk/handbook_of_parliament/prime_ministers.jsp">Website of the Parliament of Sri Lanka</ref> <ref target="https://web.archive.org/web/20080325034304/http://www.parliament.lk/handbook_of_parliament/prime_ministers.jsp">பரணிடப்பட்டது</ref> 2008-03-25 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.srilankafreedomparty.org/">Sri Lanka Freedom Party's official Website</ref></item>
<item><ref target="http://www.rivira.lk/2009/02/15/rivinetha2.htm">Amara Samara in Sinhala</ref> <ref target="https://web.archive.org/web/20090221071638/http://www.rivira.lk/2009/02/15/rivinetha2.htm">பரணிடப்பட்டது</ref> 2009-02-21 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>