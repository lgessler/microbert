<html><body><text id="wikipedia_ta_wikipedia_org__126002.html" ns="0" revid="3354273" sourceurl="https://ta.wikipedia.org/wiki/%E0%AE%87%E0%AE%B0%E0%AE%BE._%E0%AE%9A%E0%AE%AE%E0%AF%8D%E0%AE%AA%E0%AE%A8%E0%AF%8D%E0%AE%A4%E0%AE%A9%E0%AF%8D" title="இரா. சம்பந்தன்" type="wikipedia">இரா. சம்பந்தன்
<p><hi rend="bold">இராஜவரோதயம் சம்பந்தன்</hi> (<hi rend="italic">Rajavarothayam Sampanthan</hi>, பிறப்பு: 5 பெப்ரவரி 1933) <ref target="https://ta.wikipedia.org/wiki/இலங்கைத்_தமிழர்">இலங்கைத் தமிழ்</ref> அரசியல்வாதியும், <ref target="https://ta.wikipedia.org/wiki/இலங்கை_நாடாளுமன்றம்">இலங்கை நாடாளுமன்ற</ref> உறுப்பினரும்,<ref target="https://ta.wikipedia.org/wiki/முதற்_பக்கம்#cite_note-PoS-1">[1]</ref> <ref target="https://ta.wikipedia.org/wiki/தமிழ்த்_தேசியக்_கூட்டமைப்பு">தமிழ்த் தேசியக் கூட்டமைப்பு</ref> தலைவரும், <ref target="https://ta.wikipedia.org/wiki/இலங்கைத்_தமிழரசுக்_கட்சி">இலங்கைத் தமிழரசுக் கட்சி</ref> முன்னாள் தலைவரும் ஆவார். 1977 முதல் 1983 வரை நாடாளுமன்ற உறுப்பினராக இருந்த சம்பந்தன், பின்னர் 2001 முதல் நாடாளுமன்ற உறுப்பினராக உள்ளார். 2015 செப்டம்பர் 3 முதல்<ref target="https://ta.wikipedia.org/wiki/முதற்_பக்கம்#cite_note-CT-2">[2]</ref><ref target="https://ta.wikipedia.org/wiki/முதற்_பக்கம்#cite_note-fn-3">[3]</ref><ref target="https://ta.wikipedia.org/wiki/முதற்_பக்கம்#cite_note-hindu-4">[4]</ref> 2018 டிசம்பர் 18 வரை இவர் இலங்கையின் <ref target="https://ta.wikipedia.org/wiki/எதிர்க்கட்சித்_தலைவர்_(இலங்கை)">எதிர்க்கட்சித் தலைவராகப்</ref> பதவி வகித்தார்.</p>
வாழ்க்கைச் சுருக்கம்
<p><ref target="https://ta.wikipedia.org/wiki/திருகோணமலை">திருகோணமலையைப்</ref> பிறப்பிடமாகக் கொண்ட சம்பந்தனின் தந்தை ஏ. இராஜவரோதயம் <ref target="https://ta.wikipedia.org/wiki/கல்லோயா">கல்லோயா</ref> திட்டத்தில் பணியாற்றியவர். சம்பந்தன் <ref target="https://ta.wikipedia.org/wiki/யாழ்ப்பாணம்">யாழ்ப்பாணம்</ref> <ref target="https://ta.wikipedia.org/wiki/யாழ்_சம்பத்தரிசியார்_கல்லூரி">சம்பத்தரிசியார் கல்லூரி</ref>, <ref target="https://ta.wikipedia.org/wiki/மொரட்டுவை">மொரட்டுவை</ref> புனித செபஸ்தியான் கல்லூரி ஆகியவற்றில் கல்வி கற்றார். பின்னர் <ref target="https://ta.wikipedia.org/wiki/இலங்கை_சட்டக்_கல்லூரி">இலங்கை சட்டக் கல்லூரியில்</ref> சட்டம் பயின்று வழக்கறிஞர் ஆனார். லீலாதேவி என்பாரைத் திருமணம் புரிந்தார். இவர்களுக்கு சஞ்சீவன், செந்தூரன், கிரிசாந்தினி என மூன்று பிள்ளைகள் உள்ளனர்.</p>
அரசியலில்
<figure><caption>மே 2015 இல் அமெரிக்க அரசுச் செயலர் <ref target="https://ta.wikipedia.org/wiki/ஜான்_கெர்ரி">ஜான் கெர்ரி</ref> சம்பந்தனைச் சந்திக்கிறார்.</caption></figure>
<p>சம்பந்தன் <ref target="https://ta.wikipedia.org/wiki/1977">1977</ref> ஆம் ஆண்டு நாடாளுமன்றத் தேர்தலில் <ref target="https://ta.wikipedia.org/wiki/தமிழர்_விடுதலைக்_கூட்டணி">தமிழர் விடுதலைக் கூட்டணியின்</ref> சார்பில் <ref target="https://ta.wikipedia.org/wiki/திருகோணமலை_தேர்தல்_தொகுதி">திருகோணமலைத்</ref> தொகுதியில் போட்டியிட்டு வெற்றி பெற்று <ref target="https://ta.wikipedia.org/wiki/இலங்கை_நாடாளுமன்றம்">நாடாளுமன்ற உறுப்பினர்</ref> ஆனார்.<ref target="https://ta.wikipedia.org/wiki/முதற்_பக்கம்#cite_note-pe77-5">[5]</ref> 1983ஆம் ஆண்டு நடுப்பகுதியில் தமிழர் விடுதலைக் கூட்டணி (தவிகூ) நாடாளுமன்ற உறுப்பினர்கள் அனைவரும் நாடாளுமன்றத்தைப் புறக்கணித்தனர். <ref target="https://ta.wikipedia.org/wiki/இலங்கையின்_அரசமைப்புச்_சட்டம்">இலங்கை அரசியலமைப்பின்</ref> ஆறாவது திருத்தச் சட்டத்தின் படி <ref target="https://ta.wikipedia.org/wiki/தமிழீழம்">தனி நாடு</ref> கோருவதற்கு ஆதரவளிக்க முடியாது என நாடாளுமன்றத்தில் சத்தியப் பிரமாணம் எடுக்க மறுத்தமைக்காகவும், <ref target="https://ta.wikipedia.org/wiki/கறுப்பு_ஜூலை">1983 கறுப்பு சூலை</ref> நிகழ்வுகளில் மூவாயிரத்திற்கும் அதைகமான தமிழர்கள் சிங்களக் காடையர்களினால் படுகொலை செய்யப்பட்டதற்கும், அவர்களது உடைமைகள் சேதமாக்கப்பட்டதற்கும் எதிர்ப்புத் தெரிவித்தும் அவர்கள் நாடாளுமன்ற அமர்வுகளைப் புறக்கணித்தனர். மூன்று மாதங்கள் தொடர்ந்து நாடாளுமன்ற அமர்வுகளில் பங்குபற்றாமல் போனதால் சம்பந்தன் தனது நாடாளுமன்ற உறுப்பினர் பதவியை <ref target="https://ta.wikipedia.org/wiki/1983">1983</ref>, <ref target="https://ta.wikipedia.org/wiki/செப்டம்பர்_7">செப்டம்பர் 7</ref> இல் இழந்தார்<ref target="https://ta.wikipedia.org/wiki/முதற்_பக்கம்#cite_note-6">[6]</ref>.</p>
<p><ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1989">1989 நாடாளுமன்றத் தேர்தலில்</ref> சம்பந்தன் <ref target="https://ta.wikipedia.org/wiki/ஈழ_தேசிய_சனநாயக_விடுதலை_முன்னணி">ஈஎன்டிஎல்எஃப்</ref>/<ref target="https://ta.wikipedia.org/wiki/ஈழமக்கள்_புரட்சிகர_விடுதலை_முன்னணி">ஈபிஆர்எல்எஃப்</ref>/<ref target="https://ta.wikipedia.org/wiki/தமிழீழ_விடுதலை_இயக்கம்">டெலோ</ref>/தவிகூ கூட்டமைப்பின் வேட்பாளராக <ref target="https://ta.wikipedia.org/wiki/திருகோணமலை_தேர்தல்_மாவட்டம்">திருகோணமலை மாவட்டத்தில்</ref> போட்டியிட்டார். கூட்டணியின் வேட்பாளர் எவரும் இம்மாவட்டத்தில் வெற்றி பெறவில்லை.<ref target="https://ta.wikipedia.org/wiki/முதற்_பக்கம்#cite_note-7">[7]</ref><ref target="https://ta.wikipedia.org/wiki/முதற்_பக்கம்#cite_note-deSilva182-8">[8]</ref></p>
<p><ref target="https://ta.wikipedia.org/wiki/2001">2001</ref> ஆம் ஆண்டில் <ref target="https://ta.wikipedia.org/wiki/தமிழர்_விடுதலைக்_கூட்டணி">தவிகூ</ref>, <ref target="https://ta.wikipedia.org/wiki/அகில_இலங்கைத்_தமிழ்க்_காங்கிரஸ்">அகில இலங்கைத் தமிழ்க் காங்கிரஸ்</ref>, <ref target="https://ta.wikipedia.org/wiki/ஈழ_மக்கள்_புரட்சிகர_விடுதலை_முன்னணி">ஈழ மக்கள் புரட்சிகர விடுதலை முன்னணி</ref> (ஈபிஆர்எல்எஃப்), <ref target="https://ta.wikipedia.org/wiki/தமிழீழ_விடுதலை_இயக்கம்">டெலோ</ref> ஆகிய கட்சிகள் இணைந்து <ref target="https://ta.wikipedia.org/wiki/தமிழ்த்_தேசியக்_கூட்டமைப்பு">தமிழ்த் தேசியக் கூட்டமைப்பு</ref> (ததேகூ) என்ற புதிய கூட்டணிக் கட்சி ஒன்றை ஆரம்பித்தனர். இக்கூட்டணிக்கு சம்பந்தன் தலைமைப் பொறுப்பை ஏற்றார். அக்கட்சி தேர்தல் சட்டத்தில் அங்கீகரிக்கப்படாத படியால் கூட்டமைப்பு <ref target="https://ta.wikipedia.org/wiki/தமிழர்_விடுதலைக்_கூட்டணி">தமிழர் விடுதலைக் கூட்டணியின்</ref> பெயரில் 2001 ஆம் ஆண்டுத் தேர்தலில் போட்டியிட்டது. சம்பந்தன் <ref target="https://ta.wikipedia.org/wiki/திருகோணமலை_தேர்தல்_மாவட்டம்">திருகோணமலைத் தேர்தல் மாவட்டத்தில்</ref> போட்டியிட்டு வெற்றி பெற்றார். இதன் காரணமாக 18 ஆண்டுகளின் பின்னர் சம்பந்தன் நாடாளுமன்றத்திற்கு மீண்டும் தெரிவு செய்யப்பட்டார்<ref target="https://ta.wikipedia.org/wiki/முதற்_பக்கம்#cite_note-pe01-9">[9]</ref>.</p>
<p>தமிழ்த் தேசியக் கூட்டமைப்பு அமைக்கப்பட்ட சிறிது காலத்தில் <ref target="https://ta.wikipedia.org/wiki/தமிழீழ_விடுதலைப்_புலிகள்">விடுதலைப் புலிகளை</ref> இலங்கைத் தமிழரின் ஏக பிரதிநிதிகளாக ஏற்றுக் கொண்டு அவர்களுக்குச் சார்பாக தனது நிலைப்பாட்டினை முன்னெடுத்தது. இந்நிலைப்பாட்டுக்கு தவிகூ தலைவர் <ref target="https://ta.wikipedia.org/wiki/வி._ஆனந்தசங்கரி">வி. ஆனந்தசங்கரி</ref> எதிர்ப்புத் தெரிவித்து கூட்டமைப்பில் இருந்து விலகினார். அத்துடன், 2004 ஆம் ஆண்டு தேர்தலில் தமிழர் விடுதலைக் கூட்டணியின் பெயருடன் போட்டியிடுவதற்கு ஆனந்தசங்கரி அனுமதிக்கவில்லை.<ref target="https://ta.wikipedia.org/wiki/முதற்_பக்கம்#cite_note-10">[10]</ref> இதனால் சம்பந்தன் தலைமையிலான தமிழ்த் தேசியக் கூட்டமைப்பினர் <ref target="https://ta.wikipedia.org/wiki/இலங்கைத்_தமிழரசுக்_கட்சி">இலங்கைத் தமிழரசுக் கட்சியின்</ref> சின்னத்தில் போட்டியிட்டனர். சம்பந்தன் தமிழரசுக் கட்சியின் தலவராகத் தேர்ந்தெடுக்கப்பட்டார்.</p>
<p><ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_2004">2004</ref>,<ref target="https://ta.wikipedia.org/wiki/முதற்_பக்கம்#cite_note-pe04-11">[11]</ref> <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_2010">2010</ref><ref target="https://ta.wikipedia.org/wiki/முதற்_பக்கம்#cite_note-pe10-12">[12]</ref>, <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_2015">2015</ref>,<ref target="https://ta.wikipedia.org/wiki/முதற்_பக்கம்#cite_note-13">[13]</ref><ref target="https://ta.wikipedia.org/wiki/முதற்_பக்கம்#cite_note-14">[14]</ref> <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_2020">2020</ref><ref target="https://ta.wikipedia.org/wiki/முதற்_பக்கம்#cite_note-15">[15]</ref><ref target="https://ta.wikipedia.org/wiki/முதற்_பக்கம்#cite_note-16">[16]</ref><ref target="https://ta.wikipedia.org/wiki/முதற்_பக்கம்#cite_note-17">[17]</ref> நாடாளுமன்றத் தேர்தல்களில் சம்பந்தன் திருகோணமலைத் தொகுதியில் இருந்து மீண்டும் தேர்ந்தெடுக்கப்பட்டார்.</p>
எதிர்க்கட்சித் தலைவர்
<p><ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_2015">2015 தேர்தலில்</ref> முக்கிய கட்சிகளான <ref target="https://ta.wikipedia.org/wiki/ஐக்கிய_தேசியக்_கட்சி">ஐக்கிய தேசியக் கட்சி</ref> (ஐதேக), <ref target="https://ta.wikipedia.org/wiki/ஐக்கிய_மக்கள்_சுதந்திரக்_கூட்டணி">ஐக்கிய மக்கள் சுதந்திரக் கூட்டணி</ref> (ஐமசுகூ) ஆகியன முறையே 106, 95 இடங்களைக் கைப்பற்றியிருந்தன. ஐதேக ஆட்சியமைப்பதற்குத் தேவையான அறுதிப் பெரும்பான்மை கிடைக்காததால், இரண்டு முக்கிய கட்சிகளும் இணைந்து தேசிய அரசாங்கம் ஒன்றை அமைத்தன. இதனால் 16 இடங்களைக் கைப்பற்றி மூன்றாவது இடத்தில் இருந்த <ref target="https://ta.wikipedia.org/wiki/தமிழ்த்_தேசியக்_கூட்டமைப்பு">தமிழ்த் தேசியக் கூட்டமைப்பின்</ref> தலைவர் இரா. சம்பந்தன் 2015 செப்டம்பர் 3 இல் <ref target="https://ta.wikipedia.org/wiki/எதிர்க்கட்சித்_தலைவர்_(இலங்கை)">எதிர்க்கட்சித் தலைவராகத்</ref> தேர்ந்தெடுக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-CT-2">[2]</ref><ref target="https://ta.wikipedia.org/wiki/முதற்_பக்கம்#cite_note-fn-3">[3]</ref><ref target="https://ta.wikipedia.org/wiki/முதற்_பக்கம்#cite_note-hindu-4">[4]</ref><ref target="https://ta.wikipedia.org/wiki/முதற்_பக்கம்#cite_note-18">[18]</ref></p>


மேற்கோள்கள்

<list type="unordered"><item><hi rend="italic">Dictionary of Biography of the Tamils of Ceylon</hi>.1997.பக்.173–174.</item>
<item><ref target="http://www.parliament.lk/directory_of_members/ViewMember.do?memID=309">"RAJAVAROTHIAM SAMPANTHAN"</ref>. <hi rend="italic">Directory of Members</hi>. <ref target="https://ta.wikipedia.org/wiki/இலங்கை_நாடாளுமன்றம்">இலங்கை நாடாளுமன்றம்</ref>.</item></list>
</text></body></html>