<html><body><text id="wikipedia_ta_wikipedia_org__8746.html" ns="0" revid="3449380" sourceurl="https://ta.wikipedia.org/wiki/%E0%AE%95%E0%AE%B3%E0%AE%B5%E0%AE%B4%E0%AE%BF_%E0%AE%A8%E0%AE%BE%E0%AE%B1%E0%AF%8D%E0%AE%AA%E0%AE%A4%E0%AF%81" title="களவழி நாற்பது" type="wikipedia">களவழி நாற்பது
<p><ref target="https://ta.wikipedia.org/wiki/பதினெண்கீழ்க்கணக்கு">பதினெண்கீழ்க்கணக்கு</ref> நூற் தொகுப்பில் உள்ள நூல்களுள் <ref target="https://ta.wikipedia.org/wiki/புறப்பொருள்">புறப்பொருள்</ref> கூறுகின்ற ஒரே நூல் <hi rend="bold">களவழி நாற்பது</hi>. <ref target="https://ta.wikipedia.org/wiki/சோழர்">சோழ மன்னனான</ref> <ref target="https://ta.wikipedia.org/wiki/கோச்செங்கணான்">கோச்செங்கணானுக்கும்</ref>, <ref target="https://ta.wikipedia.org/wiki/சேரமான்_கணைக்காலிரும்பொறை">சேரமான் கணைக்காலிரும்பொறைக்கும்</ref> இடையே <ref target="https://ta.wikipedia.org/wiki/கழுமலம்">கழுமலத்தில்</ref> இடம் பெற்ற <ref target="https://ta.wikipedia.org/wiki/போர்">போரின்</ref> பின்னணியில் எழுதப்பட்டது இந் நூல். இதை எழுதியவர் <ref target="https://ta.wikipedia.org/wiki/பொய்கையார்">பொய்கையார்</ref> என்னும் <ref target="https://ta.wikipedia.org/wiki/புலவர்">புலவர்</ref>. இவர் <ref target="https://ta.wikipedia.org/wiki/சேரன்">சேர</ref> மன்னனுடைய நண்பன். நடைபெற்ற போரில் சேரன் தோற்றுக் <ref target="https://ta.wikipedia.org/wiki/கைதி">கைதி</ref> ஆகிறான். அவனை விடுவிக்கும் நோக்கில் பாடப்பட்டதே இந் நூல் எனக் கருதப்படுகின்றது. </p>
<p>இதிலுள்ள நாற்பது பாடல்கள் அக்காலத்துப் <ref target="https://ta.wikipedia.org/wiki/போர்க்களம்">போர்க்களக்</ref> காட்சிகளையும், சோழனும் அவனது <ref target="https://ta.wikipedia.org/wiki/படை">படைகளும்</ref> புரிந்த வீரப் போர் பற்றியும் கவி நயத்துடன் எடுத்துக்காட்டுகின்றன. </p>
<p>இந்நூலிலுள்ள மிகப் பெரும்பாலான பாடல்களில் யானைப் படைகள் குறிப்பிடப்படுவது அக்காலத்தில் போர்களில் யானைப் படைகளின் முக்கியத்துவத்தை எடுத்துக்காட்டுகிறது எனலாம்.</p>
களவழி
<p>நெல் முதலான விளைச்சலை அடித்து அழி தூற்றும் களத்தைப் பாடுவது 'ஏரோர் களவழி'. பகைவரை அழிக்கும் போர்க்களத்தைப் பாடுவது 'தேரோர் களவழி' <ref target="https://ta.wikipedia.org/wiki/முதற்_பக்கம்#cite_note-1">[1]</ref> தேரோர் களவழியைப் பாடும் நூல் களவழி நாற்பது. இந்தக் களவழி பெரும்பாலும் மரபுவழிச் செய்திகளையே தருகிறது. கழுமத்தில் நடைபெற்ற போரைப் பற்றி கொடூரமான வர்ணனைகளையும் செய்கிறது. சோழ மன்னன் செங்கணான் சேரமன்னன் கணக்கால் இரும்பொறையை வென்று சிறையிலிட்டான் என்றும், புலவர் <ref target="https://ta.wikipedia.org/wiki/பொய்கையார்">பொய்கையார்</ref> செங்கணான் போரைச் சிறப்பித்துப் பாடி அதற்குப் பரிசாகச் சேரனை மீட்டார் என்றும் கூறப்படுகிறது.</p>
போர்க்களம்
<list type="unordered"><item>போர் '<ref target="https://ta.wikipedia.org/wiki/திருப்போர்ப்புறம்">திருப்பூர்</ref>' என்னுமிடத்தில் நடைபெற்றதாகப் புறநானூற்றுப் பாடலின் அடிக்குறிப்பு தெரிவிக்கிறது. <ref target="https://ta.wikipedia.org/wiki/முதற்_பக்கம்#cite_note-2">[2]</ref></item>
<item>களவழி நாற்பதுக்கு உரை எழுதியோர் <ref target="https://ta.wikipedia.org/wiki/கழுமலம்">கழுமலம்</ref> என்னும் ஊரில் நடைபெற்றதாகக் குறிப்பிடுகின்றனர்.</item>
<item>புறநானூற்றுக் கணைக்கால் இரும்பொறை சிறைச்சாலையில் உயிர் துறந்தான்.</item>
<item>களவழி நாற்பது நூலின் கணைக்கால் இரும்பொறை சிறையிலிருந்து மீட்கப்பட்டான்</item></list>
எடுத்துக்காட்டு
<p>சினங்கொண்ட சோழன் செங்கணான் போர் புரிகின்ற களத்திலே, <ref target="https://ta.wikipedia.org/wiki/தச்சன்">தச்சனுடைய</ref> <ref target="https://ta.wikipedia.org/wiki/தொழிற்சாலை">தொழிற்சாலையில்</ref> பொருட்கள் இறைந்து கிடப்பதைப்போல, கொலைவெறி கொண்டு பாய்கின்ற <ref target="https://ta.wikipedia.org/wiki/யானை">யானைகள்</ref> புகுந்த இடமெல்லாம் <ref target="https://ta.wikipedia.org/wiki/பிணம்">பிணங்கள்</ref> விழுந்து கிடக்கின்றன என்னும் பொருள்படுவது கீழே காணப்படும் பாடல்.</p>
<hi rend="italic">கொல்யானை பாயக் குடைமுருக்கி யெவ்வாயும்</hi>
<hi rend="italic">புக்கவா யெல்லாம் பிணம்பிறங்கத் - தச்சன்</hi>
<hi rend="italic">வினைபடு பள்ளிறிய் றோன்றும் செங்கட்"</hi>
<hi rend="italic">சினமால் பொருத களத்து.</hi>
சோழனைக் குறிக்கும் தொடர்மொழிகள்
<list type="unordered"><item>புனல் நாடன் <ref target="https://ta.wikipedia.org/wiki/முதற்_பக்கம்#cite_note-3">[3]</ref> நீர் நாடன் <ref target="https://ta.wikipedia.org/wiki/முதற்_பக்கம்#cite_note-4">[4]</ref> காவிரி நாடன் <ref target="https://ta.wikipedia.org/wiki/முதற்_பக்கம்#cite_note-5">[5]</ref> காவிரி நீர்நாடன் <ref target="https://ta.wikipedia.org/wiki/முதற்_பக்கம்#cite_note-6">[6]</ref></item>
<item>செங்கண்மால் <ref target="https://ta.wikipedia.org/wiki/முதற்_பக்கம்#cite_note-7">[7]</ref> செங்கண் சினமால் <ref target="https://ta.wikipedia.org/wiki/முதற்_பக்கம்#cite_note-8">[8]</ref></item>
<item>செம்பியன் <ref target="https://ta.wikipedia.org/wiki/முதற்_பக்கம்#cite_note-9">[9]</ref> புனை கழற்கால் செம்பியன் <ref target="https://ta.wikipedia.org/wiki/முதற்_பக்கம்#cite_note-10">[10]</ref> கொடித் திண்தேர் செம்பியன் <ref target="https://ta.wikipedia.org/wiki/முதற்_பக்கம்#cite_note-11">[11]</ref> திண்தேர்ச் செம்பியன் <ref target="https://ta.wikipedia.org/wiki/முதற்_பக்கம்#cite_note-12">[12]</ref></item>
<item>சேய் <ref target="https://ta.wikipedia.org/wiki/முதற்_பக்கம்#cite_note-13">[13]</ref> செரு மொய்ம்பின் சேய் <ref target="https://ta.wikipedia.org/wiki/முதற்_பக்கம்#cite_note-14">[14]</ref> பைம்பூண் சேய் <ref target="https://ta.wikipedia.org/wiki/முதற்_பக்கம்#cite_note-15">[15]</ref></item></list>
இவற்றையும் பார்க்கவும்
<list type="unordered"><item><ref target="https://ta.wikipedia.org/wiki/தமிழ்_இலக்கியம்">தமிழ் இலக்கியம்</ref></item></list>
அடிக்குறிப்பு
<list type="unordered"><item>தனிநிலை எண்கள் இந்நூலின் பாடல் வரிசை எண்ணைக் குறிக்கும்.</item></list>

வெளியிணைப்புகள்
<p><ref target="http://www.tamilnation.co/literature/pathinen/pm0025.pdf">களவழி நாற்பது</ref> உட்பட நான்கு நூல்கள் அடங்கிய தொகுதி. மதுரைத் திட்டத்திலிருந்து</p>
</text></body></html>