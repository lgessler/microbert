<html><body><text id="wikipedia_ta_wikipedia_org__24187.html" ns="0" revid="2031957" sourceurl="https://ta.wikipedia.org/wiki/%E0%AE%A4%E0%AE%BF%E0%AE%B0%E0%AF%88%E0%AE%9A%E0%AF%8D_%E0%AE%9A%E0%AF%81%E0%AE%B5%E0%AE%B0%E0%AF%8D" title="திரைச் சுவர்" type="wikipedia">திரைச் சுவர்

<p><ref target="https://ta.wikipedia.org/wiki/கட்டிடம்">கட்டிடங்களில்</ref>, <hi rend="bold">திரைச் சுவர்</hi> (Curtain Wall) என்பது, அதன் சொந்த <ref target="https://ta.wikipedia.org/wiki/நிறை">நிறை</ref> தவிரக் கட்டிடத்தின் வேறு எப்பகுதியின் நிறையையும் தன்மீது தாங்காத, கட்டிட முகப்பாக அமையும் சுவர்களாகும். இவற்றின் நிறை இணைப்புக்களின் ஊடாகக் கட்டிடத்தின், <ref target="https://ta.wikipedia.org/wiki/தூண்">தூண்கள்</ref>, தளங்கள் என்பவற்றுக்குக் கடத்தப்படுகின்றன. இவை சுமை தாங்காவிடினும், வெளியிலிருந்து வரக்கூடிய <ref target="https://ta.wikipedia.org/wiki/ஒளி">ஒளி</ref>, <ref target="https://ta.wikipedia.org/wiki/வெப்பம்">வெப்பம்</ref>, <ref target="https://ta.wikipedia.org/wiki/சத்தம்">சத்தம்</ref>, <ref target="https://ta.wikipedia.org/wiki/மழை">மழை</ref> நீர், <ref target="https://ta.wikipedia.org/wiki/காற்று">காற்று</ref> போன்றவை கட்டிடத்துக்குள் வருவதைக் கட்டுப் படுத்தும் வகையில் வடிவமைக்கப் படுகின்றன. அத்துடன் இவை காற்றின் விசை, நில நடுக்கம் போன்றவற்றினால் உண்டாகக்கூடிய விசைகள் என்பவற்றையும் தாங்கக்கூடிய வகையில் வடிவமைத்து அமைக்கப்படுகின்றன. </p>
<p>

பொதுவாகத் திரைச்சுவர்கள் தற்காலத்தில் அலுமினியம் சட்டகங்களால் தாங்கப்படுகின்ற, <ref target="https://ta.wikipedia.org/wiki/கண்ணாடி">கண்ணாடி</ref>, <ref target="https://ta.wikipedia.org/wiki/அலுமினியம்_கூட்டுப்_படல்">அலுமினியம் கூட்டுப் படல்கள்</ref> என்பவை மூலம் அமைக்கப்படுகின்றன. எனினும் தொடக்க காலங்களில் உருக்கு அலுமினியத்துக்குப் பதிலாகப் பயன்படுத்தப்பட்டது. இக் கட்டிடப்பொருட்கள், கட்டிடத்துக்கு நவீன தோற்றத்தக் கொடுக்கின்றன. நிரப்பு படல்களாகக் கண்ணாடி <ref target="https://ta.wikipedia.org/wiki/அலுமீனியம்">அலுமீனியம்</ref> தவிர, மெல்லிய கற்பலகைகள், பல்வேறு உலோகத் தகடுகள், <ref target="https://ta.wikipedia.org/wiki/சாளரம்">சாளரங்கள்</ref>, என்பனவும் பயன்படுவது உண்டு. </p>
சிறப்பியல்புகள்
<p><ref target="https://ta.wikipedia.org/wiki/கடை_முகப்பு">கடை முகப்புக்களும்</ref> இதுபோலவே, தோற்றம் அளித்தாலும், திரைச் சுவர்கள் கட்டிடங்களின் பல தளங்களை மூடி அமைவது இதனைக் கடை முகப்புக்களில் இருந்து வேறுபடுத்துகின்றது. இவை பொதுவாகப் பெரிய <ref target="https://ta.wikipedia.org/wiki/பரப்பளவு">பரப்பளவை</ref> மூடி அமைய வேண்டி இருப்பதனால், <ref target="https://ta.wikipedia.org/wiki/வெப்ப_விரிவு">வெப்ப விரிவு</ref>, சுருக்கம் என்பன இவற்றின் உறுதிப்பாட்டில் தாக்கத்தை விளைவிக்கக் கூடியன. இதனால் திரைச் சுவர்களின் <ref target="https://ta.wikipedia.org/wiki/வடிவமைப்பு">வடிவமைப்பில்</ref> இது கவனத்துக்கு எடுத்துக் கொள்ளப்படுகின்றது. அத்துடன் இது உயரமான கட்டிடங்களில் பயன்படுத்தப் படும்போது, காற்று முதலியவற்றால் கட்டிடங்களில் ஏற்படும் சிறிய <ref target="https://ta.wikipedia.org/wiki/ஊசலாட்டம்">ஊசலாட்டம்</ref>, காற்றின் விசை என்பனவும் திரைச் சுவர் வடிவமைப்பில் முக்கிய கவனம் பெறுகின்றன. </p>
</text></body></html>