<html><body><text id="wikipedia_ta_wikipedia_org__13262.html" ns="0" revid="3378142" sourceurl="https://ta.wikipedia.org/wiki/%E0%AE%B5%E0%AE%BF._%E0%AE%A4%E0%AF%86%E0%AE%9F%E0%AF%8D%E0%AE%9A%E0%AE%A3%E0%AE%BE%E0%AE%AE%E0%AF%82%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AE%BF" title="வி. தெட்சணாமூர்த்தி" type="wikipedia">வி. தெட்சணாமூர்த்திதிரைப்பட இசையமைப்பாளர் பற்றிய கட்டுரைக்கு, <ref target="https://ta.wikipedia.org/wiki/வெ._தட்சிணாமூர்த்தி">வெ. தட்சிணாமூர்த்தி</ref> என்பதைப் பாருங்கள்.

<p><hi rend="bold">வி. தெட்சணாமூர்த்தி</hi> (<ref target="https://ta.wikipedia.org/wiki/ஆகஸ்ட்_26">ஆகஸ்ட் 26</ref>, <ref target="https://ta.wikipedia.org/wiki/1933">1933</ref> – <ref target="https://ta.wikipedia.org/wiki/மே_13">மே 13</ref>, <ref target="https://ta.wikipedia.org/wiki/1975">1975</ref>) <ref target="https://ta.wikipedia.org/wiki/ஈழம்">ஈழத்தின்</ref> ஒரு குறிப்பிடத்தக்க <ref target="https://ta.wikipedia.org/wiki/தவில்">தவில்</ref> இசைக் கலைஞராவார்.</p>
வாழ்க்கைக் குறிப்பு
<p><ref target="https://ta.wikipedia.org/wiki/யாழ்ப்பாணம்">யாழ்ப்பாணத்து</ref> <ref target="https://ta.wikipedia.org/wiki/இணுவில்">இணுவில்</ref> என்னும் ஊரில் புகழ்பெற்ற தவில் மேதை ச. விசுவலிங்கம், இரத்தினம்மாள் ஆகியோருக்கு மூன்றாவது மகனாக 1933 ஆம் ஆண்டு பிறந்தார். இவரது முன்னோர்கள் <ref target="https://ta.wikipedia.org/wiki/தமிழ்நாடு">தமிழ்நாடு</ref> <ref target="https://ta.wikipedia.org/wiki/மன்னார்குடி">மன்னார்குடியில்</ref> திருப்பளிச்சம்குடி என்னும் ஊரைச் சேர்ந்தவர்கள்.<ref target="https://ta.wikipedia.org/wiki/முதற்_பக்கம்#cite_note-pms-1">[1]</ref> இவருக்கு பெற்றோர் ஞான பண்டிதன் என்ற பெயரையே முதலில் வைத்தார்கள். பின்னர் இவரை தெட்சணாமூர்த்தி என அழைக்க ஆரம்பித்தனர். இப்பெயரே இவரது கலை வாழ்வில் நிலைத்தது.</p>
இசை வாழ்வு
<p>இவர் தனது ஆறாவது வயதில் தந்தையாரிடம் தவில் பயிற்சியை ஆரம்பித்து, தவில்மேதை இணுவில் சின்னத்தம்பி, யாழ்ப்பாணம் <ref target="https://ta.wikipedia.org/wiki/வண்ணை_காமாட்சி_சுந்தரம்">வண்ணை காமாட்சி சுந்தரம்</ref> ஆகியோரிடம் விரிவாகவும் நுணுக்கமாகவும் பயின்று குறுகிய காலத்தில் <ref target="https://ta.wikipedia.org/wiki/அரங்கு">அரங்குகளில்</ref> வாசித்து வந்தார். இவரது தவில் வாசிப்பு, யாவரும் வியக்கும் வண்ணமும், நாத சுகமுள்ளதாகவும், லய வேலைப்பாடுகள் நிறைந்ததாகவும் இருந்து வந்தது. மறைந்த நாதசுவர மேதை செம்பனார்கோவில் வைத்தியநாதன், "நாங்கள் யாழ்ப்பாணத்துக்குச் சென்றபோது, ஒரு சிறுவன் வாசிக்கிறான் என்று சொன்னார்கள். காவேரிக் கரையில் நாம் பார்க்காத கலைஞர்களா என்று சற்று இளக்காரமாய்த்தான் நினைத்தோம். அந்தச் சிறுவன் வாசித்துக் கேட்டதும் புல்லரித்துப் போனோம்" என்று மெச்சியுள்ளார்.<ref target="https://ta.wikipedia.org/wiki/முதற்_பக்கம்#cite_note-Dinamalar-2">[2]</ref></p>
<p><ref target="https://ta.wikipedia.org/wiki/இந்தியா">இந்தியப்</ref> பெருங் கலைஞரான <ref target="https://ta.wikipedia.org/wiki/நாச்சியார்கோயில்_என்._பி._இராகவப்பிள்ளை">நாச்சியார்கோயில் என். பி. இராகவப்பிள்ளையிடம்</ref> மேலும் லய சம்பந்தமான நுணுக்கங்களை பயின்று அவருடன் தவில் வாசிக்கும் பேற்றைப் பெற்றார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref> தொடர்ந்து இந்திய <ref target="https://ta.wikipedia.org/wiki/நாதஸ்வரம்">நாதசுவர</ref> மேதைகளாகிய <ref target="https://ta.wikipedia.org/wiki/காருக்குறிச்சி_அருணாசலம்">காருக்குறிச்சி அருணாசலம்</ref>, <ref target="https://ta.wikipedia.org/wiki/சேக்_சின்ன_மௌலானா">சேக் சின்ன மௌலானா</ref>, <ref target="https://ta.wikipedia.org/wiki/நாமகிரிப்பேட்டை_கிருஷ்ணன்">நாமகிரிப்பேட்டை கிருஷ்ணன்</ref>, <ref target="https://ta.wikipedia.org/wiki/டி._என்._ராஜரத்தினம்_பிள்ளை">டி. என். ராஜரத்தினம் பிள்ளை</ref>, போன்றவர்களுக்கு பெரும்பாலான இசை விழாக்களில் வாசித்து, பாராட்டுக்களையும் தங்கப்பதக்கங்களையும் பெற்றார். ஈழத்திலும் <ref target="https://ta.wikipedia.org/wiki/பி._எஸ்._ஆறுமுகம்பிள்ளை">பி. எஸ். ஆறுமுகம்பிள்ளை</ref>, <ref target="https://ta.wikipedia.org/wiki/என்._கே._பத்மநாதன்">என். கே. பத்மநாதன்</ref>, <ref target="https://ta.wikipedia.org/wiki/கே._எம்._பஞ்சாபிகேசன்">கே. எம். பஞ்சாபிகேசன்</ref>, திருநாவுக்கரசு ஆகியோருக்கும் தவில் வாசித்தார். தெட்சணாமூர்த்தி தவில் வாத்தியத்தில் முதன் முறையாக பதினொரு எண்ணிக்கை கொண்ட கதி ஒன்றை அமைத்து அதற்கு உத்தரகதி எனப் பெயர் வைத்தார்.<ref target="https://ta.wikipedia.org/wiki/முதற்_பக்கம்#cite_note-pms-1">[1]</ref></p>
<p>கிருட்டின கான சபையில் இவர் வாசிப்பைக் கேட்ட பாலக்காடு மணி அய்யர், இவரை உலகின் 'எட்டாவது அதிசயம்' என்று சொன்னார்.<ref target="https://ta.wikipedia.org/wiki/முதற்_பக்கம்#cite_note-Dinamalar-2">[2]</ref> ஒரு அட்சரத்தில் மூன்று, நான்கு, ஐந்து, ஏழு, ஒன்பது மாத்திரைகள் வரும் நடைகளே நடைமுறையில் இருக்க, ஒரு அட்சரத்தில் 11, 13 மாத்திரைகள் வரும் வகையில் நடை அமர்த்தி, முதன்முதலில் வாசித்தவர் தெட்சிணாமூர்த்தி பிள்ளை தான். எவ்வளவு நேரம், எவ்வளவு வேகமாக வாசித்தபோதும் ஒவ்வொரு சொல்லும் அதற்கு உரிய கனமுடன், தெள்ளத் தெளிவாய் வாசிக்கும் திறன், அவர் தனிச் சிறப்பு.</p>
திருமண வாழ்வு
<p>இணுவிலிலே வாழ்ந்த தந்தையார் காலமாக தனது மூத்த தமக்கையார் கணேசு இராஜேஸ்வரி வாழ்ந்த <ref target="https://ta.wikipedia.org/wiki/அளவெட்டி">அளவெட்டியிலே</ref> சென்று குடியேறினார் தட்சிணாமூர்த்தி. இவரது திருமணம் <ref target="https://ta.wikipedia.org/wiki/1957">1957ஆம்</ref> ஆண்டு நடைபெற்றது. அளவெட்டி தவிற்கலைஞர் செல்லத்துரைப்பிள்ளையின் மகளான மனோன்மணியைத் திருமணம் புரிந்து கலாதேவி, உதயசங்கர், ரவிசங்கர், உதயசெல்வி, ஞானசங்கர் என ஐந்து பிள்ளைகளைப் பெற்றார். இவர்களில் இருவர் தவில் பயின்றார்கள். <ref target="https://ta.wikipedia.org/wiki/உதயசங்கர்_தெட்சணாமூர்த்தி">உதயசங்கர்</ref> தந்தை வழியிலேயே தவில் பயின்று தற்பொழுது தவில் வாசிப்பதில் சிறந்து விளங்கி வருபவர். மற்றவர் ஞானசங்கர் (17 மார்ச் 1969 — 21 மே 2016).</p>
பெற்ற விருதுகள்
<p>தெட்சணாமூர்த்திக்கு சென்னையின் "தங்கக் கோபுரம்" விருது கிடைத்தது. திருவாவடுதுறை ராஜரத்தினம்பிள்ளை அவர்களின் நினைவு விழாவில் தங்கத்தாலான தவிற்கேடயம் 1968 இல் வழங்கப்பட்டது. வாழ்நாளின் பிற்பகுதியை <ref target="https://ta.wikipedia.org/wiki/இந்தியா">இந்தியாவிலே</ref> செலவிட்டார். <ref target="https://ta.wikipedia.org/wiki/1970கள்">1970களில்</ref> இலங்கை வந்து 13. மே 1978 இல் காலமானார்.</p>
ஆவணப் படம்
<p>யாழ்ப்பாணம் தெட்சணாமூர்த்தி பற்றிய ஆவணத் திரைப்படம் 2015 ஏப்ரலில் வெளியானது.<ref target="https://ta.wikipedia.org/wiki/முதற்_பக்கம்#cite_note-hindu-4">[4]</ref> இதனை சித்தார்த்த புரொடக்சன்சு சார்பில் அம்சன் குமார் இயக்கியிருந்தார். இப்படத்திற்கு 2015 ஆம் ஆண்டுக்கான இந்திய அரசின் <ref target="https://ta.wikipedia.org/wiki/தேசிய_திரைப்பட_விருதுகள்,_இந்தியா">தேசிய விருது</ref> (வெள்ளித் தாமரை (ரஜத் கமல்) விருதுடன் 50,000 இந்திய உரூபாய் பணப்பரிசும் வழங்கப்பட்டது.<ref target="https://ta.wikipedia.org/wiki/முதற்_பக்கம்#cite_note-5">[5]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref></p>


வெளி இணைப்புகள்
<list type="unordered"><item><ref target="http://noolaham.org/wiki/index.php?title=%E0%AE%A4%E0%AE%B5%E0%AE%BF%E0%AE%B2%E0%AF%8D_%E0%AE%AE%E0%AF%87%E0%AE%A4%E0%AF%88_%E0%AE%A4%E0%AE%9F%E0%AF%8D%E0%AE%9A%E0%AE%BF%E0%AE%A3%E0%AE%BE%E0%AE%AE%E0%AF%82%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AE%BF">தவில் மேதை தட்சிணாமூர்த்தி நூல்</ref></item>
<item><ref target="http://www.youtube.com/watch?v=N81oMTvvX3o&amp;feature=related">தெட்சணாமூர்த்தியின் தவில் காணொளியில்</ref></item>
<item><ref target="http://www.thehindu.com/todays-paper/tp-national/conjuring-up-memories-of-yazhpanam-dakshinamurthy/article4426661.ece">Conjuring up memories of Yazhpanam Dakshinamurthy</ref>, த இந்து, பெப்ரவரி 18, 2013</item>
<item><ref target="http://www.thehindu.com/features/friday-review/music/a-jaffna-thavil-maestros-thanjavur-connection/article5487540.ece?ref=sliderNews">A Jaffna thavil maestro’s Thanjavur connection</ref></item>
<item><ref target="http://www.thehindu.com/news/cities/chennai/he-was-to-thavil-what-tnr-was-to-nagaswaram/article4427342.ece">‘He was to thavil, what TNR was to nagaswaram’</ref></item>
<item><ref target="http://www.facebook.com/thedchanamoorthythavil">முகநூலில் தெட்சணாமூர்த்தி</ref></item>
<item><ref target="http://timesofindia.indiatimes.com/city/chennai/Thavil-maestro-comes-to-life-on-celluloid/articleshow/40312883.cms">Thavil maestro comes to life on celluloid</ref>, டைம்சு ஒஃப் இந்தியா, ஆகத்து 16, 2014</item>
<item><ref target="http://www.thehindu.com/features/friday-review/music/thavil-beats-from-jaffna/article7792535.ece?secpage=true&amp;secname=entertainment"><hi rend="italic">Thavil beats from Jaffna</hi></ref></item></list>
</text></body></html>