<html><body><text id="wikipedia_ta_wikipedia_org__404398.html" ns="0" revid="2919486" sourceurl="https://ta.wikipedia.org/wiki/%E0%AE%95%E0%AE%BF%E0%AE%B3%E0%AE%BF%E0%AE%A9%E0%AF%8D%E0%AE%9F%E0%AE%BE%E0%AE%AE%E0%AF%88%E0%AE%9A%E0%AE%BF%E0%AE%A9%E0%AF%8D" title="கிளின்டாமைசின்" type="wikipedia">கிளின்டாமைசின்<figure><caption>கிளின்டாமைசின்</caption></figure>
<p><hi rend="bold">கிளின்டாமைசின்</hi> (Clindamycin) என்னும் எதிருயிரி <ref target="https://ta.wikipedia.org/wiki/காது">காது</ref>, <ref target="https://ta.wikipedia.org/wiki/தொண்டை">தொண்டை</ref>, <ref target="https://ta.wikipedia.org/wiki/எலும்பு">எலும்பு</ref> அல்லது மூட்டுகளில் ஏற்படும் <ref target="https://ta.wikipedia.org/wiki/தொற்றுநோய்">தொற்றுகள்</ref>, இடுப்பு அழற்சி நோய், <ref target="https://ta.wikipedia.org/wiki/நுரையீரல்_அழற்சி">நுரையீரல் அழற்சி</ref>, இதய உள்ளுறை அழற்சி ஆகிய <ref target="https://ta.wikipedia.org/wiki/பாக்டீரியா">பாக்டீரிய</ref> தொற்றுகளுக்கு எதிராகப் பயன்படுத்தப்படுகிறது<ref target="https://ta.wikipedia.org/wiki/முதற்_பக்கம்#cite_note-AHFS2015-1">[1]</ref>. சில நேரங்களில் மெத்திசிலின்-எதிர்ப்பு இஸ்டெபிலோகாக்கசு ஆரியசு (MRSA) பாக்டீரியா தொற்றுக்கு எதிராகப் பயன்படுத்தப்படுகிறது<ref target="https://ta.wikipedia.org/wiki/முதற்_பக்கம்#cite_note-Daum2007-2">[2]</ref>. மேலும், முகப்பரு, மலேரியாவிற்கு குயினைன் மருந்துடனும் உபயோகப்படுத்தப்படுகிறது<ref target="https://ta.wikipedia.org/wiki/முதற்_பக்கம்#cite_note-AHFS2015-1">[1]</ref><ref target="https://ta.wikipedia.org/wiki/முதற்_பக்கம்#cite_note-Ley2006-3">[3]</ref>. வாய்வழி மற்றும் சிரைவழியாக உபயோகிப்பதற்கோ, தோல் அல்லது யோனியில் தடவுவதற்காக மேற்பூச்சு குழைவாகவோக் கிடைக்கிறது<ref target="https://ta.wikipedia.org/wiki/முதற்_பக்கம்#cite_note-AHFS2015-1">[1]</ref><ref target="https://ta.wikipedia.org/wiki/முதற்_பக்கம்#cite_note-Ley2006-3">[3]</ref>.</p>
<p><ref target="https://ta.wikipedia.org/wiki/குமட்டல்">குமட்டல்</ref>, <ref target="https://ta.wikipedia.org/wiki/வயிற்றுப்போக்கு">வயிற்றுப்போக்கு</ref>, அரிப்பு, ஊசி போடும் இடத்தில் <ref target="https://ta.wikipedia.org/wiki/வலி">வலி</ref> ஆகியன பொதுவான பக்க விளைவுகளாகும்.<ref target="https://ta.wikipedia.org/wiki/முதற்_பக்கம்#cite_note-AHFS2015-1">[1]</ref> இம்மருந்தை உபயோகப்படுத்துவதினால், மருத்துவமனையில் ஏற்படும் பெருங்குடல் அழற்சிக்கான இடர் நான்கு மடங்கு அதிகரிக்கிறது<ref target="https://ta.wikipedia.org/wiki/முதற்_பக்கம்#cite_note-Thomas-4">[4]</ref>. இக்காரணத்தினால் கிளின்டாமைசினுக்குப் பதிலாக பிற எதிருயிரிகள் பரிந்துரைக்கப்படுகின்றன.<ref target="https://ta.wikipedia.org/wiki/முதற்_பக்கம்#cite_note-AHFS2015-1">[1]</ref> பொதுவாக கர்ப்பகாலங்களில் உபயோகப்படுத்தப்படுவது பாதுகாப்பானதாகவே தோன்றுகிறது.<ref target="https://ta.wikipedia.org/wiki/முதற்_பக்கம்#cite_note-AHFS2015-1">[1]</ref> பாக்டீரியாவின் புரத உற்பத்தியைத் தடுப்பதன் மூலம் எதிருயிரியாகச் செயற்படுகிறது.<ref target="https://ta.wikipedia.org/wiki/முதற்_பக்கம்#cite_note-AHFS2015-1">[1]</ref></p>
வரலாறு
<p>கிளின்டாமைசின் முதலில் 1967 ஆம் ஆண்டு தயாரிக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-5">[5]</ref> இது உலக சுகாதார அமைப்பு பட்டியலில் உள்ள, சுகாதாரத்திற்கு தேவையான, மிகவும் பயனுள்ள மற்றும் பாதுகாப்பான அத்தியாவசிய மருந்துகளில் ஒன்றாக உள்ளது.<ref target="https://ta.wikipedia.org/wiki/முதற்_பக்கம்#cite_note-WHO19th-6">[6]</ref> கிளின்டாமைசின் பெரியளவில் வர்க்க மருந்துகளாகத் தயாரிக்கப்படுவதால் இதன் விலை குறைவாகவே உள்ளது.<ref target="https://ta.wikipedia.org/wiki/முதற்_பக்கம்#cite_note-Ric2015-7">[7]</ref></p>
மருத்துவப் பயன்கள்
<p>கிளின்டாமைசின் சிகிச்சை காற்றின்றி வாழும் தொற்றுகளான பல் தொற்றுகள்,<ref target="https://ta.wikipedia.org/wiki/முதற்_பக்கம்#cite_note-8">[8]</ref> சுவாச பாதை, தோல் மற்றும் மென்மையான திசு தொற்றுகள், மற்றும் வயிற்றறை உறையழற்சிக்கு (peritonitis) எதிராக முக்கியமாகப் பயன்படுத்தப்படுகிறது.<ref target="https://ta.wikipedia.org/wiki/முதற்_பக்கம்#cite_note-RxList1-9">[9]</ref> உயிர்வளியின்றியமையா பாக்டீரிய நோய் சிகிச்சைகளில் <ref target="https://ta.wikipedia.org/wiki/பெனிசிலின்">பெனிசிலின்</ref> மருந்து பயன்படுத்தும்போது <ref target="https://ta.wikipedia.org/wiki/மிகையுணர்வூக்கம்">மிகையுணர்வூக்கம்</ref> ஏற்படுபவர்களில் கிளின்டாமைசின் மாற்றாகப் பயன்படுத்தப்படுகிறது. எலும்பு அல்லது மூட்டுகளில் முக்கியமாக இஸ்டெபிலோகாக்கசு ஆரியசு (MRSA) பாக்டீரியாவினால் ஏற்படும் தொற்றுகளுக்கு சிகிச்சையளிக்கப் பயன்படுகிறது.<ref target="https://ta.wikipedia.org/wiki/முதற்_பக்கம்#cite_note-RxList1-9">[9]</ref><ref target="https://ta.wikipedia.org/wiki/முதற்_பக்கம்#cite_note-Darley-10">[10]</ref> மிதமான முகப்பரு சிகிச்சைக்கு கிளின்டாமைசின் பாஸ்பேட்டு மேற்பூச்சு பயன்படுத்தப்படுகிறது.<ref target="https://ta.wikipedia.org/wiki/முதற்_பக்கம்#cite_note-Feldman-11">[11]</ref></p>
முகப்பரு
<p>முகப்பருவிற்கு கிளின்டாமைசின், பென்சோயில் பெராக்சைடு ஆகிய மருந்துகளைத் தனித்தனியாகப் பயன்படுத்துவதைவிட இவை இணைந்த சிகிச்சை மிகவும் பயனுள்ளதாக உள்ளது.<ref target="https://ta.wikipedia.org/wiki/முதற்_பக்கம்#cite_note-Cunliffe-12">[12]</ref><ref target="https://ta.wikipedia.org/wiki/முதற்_பக்கம்#cite_note-Leyden-13">[13]</ref><ref target="https://ta.wikipedia.org/wiki/முதற்_பக்கம்#cite_note-Lookingbill-14">[14]</ref> அதே நேரத்தில் கிளின்டாமைசின், அடப்பாலின் ஆகிய மருந்துகளைத் தனித்தனியாகப் பயன்படுத்துவதைவிட இவை இணைந்த சிகிச்சை மிகவும் பயனுள்ளதாக இருந்தாலும் பாதகமான விளைவுகள் அடிக்கடி ஏற்படுகின்றன.<ref target="https://ta.wikipedia.org/wiki/முதற்_பக்கம்#cite_note-Wolf-15">[15]</ref></p>
பக்க விளைவுகள்
<p>ஒரு சதவீத மக்கள் வயிற்றுப்போக்கு, பெருங்குடல் அழற்சி, குமட்டல், வாந்தி, வயிற்று வலி அல்லது பிடிப்பு போன்ற கிளின்டாமைசின் மருந்தின் பக்க விளைவுகளால் பாதிக்கப்படுகிறார்கள். அதிக அளவுகளில் சிரை மற்றும் வாய் வழியாகப் பயன்படுத்தப்படும்போது ஒருவிதமான உலோகச் சுவையை உண்டாக்குகிறது. பத்து சதவீத மக்கள் கிளின்டாமைசினை மேற்பூச்சாக பயன்படுத்தும்போது தோல் வறட்சி, எரிச்சல், அரிப்பு, தோல் உரிதல், செந்தடிப்பு (erythema) போன்ற பக்க விளைவுகளால் பாதிக்கப்படுகிறார்கள். கூடுதல் பக்க விளைவாக தீண்டற் சருமவழல் ஏற்படுகிறது.<ref target="https://ta.wikipedia.org/wiki/முதற்_பக்கம்#cite_note-Rossi-16">[16]</ref><ref target="https://ta.wikipedia.org/wiki/முதற்_பக்கம்#cite_note-xl-17">[17]</ref> யோனியில் கிளின்டோமைசின் தடவுவதனால் பத்து சதவீத மக்களில் பூஞ்சை தொற்றுகளும் பக்கவிளைவுகளாக ஏற்படுகின்றன.</p>
<p>அரிதாக 0.1 சதவீதத்திற்கும் குறைவான நோயாளிகள் கிளின்டாமைசின் சிகிச்சையினால் காப்புப்பிறழ்வு, இரத்த புன்கலவை (blood dyscrasias), மூட்டழற்சி, மஞ்சள் காமாலை, ஈரல் நொதிகள் அதிகளவு அதிகரித்தல், <ref target="https://ta.wikipedia.org/wiki/சிறுநீரகம்">சிறுநீரக</ref> செயலிழப்பு, இதயத்தம்பம் மற்றும் ஈரலுக்கு மருந்துகளால் தூண்டப்படும் நச்சுத்தன்மை ஆகியப் பாதகமான விளைவுகளைச் சந்திக்கிறார்கள்.<ref target="https://ta.wikipedia.org/wiki/முதற்_பக்கம்#cite_note-Rossi-16">[16]</ref></p>
கால்நடைகளில் சிகிச்சை
<p>கிளின்டாமைசின் மனிதர்களின் சிகிச்சைக்குப் பயன்படுவதை போலவே கால்நடைகளிலும் பயன்படுத்தப்படுகிறது. விலங்குகளில் அத்திச்சோற்றழல் (osteomyelitis) சிகிச்சைக்கும் கிளின்டாமைசின் உபயோகப்படுத்தப்படுகிறது.<ref target="https://ta.wikipedia.org/wiki/முதற்_பக்கம்#cite_note-18">[18]</ref> <ref target="https://ta.wikipedia.org/wiki/நாய்">நாய்கள்</ref> மற்றும் <ref target="https://ta.wikipedia.org/wiki/பூனை">பூனைகளில்</ref> தோல் நோய்த்தொற்றுகளுக்கும், டாக்சாப்பிளாசுமம் என்னும் <ref target="https://ta.wikipedia.org/wiki/ஒட்டுண்ணி">ஒட்டுண்ணி</ref> நோய்க்கும் சிகிச்சையளிக்கப் பயன்படுத்தப்படுகிறது.<ref target="https://ta.wikipedia.org/wiki/முதற்_பக்கம்#cite_note-19">[19]</ref></p>
</text></body></html>