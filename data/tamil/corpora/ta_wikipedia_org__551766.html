<html><body><text id="wikipedia_ta_wikipedia_org__551766.html" ns="0" revid="3449486" sourceurl="https://ta.wikipedia.org/wiki/%E0%AE%A4%E0%AF%88%E0%AE%9F%E0%AF%8D%E0%AE%9F%E0%AE%BE%E0%AE%A9%E0%AE%BF%E0%AE%AF%E0%AE%AE%E0%AF%8D(III)_%E0%AE%9A%E0%AE%B2%E0%AF%8D%E0%AE%AA%E0%AF%88%E0%AE%9F%E0%AF%81" title="தைட்டானியம்(III) சல்பைடு" type="wikipedia">தைட்டானியம்(III) சல்பைடு
<p><hi rend="bold">தைட்டானியம்(III) சல்பைடு</hi> (<hi rend="italic">Titanium(III) sulfide</hi>) என்பது Ti2S3 என்ற <ref target="https://ta.wikipedia.org/wiki/மூலக்கூற்று_வாய்ப்பாடு">மூலக்கூற்று வாய்ப்பாட்டால்</ref> விவரிக்கப்படும் ஒரு <ref target="https://ta.wikipedia.org/wiki/கனிம_வேதியியல்">கனிம வேதியியல்</ref> சேர்மமாகும். இதை தைட்டானியம் முச்சல்பைடு, தைட்டானியம் டிரைசல்பைடு, தைட்டானியம் செசுக்கியுசல்பைடு என்ற பெயர்களாலும் அழைக்கலாம்.</p>
தயாரிப்பு
<p>தைட்டானியம் டைசல்பைடை (TiS2) <ref target="https://ta.wikipedia.org/wiki/வெற்றிடம்">வெற்றிடத்தில்</ref> 1000 <ref target="https://ta.wikipedia.org/wiki/பாகை_(அலகு)">பாகை</ref> <ref target="https://ta.wikipedia.org/wiki/செல்சியசு">செல்சியசு</ref> வெப்பநிலைக்குச் சூடுபடுத்தி தைட்டானியம்(III) சல்பைடைத் தயாரிக்கலாம்.<ref target="https://ta.wikipedia.org/wiki/முதற்_பக்கம்#cite_note-:1-1">[1]</ref> தைட்டானியம் டைசல்பைடை உயர் வெப்பநிலைகளில் <ref target="https://ta.wikipedia.org/wiki/ஐதரசன்">ஐதரசனுடன்</ref> சேர்த்து ஒடுக்க வினைக்கு உட்படுத்தியும் இதை தயாரிக்க முடியும்.<ref target="https://ta.wikipedia.org/wiki/முதற்_பக்கம்#cite_note-:0-2">[2]</ref> <ref target="https://ta.wikipedia.org/wiki/அழுத்தம்">அழுத்தத்திற்கு</ref> உட்படுத்தி அல்லது 800 பாகை செல்சியசு வெப்பநிலையில் நேரடியாக <ref target="https://ta.wikipedia.org/wiki/தனிமம்">தனிமங்களை</ref> வினைப்படுத்தியும் தைட்டானியம்(III) சல்பைடு சேர்மத்தை தயாரிக்கலாம். <ref target="https://ta.wikipedia.org/wiki/முதற்_பக்கம்#cite_note-:0-2">[2]</ref></p>
பண்புகள்
<p>தைட்டானியம்(III) சல்பைடு கருப்பு நிறங்கொண்ட தூளாகும்.<ref target="https://ta.wikipedia.org/wiki/முதற்_பக்கம்#cite_note-:1-1">[1]</ref> படிகநிலையில் பளபளப்பான சேர்மமாக இது காணப்படுகிறது.<ref target="https://ta.wikipedia.org/wiki/முதற்_பக்கம்#cite_note-:0-2">[2]</ref>  படிகமானது  நிக்கல் ஆர்சனைடு கட்டமைப்பில்  6  என்ற அணைவு எண்ணுடன் கூடிய தைட்டானியத்துடன் அறுகோண நெருக்கப் பொதிவு கட்டமைப்பில் உள்ளது.<ref target="https://ta.wikipedia.org/wiki/முதற்_பக்கம்#cite_note-:1-1">[1]</ref></p>
<p>தைட்டானியம்(III) சல்பைடு சாதாரண வெப்பநிலையில் காற்று மற்றும் நீரில் நிலைப்புத்தன்மை கொண்டிருக்கும். தைட்டானியம் டைசல்பைடு போல ஐதரசன் சல்பைடின் வாசனையை வெளியிடுவதில்லை.</p>
<p>சூடான <ref target="https://ta.wikipedia.org/wiki/சல்பூரிக்_அமிலம்">கந்தக அமிலத்தில்</ref> தைட்டானியம்(III) சல்பைடு முதலில் நீலம் கலந்த சாம்பல் நிறத்தில் குழம்பாகவும்  பின்னர் ஒரு நிறமற்ற நீர்மமாகவும் மாறுகிறது. ஆனால் குளிர்ந்த செறிவூட்டப்பட்ட கந்தக அல்லது <ref target="https://ta.wikipedia.org/wiki/நைட்ரிக்_காடி">நைட்ரிக்</ref> அமிலத்தில் இது பச்சை நிறக் கரைசலை உருவாக்குகிறது. சூடான <ref target="https://ta.wikipedia.org/wiki/ஐதரோகுளோரிக்_அமிலம்">ஐதரோகுளோரிக் அமிலத்துடன்</ref> தைட்டானியம்(III) சல்பைடு ஐதரசன்  சல்பைடை உருவாக்குகிறது.<ref target="https://ta.wikipedia.org/wiki/முதற்_பக்கம்#cite_note-:0-2">[2]</ref></p>
</text></body></html>