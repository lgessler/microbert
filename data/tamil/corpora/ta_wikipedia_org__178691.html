<html><body><text id="wikipedia_ta_wikipedia_org__178691.html" ns="0" revid="1592721" sourceurl="https://ta.wikipedia.org/wiki/%E0%AE%85%E0%AE%B0%E0%AE%99%E0%AF%8D%E0%AE%95%E0%AE%9A%E0%AE%BE%E0%AE%AE%E0%AE%BF_%E0%AE%A8%E0%AE%BE%E0%AE%AF%E0%AE%95%E0%AF%8D%E0%AE%95%E0%AE%B0%E0%AF%8D" title="அரங்கசாமி நாயக்கர்" type="wikipedia">அரங்கசாமி நாயக்கர்<p><hi rend="bold">அரங்கசாமி நாயக்கர்</hi> (<ref target="https://ta.wikipedia.org/wiki/1884">1884</ref> <ref target="https://ta.wikipedia.org/wiki/பிப்ரவரி_6">பிப்ரவரி 6</ref> – <ref target="https://ta.wikipedia.org/wiki/1943">1943</ref> <ref target="https://ta.wikipedia.org/wiki/சனவரி_6">சனவரி 6</ref>) பிரெஞ்சிந்தியா என அழைக்கப்பட்ட இன்றைய புதுச்சேரி மாநிலத்தின் விடுதலைக்காகப் போராடிய வீரர்; தமிழறிஞர்.  ‘பிரெஞ்சிந்திய காந்தி’ என்று அழைக்கப்பட்டவர்.</p>
பிறப்பு
<p>அரங்கசாமி நாயக்கர் 1884 பிப்ரவரி 6 ஆம் நாள் பிறந்தார். அவர் பெற்றோரைப் பற்றி அறிய இயலவில்லை.  இவர் <ref target="https://ta.wikipedia.org/wiki/புதுச்சேரி">புதுச்சேரி</ref> மாநிலம் <ref target="https://ta.wikipedia.org/wiki/திருநள்ளாறு">திருநள்ளாறு வட்டத்தில்</ref> உள்ள இளையான்குடி என்னும் சிற்றூரில் வாழ்ந்தார்.<ref target="https://ta.wikipedia.org/wiki/முதற்_பக்கம்#cite_note-a-1">[1]</ref></p>
பொது வாழ்க்கை
<p>பிரஞ்சு நாட்டிடம் அடிமைப்பட்டிருந்த புதுச்சேரியின் விடுதலைக்காகப் போராடினார். திருநள்ளாறு நகர்மன்றத் தலைவராகப் பணியாற்றினார். <ref target="https://ta.wikipedia.org/wiki/சுயமரியாதை_இயக்கம்">சுயமரியாதை இயக்க</ref> ஈடுபாட்டால் தனது வீட்டிலேயே தாழ்த்தப்பட்டோருக்கு சமபந்தி உணவளித்தவர்.</p>
இதழும் படைப்புகளும்
<p>அரங்கசாமி நாயக்கரும் அவர்தம் நண்பர்களும் இணைந்து பிரெஞ்சிந்தியக் குடியரசுப் பத்திரிக்கை என்னும் இதழை வெளியிட்டனர்.  அதில் விடுதலைப் போராட்டச் செய்திகளும் தமிழ்மொழி பற்றிய கட்டுரைகளும் இடம்பெற்றன.</p>
<p>அரங்கசாமியார் அவ்விதழில் தமிழிலக்கணம் பற்றிய பல கட்டுரைகளை எழுதினார்.   காரைக்கால் வ. பொன்னையா, திருநள்ளாறு தேனூர் பாலசுப்பிரமணியம் என்னும் இருவரும் அக்கட்டுரைகளைத் தொகுத்து குடியரசு தமிழ் ஆரம்ப இலக்கணம் என்னும் நூலாக  <ref target="https://ta.wikipedia.org/wiki/1944">1944</ref> <ref target="https://ta.wikipedia.org/wiki/பிப்ரவரி_3">பிப்ரவரி 3</ref> ஆம் நாள்  வெளியிட்டனர்.<ref target="https://ta.wikipedia.org/wiki/முதற்_பக்கம்#cite_note-a-1">[1]</ref></p>
மறைவு
<p>இவர் 1943 சனவரி 6 ஆம் நாள் காலமானார்.<ref target="https://ta.wikipedia.org/wiki/முதற்_பக்கம்#cite_note-a-1">[1]</ref></p>
வாழ்க்கை வரலாறு
<p>அரங்கசாமியாரின் வாழ்க்கை வரலாற்றை அவர் மருமகள் சியாமளா சவுந்திரசாமி நான்கு ஆண்டுகள் உழைத்து, பிரெஞ்ச் இந்திய காந்தி அரங்கசாமி நாயக்கர் என்னும் நூலாக  எழுதி  உள்ளார்.<ref target="https://ta.wikipedia.org/wiki/முதற்_பக்கம்#cite_note-b-2">[2]</ref></p>
</text></body></html>