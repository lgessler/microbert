<html><body><text id="wikipedia_ta_wikipedia_org__56732.html" ns="0" revid="3417572" sourceurl="https://ta.wikipedia.org/wiki/%E0%AE%87%E0%AE%B0%E0%AE%BE%E0%AE%9A%E0%AE%BE%E0%AE%B0%E0%AE%BE%E0%AE%AE%E0%AF%8D_%E0%AE%AE%E0%AF%8B%E0%AE%95%E0%AE%A9%E0%AF%8D_%E0%AE%B0%E0%AE%BE%E0%AE%AF%E0%AF%8D" title="இராசாராம் மோகன் ராய்" type="wikipedia">இராசாராம் மோகன் ராய்

<p><hi rend="bold">இராசாராம் மோகன்ராய்</hi> (<hi rend="italic">Raja Ram Mohan Roy</hi>, மே 22, 1772 – செப்டம்பர் 27, 1833) <ref target="https://ta.wikipedia.org/wiki/வங்காளம்">வங்காளத்திலுள்ள</ref> வசதி படைத்த வைதிக <ref target="https://ta.wikipedia.org/wiki/பிராமணர்">பிராமண</ref> குடும்பத்தைச் சேர்ந்தவர். <ref target="https://ta.wikipedia.org/wiki/பிரம்ம_சமாஜம்">பிரம்ம சமாஜத்தை</ref> நிறுவியவர். இவரைப் புதிய இந்தியாவை நிறுவியர் என்றும், புதிய மறுமலர்ச்சியை தொடங்கி வைத்தவர் என்றும் கூறுவர்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> பிரம்மசமாஜம் கி.பி. 1828 இல் நிறுவப்பட்டது. இதுவே முதல் சீர்திருத்த இயக்கமாகும்.</p>
<p>இவர் கற்றறிந்த மொழிகள் <ref target="https://ta.wikipedia.org/wiki/ஆங்கிலம்">ஆங்கிலம்</ref>, <ref target="https://ta.wikipedia.org/wiki/பிரெஞ்சு_மொழி">பிரெஞ்சு</ref>, <ref target="https://ta.wikipedia.org/wiki/இலத்தீன்">இலத்தீன்</ref>, <ref target="https://ta.wikipedia.org/wiki/எபிரேயம்">எபிரேயம்</ref>, <ref target="https://ta.wikipedia.org/wiki/கிரேக்கம்">கிரேக்கம்</ref>, <ref target="https://ta.wikipedia.org/wiki/சமஸ்கிருதம்">சமஸ்கிருதம்</ref> மற்றும் <ref target="https://ta.wikipedia.org/wiki/இந்தி">இந்தி</ref> போன்றவைகளாகும். <ref target="https://ta.wikipedia.org/wiki/இந்து">இந்து</ref> சமய தரும சாத்திரங்கள், வேதங்கள், <ref target="https://ta.wikipedia.org/wiki/உபநிடதங்கள்">உபநிடதங்கள்</ref> போன்ற பிறவற்றையும் ஆழ்ந்து பயின்றிருந்தார். ஆங்கில நாகரிகத்தில் அதிக நாட்டம் கொண்டதால் பலமுறை <ref target="https://ta.wikipedia.org/wiki/இங்கிலாந்து">இங்கிலாந்து</ref> சென்று திரும்பினார். அவர் தமது நாற்பதாவது வயதில் வேலையை விட்டு விலகினார். எஞ்சிய வாழ்நாளைச் சமுதாயப் பணிக்காக அர்ப்பணித்தார். அவர் இந்து சமுதாயத்தில் இருந்த மூடநம்பிக்கைகளுக்கும் மற்றும் ஏனைய தீமைகளுக்கும் எதிராகக் குரல் எழுப்பினார். இந்த நிறுவனத்தை நிறுவியதன் மூலம் அவர் ஒரு புதிய சமயத்தைப் பரப்ப விரும்பவில்லை. மாறாக இந்த அமைப்பில் அனைத்துச் சமயங்களின் அரிய கோட்பாடுகள் அமைந்திருந்தன. எல்லா மக்களும் சாதி, சமய பாகுபாடின்றி ஒன்றாக சேர்ந்து ஒரே இறைவனை வழிபட, இந்நிறுவனம் வழிவகுத்துக் கொடுத்தது. கிழக்கிந்திய நிறுவனத்தில் பணியாற்றிக் கொண்டிருந்த போது கிறித்துவப் பாதிரியார்களின் தொடர்பு அவருக்குக் கிடைத்தது. இதன் விளைவாக இந்து சமயத்தை சீர்திருத்தி அமைக்க வேண்டுமென விரும்பினார். கி.பி. 1815 இல் <ref target="https://ta.wikipedia.org/wiki/கல்கத்தா">கல்கத்தாவில்</ref>, <ref target="https://ta.wikipedia.org/wiki/ஆத்மிக_சபை">ஆத்மிக சபை</ref> என்பதை நிறுவினார். இதில் நடுத்தர, கீழ் தர மக்கள் கலந்து கொண்டனர். 1819 இல் வேதாந்த சாத்திரங்களின் சாரத்தை <ref target="https://ta.wikipedia.org/wiki/ஆங்கிலம்">ஆங்கிலத்திலும்</ref>, <ref target="https://ta.wikipedia.org/wiki/வங்காள_மொழி">வங்காள மொழியிலும்</ref> வெளியிட்டார். பின்பு நான்கு உபநிடதங்களை மொழிபெயர்த்தார். 1820 இல் <ref target="https://ta.wikipedia.org/wiki/ஏசு">ஏசுவின்</ref> போதனைகளை திறனாய்வு செய்து, <hi rend="italic">ஏசுவின் கொள்கைகள் அமைதிக்கும் ஆனந்தத்திற்கும் வழிகாட்டி</hi> என்ற நூலை வெளியிட்டார்.</p>
<p>அக்காலத்தில் இந்துப் பெண்களுக்குக் கட்டாய வழக்கமாக இருந்த <ref target="https://ta.wikipedia.org/wiki/உடன்கட்டை_ஏறல்">உடன்கட்டை ஏறல்</ref> (சதி) என்ற சமுதாயக் கொடுமையை ஒழிக்க இவர் பெரிதும் பாடுபட்டார்.</p>
பிற செயல்பாடுகள்
<p><ref target="https://ta.wikipedia.org/wiki/வேதங்கள்">வேதங்கள்</ref> மற்றும் ஐந்து முக்கிய உபநிடதங்களை வங்காள மொழிக்கு மொழிபெயர்த்திருந்த அவர் அவற்றைக்கொண்டு சதி என்பதை உண்மையான இந்து மதம் ஆதரிக்கவில்லை என்று தீவிரமாக வாதாடி சதி தேவையில்லை என்று முழங்கினார். வில்லியம் பெண்டிங்க் காலத்தில் சதிக்கு எதிரான சட்டம் நிறைவேற்றப்பட்டாலும், அது ராஜா ராம்மோகன் ராயின் உழைப்பாலே நிகழ்ந்தது என்பதே உண்மை.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
இவற்றையும் பார்க்க
<p><ref target="https://ta.wikipedia.org/wiki/அயர்லாந்து">அயர்லாந்து</ref> மக்களை ஆங்கிலேய அரசு ஒடுக்கிய பொழுது சீர்திருத்த சட்டத்தை அவர்களுக்கு சாதகமாக ஆங்கிலேய அரசு நிறைவேற்றா விட்டால் ஆங்கிலேய ஆதிக்கமே இல்லாத பகுதியில் போய் வாழ்வேன் என்று முழக்கமிட்டார். நேப்பல்ஸ் புரட்சி தோல்வியுற்ற பொழுது மனம் வெம்மி முக்கியமான அலுவல்களை ரத்து செய்கிற பண்பும் அவருக்கு இருந்தது. கத்தோலிக்கர்கள் உரிமையோடு <ref target="https://ta.wikipedia.org/wiki/ஐக்கிய_இராச்சியம்">பிரட்டனில்</ref> வாழ வழி ஏற்பட்ட பொழுது அதை வரவேற்றார்.</p>


வெளி இணைப்புகள்


<list type="unordered"><item><ref target="http://www.calcuttaweb.com/people/rammohan.shtml">Biography (Calcuttaweb.com)</ref> <ref target="https://web.archive.org/web/20071214181903/http://www.calcuttaweb.com/people/rammohan.shtml">பரணிடப்பட்டது</ref> 2007-12-14 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="https://books.google.com/books?id=48I5zYEGSXUC&amp;pg=PA86&amp;lpg=PA86&amp;dq=rammohun+roy+sanskrit+education+darkness&amp;source=bl&amp;ots=WHzVfG0gG5&amp;sig=-GICawlawYerBSUvQP40qAF_gdI&amp;hl=en&amp;sa=X&amp;ei=DxSsVKqzPMmvogT9iIKQCg&amp;ved=0CCAQ6AEwAQ#v=onepage&amp;q=rammohun%20roy%20sanskrit%20education%20darkness&amp;f=false">Social, Political, Economic, and Educational Ideas of Raja Rammohun Roy</ref></item>
<item><ref target="http://www.thebrahmosamaj.net/founders/rammohun.html">Biography (Brahmo Samaj)</ref></item></list>
</text></body></html>