<html><body><text id="wikipedia_ta_wikipedia_org__531904.html" ns="0" revid="3426161" sourceurl="https://ta.wikipedia.org/wiki/%E0%AE%9A%E0%AE%AE%E0%AE%BF%E0%AE%AE%E0%AE%BE_%E0%AE%95%E0%AE%B0%E0%AF%80%E0%AE%AE%E0%AF%8D_%E0%AE%9A%E0%AF%8C%E0%AE%A4%E0%AF%8D%E0%AE%B0%E0%AE%BF" title="சமிமா கரீம் சௌத்ரி" type="wikipedia">சமிமா கரீம் சௌத்ரி
<p><hi rend="bold">சமிமா கரீம் சௌத்ரி</hi> (<hi rend="italic">Shamima Karim Choudhury</hi>) (பிறப்பு பிப்ரவரி 12, 1951) ஓர் <ref target="https://ta.wikipedia.org/wiki/வங்காளதேசம்">வங்காளதேச</ref> <ref target="https://ta.wikipedia.org/wiki/இயற்பியல்">இயற்பியலாளரும்</ref>, கல்வியாளரும், ஆராய்ச்சியாளரும், பெண்கள்-அறிவியல் வழக்கறிஞரும் ஆவார்.<ref target="https://ta.wikipedia.org/wiki/முதற்_பக்கம்#cite_note-:0-1">[1]</ref> 44 வருட கற்பித்தல், ஆராய்ச்சிக்குப் பிறகு 30 சூன் 2016 அன்று <ref target="https://ta.wikipedia.org/wiki/தாக்கா_பல்கலைக்கழகம்">தாக்கா பல்கலைக்கழகத்தின்</ref> இயற்பியல் துறையில் பேராசிரியராக ஓய்வு பெற்றார். இவர் இயற்பியலில் 70க்கும் மேற்பட்ட முதுநிலை, <ref target="https://ta.wikipedia.org/wiki/முதுதத்துவமாணி">முதுதத்துவமாணி</ref> மாணவர்களை மேற்பார்வையிட்டார். இவர் வங்காளதேச இயற்பியல் சங்கத்தின் உறுப்பினராகவும் உள்ளார். இவர் வளரும் உலகத்துக்கான அறிவியல் பெண்களுக்கான அமைப்பு, இயற்பியல் நிறுவனம் போன்ற பல தேசிய அறிவியல் சங்கங்களில் உறுப்பினராக உள்ளார். இவர் வங்காளதேசத்தில் சர்வதேச இயற்பியல் நிறுவனத்தின் குழுத் தலைவராக உள்ளார். இவர் <ref target="https://ta.wikipedia.org/wiki/பேகம்_ரோக்கியா">ரோக்கியா</ref> மாளிகையின் மேதகராகவும், <ref target="https://ta.wikipedia.org/wiki/தாக்கா_பல்கலைக்கழகம்">தாக்கா பல்கலைக்கழகத்தின்</ref> இயற்கை அறிவியலில் மேம்பட்ட ஆய்வு மற்றும் ஆராய்ச்சிக்கான <ref target="https://ta.wikipedia.org/wiki/சத்தியேந்திர_நாத்_போசு">போசு</ref> மையத்தின் இயக்குநராகவும் பணியாற்றினார். (பேராசிரியர் <ref target="https://ta.wikipedia.org/wiki/சத்தியேந்திர_நாத்_போசு">சத்தியேந்திர நாத் போசு</ref> பெயரிடப்பட்டது)  <ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
கல்வி
<p>சமிமா 1971இல் தாக்கா பல்கலைக்கழகத்தில் இயற்பியலில் <ref target="https://ta.wikipedia.org/wiki/இளம்_அறிவியல்">இளம் அறிவியல்</ref> பட்டம் பெற்றார்.<ref target="https://ta.wikipedia.org/wiki/முதற்_பக்கம்#cite_note-:0-1">[1]</ref> 1973இல் முதிநிலை அறிவியல் பட்டம் பெற்றார். 1978 முதல் 1982 வரை ஆத்திரேலியாவின் <ref target="https://ta.wikipedia.org/wiki/நியூ_சவுத்_வேல்ஸ்_பல்கலைக்கழகம்">நியூ சவுத் வேல்ஸ் பல்கலைக்கழகத்தில்</ref> இயற்பியலில் முனைவர் பட்டம் பெற்றார். 1986 -1988இல் பேராசிரியர் லூயிஸ் ஜான்சனுடன் பணிபுரிந்தார்.  இங்கிலாந்தின் <ref target="https://ta.wikipedia.org/wiki/ஆக்சுபோர்டு_பல்கலைக்கழகம்">ஆக்சுபோர்டு பல்கலைக்கழகத்தின்</ref> மூலக்கூறு உயிர் இயற்பியல் ஆய்வகத்தில் வருகை தரும் விஞ்ஞானியாக இருந்தார்.</p>
<p>அறிவியல், பொறியியல் மற்றும் தொழில்நுட்பத்தில் பாலின சமத்துவத்தை வலியுறுத்தும் பல சர்வதேச மாநாடுகள், இயற்பியலில் பெண்கள் மற்றும் பாலின உச்சிமாநாட்டில் சௌத்ரி அழைக்கப்பட்ட பேச்சாளராக பங்கேற்று வருகிறார்.டெய்லி ஸ்டார் உடனான ஒரு நேர்காணலில், மருத்துவம் அல்லது பிற துறைகளில் சேர்வதோடு ஒப்பிடும்போது இயற்பியல் மற்றும் அறிவியலில் பெண்களின் சதவீதம் விகிதத்தில் குறைவாக இருப்பதாக இவர் சுட்டிக்காட்டினார்.  இவர் தகவல் தொடர்பு தொழில்நுட்பம்,  அறிவியல்,<ref target="https://ta.wikipedia.org/wiki/முதற்_பக்கம்#cite_note-3">[3]</ref> <ref target="https://ta.wikipedia.org/wiki/முதற்_பக்கம்#cite_note-4">[4]</ref> <ref target="https://ta.wikipedia.org/wiki/முதற்_பக்கம்#cite_note-5">[5]</ref>  இயற்பியல் ஆகியவற்றில் பெண்களின் பாலின சமத்துவத்திற்காக தீவிரமாகப் பேசினார். </p>
அறக்கட்டளை
<p>வங்காளதேச இயற்பியல் சங்கம் 2015 முதல் ஒவ்வொரு ஆண்டும் சமிமா கரீம் சௌத்ரி அறக்கட்டளை நிதி உதவித்தொகையை வழங்குகிறது. தனது இளம் அறிவியலில் அதிக <ref target="https://ta.wikipedia.org/wiki/மதிப்பெண்">மதிப்பெண்</ref> பெறும் ஒரு மாணவ/ ஒரு மாணவிக்கும் தாக்கா பல்கலைக்கழக இயற்பியல் துறையில் படிக்கும் பின்தங்கிய மாணவர் ஒருவருக்கும் உதவித் தொகை வழங்குகிறது.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
சொந்த வாழ்க்கை
<p>சமிமா சௌத்ரி 1951இல் <ref target="https://ta.wikipedia.org/wiki/கொமிலா_நகரம்">கொமிலாவில்</ref> பிறந்தார். இவரது தந்தை பசுலுல் கரீம் முதல் முஸ்லிம் பேராசிரியரும் கொமிலா விக்டோரியா கல்லூரியின் துணை முதல்வரும் ஆவார். இவரது தாயார் சோகாரா கரீம் ஒரு சமூக சேவகராகவும் கொமில்லாவில் உள்ள <ref target="https://ta.wikipedia.org/wiki/அனைத்து_பாக்கித்தான்_பெண்கள்_சங்கம்">அனைத்து பாக்கித்தான் பெண்கள் சங்கத்தின்</ref> துணைத் தலைவராக இருந்தார். வங்காளதேச உயிரி தொழில்நுட்பவியலாளரும் அணு விஞ்ஞானியுமான <ref target="https://ta.wikipedia.org/wiki/நய்யும்_சௌத்ரி">நய்யும் சௌத்ரி</ref> என்பவரை மார்ச் 7, 1976 இல் மணந்தார். <ref target="https://ta.wikipedia.org/wiki/முதற்_பக்கம்#cite_note-:1-7">[7]</ref> இவர்களுக்கு இரண்டு குழந்தைகள் உள்ளனர். <ref target="https://ta.wikipedia.org/wiki/முதற்_பக்கம்#cite_note-:1-7">[7]</ref></p>


வெளி இணைப்புகள்
<list type="unordered"><item><ref target="https://shamima.choudhury.cc">அதிகாரப்பூர்வ இணையதளம்</ref></item></list>
</text></body></html>