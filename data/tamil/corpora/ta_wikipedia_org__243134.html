<html><body><text id="wikipedia_ta_wikipedia_org__243134.html" ns="0" revid="3214334" sourceurl="https://ta.wikipedia.org/wiki/%E0%AE%9C%E0%AF%8B%E0%AE%B7%E0%AF%8D_%E0%AE%B9%E0%AF%87%E0%AE%9A%E0%AE%B2%E0%AF%8D%E0%AE%B5%E0%AF%81%E0%AE%9F%E0%AF%8D" title="ஜோஷ் ஹேசல்வுட்" type="wikipedia">ஜோஷ் ஹேசல்வுட்
<p><hi rend="bold">ஜோஷ் ரெஜினால்டு ஹேசல்வுட்</hi> (<hi rend="italic">Josh Reginald Hazlewood</hi>, பிறப்பு: 8 சனவரி 1991) என்பவர் <ref target="https://ta.wikipedia.org/wiki/ஆத்திரேலியா">ஆத்திரேலியத்</ref> <ref target="https://ta.wikipedia.org/wiki/துடுப்பாட்டம்">துடுப்பாட்ட</ref> வீரர் ஆவார். இவர் <ref target="https://ta.wikipedia.org/wiki/நியூ_சவுத்து_வேல்சு_புளூசு">நியூ சவுத் வேல்சு</ref> அணிக்காக உள்ளூர்ப் போட்டிகளிலும், <ref target="https://ta.wikipedia.org/wiki/ஆத்திரேலியத்_துடுப்பாட்ட_அணி">ஆத்திரேலிய</ref> அணிக்காகப் பன்னாட்டுப் போட்டிகளிலும் விளையாடுகிறார். நியூ சவுத் வேல்சு மாநிலத்தில் டாம்வெர்த் என்ற நகரில் பிறந்த ஹேசல்வுட் <ref target="https://ta.wikipedia.org/wiki/நியூ_சவுத்து_வேல்சு_புளூசு">நியூ சவுத் வேல்சு</ref> அணிக்காக விளையாடிய இளம் வேகப்பந்து வீச்சாளர் ஆவார். 2010 சூன் 22 இல் <ref target="https://ta.wikipedia.org/wiki/ஒருநாள்_பன்னாட்டுத்_துடுப்பாட்டம்">ஒருநாள் பன்னாட்டுப்</ref> போட்டியில் ஆத்திரேலிய அணியில் விளையாடினார். இவரே அவ்வணியில் வயதில் குறைந்த துடுப்பாட்ட வீரர் ஆவார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref> இவரின் துல்லியமான பந்துவீச்சினால் இவர் முன்னாள் விரைவு வீச்சாளரான <ref target="https://ta.wikipedia.org/wiki/கிளென்_மெக்ரா">கிளென் மெக்ராவுடன்</ref> ஒப்பிடப்படுகிறார். இவர் ஆத்திரேலிய அணிக்காக <ref target="https://ta.wikipedia.org/wiki/தேர்வுத்_துடுப்பாட்டம்">தேர்வுத் துடுப்பாட்டம்</ref>, <ref target="https://ta.wikipedia.org/wiki/ஒருநாள்_பன்னாட்டுத்_துடுப்பாட்டம்">ஒருநாள் பன்னாட்டுத் துடுப்பாட்டம்</ref> மற்றும் <ref target="https://ta.wikipedia.org/wiki/பன்னாட்டு_இருபது20">பன்னாட்டு இருபது20</ref> போட்டிகளில் விளையாடி வருகிறார். <ref target="https://ta.wikipedia.org/wiki/முதற்_பக்கம்#cite_note-4">[4]</ref>
இவர் டிசம்பர் 2019இல் நடைபெற்ற <ref target="https://ta.wikipedia.org/wiki/இந்தியன்_பிரீமியர்_லீக்">ஐ.பி.எல்</ref>.2020 தொடருக்கான ஏலத்தில் <ref target="https://ta.wikipedia.org/wiki/சென்னை_சூப்பர்_கிங்ஸ்">சென்னை சூப்பர் கிங்ஸ்</ref> அணியால் வாங்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
பன்னாட்டுப் போட்டிகள்
<p><ref target="https://ta.wikipedia.org/wiki/2014">2014</ref> ஆம் ஆண்டில் நடைபெற்ற <ref target="https://ta.wikipedia.org/wiki/அலன்_போடர்">போடர்</ref>-<ref target="https://ta.wikipedia.org/wiki/சுனில்_காவஸ்கர்">காவஸ்கர்</ref> கோப்பைத் தொடரில் <ref target="https://ta.wikipedia.org/wiki/இந்தியத்_துடுப்பாட்ட_அணி">இந்தியத் துடுப்பாட்ட அணிக்கு</ref> எதிரான <ref target="https://ta.wikipedia.org/wiki/தேர்வுத்_துடுப்பாட்டம்">தேர்வுத் துடுப்பாட்டப்</ref> போட்டியில் இவர் அறிமுகமானார். இந்தப் போட்டியின் முதல் ஆட்டப்பகுதியில் 23 நிறைவுகள் வீசி 68 ஓட்டங்களை விட்டுக்கொடுத்து <ref target="https://ta.wikipedia.org/wiki/செதேஷ்வர்_புஜாரா">செதேஷ்வர் புஜாரா</ref>, <ref target="https://ta.wikipedia.org/wiki/விராட்_கோலி">விராட் கோலி</ref>, <ref target="https://ta.wikipedia.org/wiki/அஜின்க்யா_ரகானே">அஜின்க்யா ரகானே</ref>, <ref target="https://ta.wikipedia.org/wiki/மகேந்திரசிங்_தோனி">மகேந்திரசிங் தோனி</ref>, மற்றும் <ref target="https://ta.wikipedia.org/wiki/ரவிச்சந்திரன்_அசுவின்">ரவிச்சந்திரன் அசுவின்</ref> ஆகிய ஐந்து மட்டையாளர்களை வீழ்த்தினார். இதில் 6 நிறைவுகளை <hi rend="italic">வெறுமையாக</hi> வீசினார். மட்டையாட்டத்தில் 50 பந்துகளில் 32 ஓட்டங்களை எடுத்தார். இதில் 7 நான்குகளும் அடங்கும். பின்னர் இரண்டாவது ஆட்டப்பகுதியில் <ref target="https://ta.wikipedia.org/wiki/செதேஷ்வர்_புஜாரா">செதேஷ்வர் புஜாரா</ref> மற்றும் <ref target="https://ta.wikipedia.org/wiki/வருண்_ஆரோன்">வருண் ஆரோன்</ref> ஆகிய மட்டையாளர்களை வீழ்த்தினார். இதில் 16 நிறைவுகள் வீசி 74 ஓட்டங்களை விட்டுக்கொடுத்து 2 மட்டையாளர்களைக் கைப்பற்றினார். இவரின் பந்துவீச்சு சராசரி 4.62ஆக இருந்தது.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p>ஜனவரி 30, 2017 இல் <ref target="https://ta.wikipedia.org/wiki/ஓக்லாந்து">ஓக்லாந்தில்</ref> நடைபெற்ற <ref target="https://ta.wikipedia.org/wiki/நியூசிலாந்து_துடுப்பாட்ட_அணி">நியூசிலாந்து துடுப்பாட்ட அணிக்கு</ref> எதிரான போட்டியின் மூலம் <ref target="https://ta.wikipedia.org/wiki/ஒருநாள்_பன்னாட்டுத்_துடுப்பாட்டம்">ஒருநாள் பன்னாட்டுத் துடுப்பாட்டப்</ref> போட்டிகளில் இவர் அறிமுகமனார். இந்தப் போட்டியில் 10 நிறைவுகள் வீசி 48 ஓட்டங்களை விட்டுக்கொடுத்து 1 மட்டையாளரை வீழ்த்தினார். இவரின் பந்துவீச்சு சராசரி 4.80ஆக இருந்தது. இந்தப் போட்டியில் 6 இழப்புகள் வித்தியாசத்தில் நியூசிலாந்து அணி வெற்றி பெற்றது.</p>
<p><ref target="https://ta.wikipedia.org/wiki/2015_துடுப்பாட்ட_உலகக்கிண்ணம்">2015 துடுப்பாட்ட உலகக்கிண்ணத்</ref> தொடரில் ஆத்திரேலிய அணியில் இடம்பெற்றார். பின் <ref target="https://ta.wikipedia.org/wiki/பாக்கித்தான்_துடுப்பாட்ட_அணி">பாக்கித்தான் துடுப்பாட்ட அணிக்கு</ref> எதிரான காலிறுதிப் போட்டியில் 4 மட்டையாளர்களை வீழ்த்தி அணியின் வெற்றிக்கு உதவினார்.</p>
<p>நவம்பர் 2015இல் நியூசிலாந்து துடுப்பாட்ட அணிக்கு எதிராக தனது முதல் பகல்-இரவு தேர்வுத் துடுப்பாட்டப் போட்டியில் விளையாடினார். இந்தப் போட்டியில் <ref target="https://ta.wikipedia.org/wiki/மார்ட்டின்_கப்டில்">மார்ட்டின் கப்டிலை</ref> <ref target="https://ta.wikipedia.org/wiki/முன்னங்கால்_இடைமறிப்பு">முன்னங்கால் இடைமறிப்பு</ref> முறையில் வீழ்த்தினார். இந்தப் போட்டியின் முதல் ஆட்டப் பகுதியில் 17 நிறைவுகள் வீசி 66 ஓட்டங்களை விட்டுக்கொடுத்தார். இதில் 2 நிறைவுகளை வெறுமையாக வீசினார். இதில் கப்டில், <ref target="https://ta.wikipedia.org/wiki/பி._ஜே._வட்லிங்">வட்லிங்</ref> ,மற்றும் <ref target="https://ta.wikipedia.org/wiki/டிம்_சௌத்தி">சௌத்தி</ref> ஆகிய மூன்று மட்டையாளர்களை வீழ்த்தினார். மட்டையாட்டத்தில் 9 பந்துகளில் 4 ஓட்டங்கள் எடுத்து <ref target="https://ta.wikipedia.org/wiki/மிட்செல்_சான்ட்னர்">சான்ட்னர்</ref> பந்துவீச்சில் ஆட்டமிழந்தார். பின் இரண்டாவது ஆட்டப்பகுதியில் 24 நிறைவுகள் வீசி 70 ஓட்டங்கள் விட்டுக்கொடுத்து 5 நிறைவுகளை வெறுமையாக வீசினார். இதில் 6 மட்டையாளர்களை வீழ்த்தினார். இந்தப் போட்டியில் ஆத்திரேலிய அணி 3 இழப்புகளால் வெற்றி பெற்றது. இந்தப் போட்டியின் ஆட்டநாயகன் விருதை ஹேசல்வுட் பெற்றார். இதன்மூலம் முதல் பகல்-இரவு தேர்வுத் துடுப்பாட்டப் போட்டியின் ஆட்ட நாயகன் விருது பெற்றவரானார்.<ref target="https://ta.wikipedia.org/wiki/முதற்_பக்கம்#cite_note-7">[7]</ref><ref target="https://ta.wikipedia.org/wiki/முதற்_பக்கம்#cite_note-8">[8]</ref> இவர் தனது 12ஆவது தேர்வுத் துடுப்பாட்டப் போட்டியில் 50ஆவது மட்டையாளரை வீழ்த்தினார். இதன்மூலம் ஆத்திரேலிய வீரர்கள் <ref target="https://ta.wikipedia.org/wiki/ஷேன்_வோர்ன்">ஷேன் வோர்ன்</ref>, <ref target="https://ta.wikipedia.org/wiki/கிளென்_மெக்ரா">கிளென் மெக்ரா</ref> மற்றும் <ref target="https://ta.wikipedia.org/wiki/மிட்செல்_ஜோன்சன்">மிட்செல் ஜோன்சன்</ref> ஆகியோரை விட விரைவாக 50 மட்டையாளர்களை வீழ்த்தி சாதனை படைத்தார்.</p>




வெளி இணைப்புகள்
<list type="unordered"><item><ref target="https://ta.wikipedia.org/wiki/இஎஸ்பிஎன்_கிரிக்இன்ஃபோ">கிரிக்கின்ஃபோவில்</ref> இருந்து <ref target="http://www.cricinfo.com/ci/content/player/288284.html">விளையாட்டுவீரர் விபரக்குறிப்பு: முதற் பக்கம்</ref></item></list>
</text></body></html>