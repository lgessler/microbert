<html><body><text id="wikipedia_ta_wikipedia_org__337457.html" ns="0" revid="2548981" sourceurl="https://ta.wikipedia.org/wiki/%E0%AE%95%E0%AE%B2%E0%AF%8D%E0%AE%B2%E0%AE%BE%E0%AE%B5%E0%AE%BF_%E0%AE%B5%E0%AF%87%E0%AE%A3%E0%AF%81%E0%AE%95%E0%AF%8B%E0%AE%AA%E0%AE%BE%E0%AE%B2_%E0%AE%9A%E0%AF%81%E0%AE%B5%E0%AE%BE%E0%AE%AE%E0%AE%BF_%E0%AE%95%E0%AF%8B%E0%AE%AF%E0%AE%BF%E0%AE%B2%E0%AF%8D" title="கல்லாவி வேணுகோபால சுவாமி கோயில்" type="wikipedia">கல்லாவி வேணுகோபால சுவாமி கோயில்
<p><hi rend="bold">கல்லாவி வேணுகோபால சுவாமி கோயில்</hi> <ref target="https://ta.wikipedia.org/wiki/தமிழ்நாடு">தமிழ்நாட்டில்</ref> <ref target="https://ta.wikipedia.org/wiki/கிருஷ்ணகிரி_மாவட்டம்">கிருஷ்ணகிரி மாவட்டம்</ref>, <ref target="https://ta.wikipedia.org/wiki/கல்லாவி">கல்லாவி</ref> என்னும் ஊரில் அமைந்துள்ள <ref target="https://ta.wikipedia.org/wiki/கிருஷ்ணன்">கிருஷ்ணன்</ref> கோயிலாகும்.<ref target="https://ta.wikipedia.org/wiki/முதற்_பக்கம்#cite_note-form1-1">[1]</ref></p>
வரலாறு
<p>இக்கோயில் பத்தொன்பதாம் நூற்றாண்டைச் சேர்ந்தது.</p>
கோயில் அமைப்பு
<p>இந்த சிறிய கோயிலுக்கு வெளியே கருடஸ்தம்பம் உள்ளது. அதில் புடைப்புச் சிற்பமாக கருடாழ்வார், ஆஞ்சநேயர், சங்கு சக்கரங்கள் பொறிக்கப்பட்டுள்ளன. கோயிலானது மகாமண்டபம், அர்த்த மண்டபம், கருவறை என்றக் கூறுகளோடு உள்ளது. மகாரண்டபத்தில் கருடாழ்வார் நித்தியசேவை சாதித்தபடி உள்ளார். கருவறையில் கற்பகவிருட்சத்தின்கீழ் இராதை, ருக்மணியுடன் நாற்கரங்களுடன் வேணுகோபாலர் உள்ளார். அவருக்கு ஆதிசேசன் குடைபிடித்தபடி இருக்க, காலடியில் சப்தஸ்வரங்களும் தேவதைகள்போல கைக்கூப்பியபடி இருக்க அருகே பசுவும் கன்றும் உள்ளன. சுவாமிக்கு இருபுறங்களும் கந்தர்வக் கன்னியர் உள்ளனர். அதில் ஒருத்தி கூடையில் இருந்து பூவை எடுத்து பூசிப்பது போலவும், இன்னொருத்தி வணங்கிய நிலையிலும் உள்ளாள்.  
இக்கோயில் முதன்மைத் திருக்கோயில் என்ற வகைப்பாட்டில் <ref target="https://ta.wikipedia.org/wiki/இந்து_சமய_அறநிலையத்_துறை">இந்து அறநிலையத்துறையின்</ref> கட்டுப்பாட்டில் உள்ளது. பரம்பரை அல்லாத அறங்காவலர் அமைப்பால் நிர்வகிக்கப்படுகிறது.<ref target="https://ta.wikipedia.org/wiki/முதற்_பக்கம்#cite_note-form2-2">[2]</ref></p>
பூசைகள்
<p>இக்கோயிலில் ஒருகாலப் பூசை திட்டத்தின் கீழ் பூசை நடக்கின்றது.  வைகுண்ட ஏகாதசி  முக்கிய திருவிழா நடைபெறுகிறது. <ref target="https://ta.wikipedia.org/wiki/கிருஷ்ண_ஜெயந்தி">கிருஷ்ண ஜெயந்தி</ref>, <ref target="https://ta.wikipedia.org/wiki/புரட்டாதிச்_சனி">புரட்டாதிச் சனி</ref>, தீபாவளி, பொங்கல், கார்த்திகை தீபம் போன்ற நாட்களில் சிறப்பு வழிபாடு நடக்கிறது. வைகாசி மாதம் பௌர்ணமியன்று <ref target="https://ta.wikipedia.org/wiki/தேர்த்_திருவிழா">தேர்த் திருவிழா</ref> நடக்கிறது. <ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
அமைவிடம்
<p>இக்கோயிலானது <ref target="https://ta.wikipedia.org/wiki/ஊத்தங்கரை">ஊத்தங்கரையில்</ref> இருந்து 13 கி.மீ. தொலைவிலும், போச்சம்பள்ளி மற்றும் <ref target="https://ta.wikipedia.org/wiki/மொரப்பூர்">மொரப்பூரில்</ref> இருந்து 15 கி.மீ. தொலைவிலும், <ref target="https://ta.wikipedia.org/wiki/ஒசூர்">ஒசூரில்</ref> இருந்து 100 கி.மீ தொலைவில் உள்ளது.</p>
</text></body></html>