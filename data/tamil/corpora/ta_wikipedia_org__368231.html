<html><body><text id="wikipedia_ta_wikipedia_org__368231.html" ns="0" revid="3174792" sourceurl="https://ta.wikipedia.org/wiki/%E0%AE%95._%E0%AE%85%E0%AE%AA%E0%AF%8D%E0%AE%AA%E0%AF%81%E0%AE%B2%E0%AE%BF%E0%AE%99%E0%AF%8D%E0%AE%95%E0%AE%AE%E0%AF%8D_(%E0%AE%95%E0%AE%B5%E0%AE%BF%E0%AE%9E%E0%AE%B0%E0%AF%8D)" title="க. அப்புலிங்கம் (கவிஞர்)" type="wikipedia">க. அப்புலிங்கம் (கவிஞர்)<p><hi rend="bold">க. அப்புலிங்கம்</hi> என்பவர் தமிழ்க்<ref target="https://ta.wikipedia.org/wiki/கவிஞர்">கவிஞர்களுள்</ref> ஒருவர். புதுக்கவிதைகளின் வளர்ச்சியில் இவரது பங்கு அதிகம் உண்டு. நிலக்கிழார், சிவனடியார், சமூக அன்னம்பாலிப்பு சத்திரக் காப்பாளர், பதிப்பாளர் போன்ற பன்முகப் பார்வைக் கொண்டவர்.<ref target="https://ta.wikipedia.org/wiki/முதற்_பக்கம்#cite_note-ப.முத்துக்குமார_சுவாமி-1">[1]</ref></p>
பிறப்பும் இளமையும்
<p>இவர் <ref target="https://ta.wikipedia.org/wiki/திருச்சி_மாவட்டம்">திருச்சி மாவட்டம்</ref>, <ref target="https://ta.wikipedia.org/wiki/திருவானைக்காவல்">திருவானைக்காவல்</ref> எனும் ஊரில் 03-7-1917 ஆம் ஆண்டு பிறந்தார். 
இவரது பெற்றோர் கணபதியாப் பிள்ளை-மதுரம் அம்மாள் ஆவர். தமிழில் புலவர் பட்டம் பெற்ற இவர், அரசுப் பள்ளியில் தமிழாசிரியராகப் பணியாற்றியுள்ளார். இவர் "கலைவாணன்" எனும் புனைப்பெயரில் கவிதைகள் படைத்துள்ளார்.</p>
கவிதைப் பணிகள்
<p>இவர் கலை இலக்கிய முற்போக்கு இதழ்களான <ref target="https://ta.wikipedia.org/wiki/கிராம_ஊழியன்_(இதழ்)">கிராம ஊழியன்</ref>, வசந்தம், <ref target="https://ta.wikipedia.org/wiki/கலைமகள்_(இதழ்)">கலைமகள்</ref>,  <ref target="https://ta.wikipedia.org/wiki/கலா_மோகினி_(இதழ்)">கலாமோகினி</ref> உள்ளிட்ட இதழ்களில் கவிதைகள் எழுதியுள்ளார். 1963-ஆம் ஆண்டு புது தில்லியில் நடைபெற்ற பன்மொழிக் கவியரங்கில் கலந்து கொண்டு கவிதைகள் வாசித்துள்ளார்.1942-இல் <ref target="https://ta.wikipedia.org/wiki/மோகன்தாசு_கரம்சந்த்_காந்தி">காந்தியின்</ref> வேண்டுகோளுக்கிணங்க, தாம் அணிந்திருந்த அந்நியத் துணியைத் தீயிலிட்டுப் பொசுக்கிக் கதர் ஆடை அணியத்தொடங்கினார். சுமார் 500 கவியரங்குகளில்  கலந்து கொண்டு கவிதைகள் படைத்துள்ளார்.</p>
படைப்புகள்
<p>அவருடைய படைப்புகளில் கீழ்க்கண்டவை உள்ளிட்ட பல நூல்கள் அடங்கும்.</p>
<list type="unordered"><item>உதயம்</item>
<item>நிவேதனம்</item>
<item>அழியா அழகி</item>
<item>ஆன்மாராதனை</item>
<item>வயலூர் முருகன் பிள்ளைத்தமிழ் <ref target="https://ta.wikipedia.org/wiki/முதற்_பக்கம்#cite_note-2">[2]</ref></item>
<item>காவை முருகன் பிள்ளைத்தமிழ்</item>
<item>மனச்சிமிழ்</item>
<item>ஞானதீபம்</item>
<item>காவிரி</item>
<item>ஜீவானந்தம்</item></list>
விருதுகள்
<p><ref target="https://ta.wikipedia.org/wiki/சாகித்திய_அகாதமி">சாகித்திய அகாதெமி</ref> பரிசு, தமிழகக் கவிஞர் மன்றத்தின் பரிசு என பல பெற்றவர். திருச்சி தமிழ்ப் பேரவை இவருக்கு, <hi rend="bold">கவிஞர் திலகம்</hi> எனும் விருது வழங்கியுள்ளது. 1986ஆம் ஆண்டு தமிழக அரசு தமிழ் வளர்ச்சிக்கான சிறந்த நூலுக்கான முதல் பரிசினை இவரது <hi rend="bold">கலைவாணன் கவிதைகள்</hi> எனும் நூல் பெற்றுள்ளது.அமெரிக்க நாட்டு உலகப் பல்கலைக்கழகம் இவருக்கு <hi rend="bold">டாக்டர்</hi> பட்டம் வழங்கியுள்ளது.</p>
மறைவு
<p>இவர் 12-02-1988இல் மறைந்தார்.</p>


உசாத்துணை
<list type="unordered"><item>வல்லிக்கண்ணன், புதுக்கவிதையின் தோற்றமும் வளர்ச்சியும், பாரி நிலையம், சென்னை, 2008</item>
<item><ref target="https://ta.wikipedia.org/wiki/%E0%AE%A4%E0%AE%AE%E0%AE%BF%E0%AE%B4%E0%AF%8D_%E0%AE%B5%E0%AE%B3%E0%AE%B0%E0%AF%8D%E0%AE%9A%E0%AF%8D%E0%AE%9A%E0%AE%BF%E0%AE%95%E0%AF%8D%E0%AE%95%E0%AE%BE%E0%AE%A9_%E0%AE%9A%E0%AE%BF%E0%AE%B1%E0%AE%A8%E0%AF%8D%E0%AE%A4_%E0%AE%A8%E0%AF%82%E0%AE%B2%E0%AF%8D%E0%AE%95%E0%AE%B3%E0%AF%81%E0%AE%95%E0%AF%8D%E0%AE%95%E0%AE%BE%E0%AE%A9_%E0%AE%AA%E0%AE%B0%E0%AE%BF%E0%AE%9A%E0%AF%81_%E0%AE%AA%E0%AF%86%E0%AE%B1%E0%AF%8D%E0%AE%B1_%E0%AE%A8%E0%AF%82%E0%AE%B2%E0%AF%8D%E0%AE%95%E0%AE%B3%E0%AF%8D,_1986">தமிழ் வளர்ச்சிக்கான சிறந்த நூல்களுக்கான பரிசு பெற்ற நூல்கள், 1986</ref></item></list>
</text></body></html>