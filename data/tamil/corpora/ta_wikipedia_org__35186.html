<html><body><text id="wikipedia_ta_wikipedia_org__35186.html" ns="0" revid="2946129" sourceurl="https://ta.wikipedia.org/wiki/%E0%AE%AA%E0%AE%A3%E0%AF%8D%E0%AE%9F%E0%AF%81%E0%AE%B5%E0%AE%BE%E0%AE%9A%E0%AF%81%E0%AE%A4%E0%AF%87%E0%AE%B5%E0%AE%A9%E0%AF%8D" title="பண்டுவாசுதேவன்" type="wikipedia">பண்டுவாசுதேவன்
<p><hi rend="bold">பண்டுவாசுதேவன்</hi> (கி.மு. 504-474) அல்லது <hi rend="bold">பண்டுவாசுதேவ</hi> <ref target="https://ta.wikipedia.org/wiki/இலங்கை">இலங்கையின்</ref> முதலாவது அரச மரபின் இரண்டாவது அரசனாவான். இவன் முதலாவது அரச மரபைத் தோற்றுவித்தவனும் முதல் அரசனுமான <ref target="https://ta.wikipedia.org/wiki/கலிங்கநாடு">கலிங்க</ref> இளவரசன் <ref target="https://ta.wikipedia.org/wiki/விஜயன்">விஜயனின்</ref> உடன்பிறந்தான் மகன் என <ref target="https://ta.wikipedia.org/wiki/மகாவம்சம்">மகாவம்சம்</ref> குறிப்பிடுகிறது. ஆனால் <ref target="https://ta.wikipedia.org/wiki/மகாவம்சம்">மகாவம்சத்துக்கு</ref> முன்னர் இயற்றப்பட்ட <ref target="https://ta.wikipedia.org/wiki/தீபவம்சம்">தீபவம்சம்</ref> இவனை <hi rend="bold">பண்டு</hi>வாசன் என்று குறிப்பிடுவதைக் கொண்டு இவன் பாண்டிய நாட்டில் இருந்து வந்தனர் என்றும் வரலாற்றறிஞர்கள் வாதிடுகின்றனர்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> இதற்கு ஆதாரமாக விஜயன் பாண்டியனின் மகளை மணந்ததைக் குறிப்பிட்டு மீண்டும் இலங்கையை ஆள ஆட்சியாளர் இல்லை என்பதால் பண்டுவாசனை பாண்டியன் இலங்கைக்கு அனுப்பியதாக குறிப்பிடுகின்றனர். கி.மு 505 இல் விஜயன் வாரிசு இல்லாமல் இறந்தான்.</p>
மகாவம்சம் கூறும் பண்டுவாசுதேவன் இலங்கை வரவு
<p>சிறிது கால இடைவெளியின் பின்னர் கலிங்கநாட்டில் இருந்த பண்டுவாசுதேவன் அழைத்து வரப்பட்டு முடி சூட்டப்பட்டான். இளவரசன் பண்டுவாசுதேவன் பிரபுத்துவ குடும்பங்களைச் சேர்ந்த இளைஞர்களான உதவியாளர்களுடன் வந்ததாக இலங்கைச் சரித்திரம் கூறும் நூலான <ref target="https://ta.wikipedia.org/wiki/மகாவம்சம்">மகாவம்சம்</ref> கூறுகின்றது. கலிங்க நாட்டிலிருந்து வந்த இளவரசியான <ref target="https://ta.wikipedia.org/wiki/புத்தகாஞ்சனா">புத்தகாஞ்சனா</ref> என்பவளை பண்டுவாசுதேவன் மணம் செய்துகொண்டான். புத்தகாஞ்சனா பண்டைய அரச குடும்பத்தைச் சேர்ந்தவனும் புத்தரின் ஒன்றுவிட்ட சகோதரனுமான <hi rend="italic">பாண்டா</hi> என்னும் அரசனுடைய மகளாவாள். இவனுக்குப் பத்து <ref target="https://ta.wikipedia.org/wiki/ஆண்_(மனிதர்)">ஆண்</ref> மக்களும், <ref target="https://ta.wikipedia.org/wiki/உம்மத_சித்தா">உம்மத சித்தா</ref> என்னும் ஒரு <ref target="https://ta.wikipedia.org/wiki/பெண்_பிள்ளை">பெண் பிள்ளையும்</ref> இருந்தனர். மூத்த மகன் <ref target="https://ta.wikipedia.org/wiki/அபய">அபய</ref> என்பவனாவான். இவனது இறப்பின் பின்னர் இவனது மூத்த மகன் அபய அரசனானான்.</p>


இவற்றையும் பார்க்கவும்
<list type="unordered"><item><ref target="https://ta.wikipedia.org/wiki/ஆட்சியாளர்_பட்டியல்,_இலங்கை">ஆட்சியாளர் பட்டியல், இலங்கை</ref></item></list>
</text></body></html>