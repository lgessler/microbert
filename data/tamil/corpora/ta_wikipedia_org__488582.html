<html><body><text id="wikipedia_ta_wikipedia_org__488582.html" ns="0" revid="2982751" sourceurl="https://ta.wikipedia.org/wiki/%E0%AE%A8%E0%AE%BF%E0%AE%B0%E0%AE%AA%E0%AF%8D%E0%AE%AA%E0%AF%81_%E0%AE%95%E0%AF%8B%E0%AE%9F%E0%AF%8D%E0%AE%9F%E0%AF%81%E0%AE%B0%E0%AF%81" title="நிரப்பு கோட்டுரு" type="wikipedia">நிரப்பு கோட்டுரு<figure><caption>பீட்டர்சன் கோட்டுரு (இடப்பக்கம்); அதன் நிரப்பு கோட்டுரு (வலப்பக்கம்).</caption></figure>
<p><ref target="https://ta.wikipedia.org/wiki/கோட்டுருவியல்">கோட்டுருவியலில்</ref> ஒரு <ref target="https://ta.wikipedia.org/wiki/கோட்டுரு_(கணிதம்)">கோட்டுருவின்</ref> (G) நிரப்பு கோட்டுரு (<hi rend="italic">complement</hi>) அல்லது நேர்மாறு (<hi rend="italic">inverse</hi>) (H) கோட்டுரு பின்வரும் பண்புகளைக் கொண்ட கோட்டுருவாக இருக்கும்:</p>
<list type="unordered"><item>G இன் <ref target="https://ta.wikipedia.org/wiki/முனை_(கோட்டுருவியல்)">முனைகளே</ref> H இன் முனைகளாக இருக்கும்.</item>
<item>இரு வெவ்வேறான இரு முனைகள் G இல் அடுத்துள்ளவைகளாக இல்லாமல் "இருந்தால், இருந்தால் மட்டுமே" அவை H இல் அடுத்துள்ள முனைகளாக இருக்கும்.</item></list>
<p>G ஒரு <ref target="https://ta.wikipedia.org/wiki/முழுக்கோட்டுரு">முழுக்கோட்டுருவாகும்படி</ref> அதன் இணைக்கப்படாத முனைகளை இணைத்து இல்லாத விளிம்புகளை நிரப்பிய பின்னர் ஏற்கனவே உள்ள விளிம்புகளை நீக்கினால் G இன் நிரப்பு கோட்டுருவான H கிடைக்கும். <ref target="https://ta.wikipedia.org/wiki/முதற்_பக்கம்#cite_note-bm-1">[1]</ref> 
நிரப்பு கோட்டுருவானது மூலக் கோட்டுருவின் <ref target="https://ta.wikipedia.org/wiki/நிரப்பு_கணம்">கண நிரப்பி</ref> அல்ல; விளிம்புகள் மட்டுமே நிரப்பப்படுகின்றன.</p>
வரையறை
திசையற்ற கோட்டுரு
<p><hi rend="italic">G</hi>=(<hi rend="italic">V</hi>,<hi rend="italic">E</hi>) ஒரு <ref target="https://ta.wikipedia.org/wiki/கோட்டுரு_(கணிதம்)">திசையற்ற கோட்டுரு</ref>; K என்பது V இன் ஈருறுப்பு உட்கணங்களைக் கொண்டது எனில், <hi rend="italic">H</hi>=(<hi rend="italic">V</hi>,<hi rend="italic">K</hi>\<hi rend="italic">E</hi>) ஆனது G இன் நிரப்பி ஆகும்.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
<p>இதில் <hi rend="italic">K</hi>\<hi rend="italic">E</hi> என்பது K இல் E இன் <ref target="https://ta.wikipedia.org/wiki/நிரப்பு_கணம்">நிரப்பு கணமாகும்</ref>. </p>
திசை கோட்டுரு
<p>திசையற்ற கோட்டுரு போலவே <ref target="https://ta.wikipedia.org/wiki/திசை_கோட்டுரு">திசை கோட்டுருவின்</ref> நிரப்பியையும் வரையறுக்கலாம்:
ஒரு திசை கோட்டுருவின் நிரப்பு கோட்டுருவும் அதே முனைகளைக் கொண்டதொரு திசைக் கோட்டுருவாக இருக்கும். V இன் வரிசைச்சோடிகளாலான உட்கணங்களைக் கொண்டதாக K அமையும்.</p>
<hi rend="italic">G</hi>=(<hi rend="italic">V</hi>,<hi rend="italic">E</hi>) ஒரு <ref target="https://ta.wikipedia.org/wiki/திசை_கோட்டுரு">திசை கோட்டுரு</ref>; K என்பது V இன் <ref target="https://ta.wikipedia.org/wiki/வரிசைச்_சோடி">வரிசைச் சோடிகளின்</ref> உட்கணங்களைக் கொண்டது எனில், <hi rend="italic">H</hi>=(<hi rend="italic">V</hi>,<hi rend="italic">K</hi>\<hi rend="italic">E</hi>) ஆனது G இன் நிரப்பி ஆகும்.
பயன்பாடுகளும் எடுத்துக்காட்டுகளும்
<p>பல கோட்டுருவியல் கருத்துகள் நிரப்பு கோட்டுரு வழியாக தொடர்பு கொண்டுள்ளன:</p>
<list type="unordered"><item><ref target="https://ta.wikipedia.org/wiki/வெற்று_கோட்டுரு">வெற்று கோட்டுருவின்</ref> நிரப்பு கோட்டுரு ஒரு <ref target="https://ta.wikipedia.org/wiki/முழுக்கோட்டுரு">முழுக்கோட்டுருவாக</ref> இருக்கும். இதன் மறுதலையும் உண்மையாகும்.</item>
<item>G கோட்டுருவின் நிரப்பு கோட்டுருவின் <ref target="https://ta.wikipedia.org/wiki/தூண்டப்பட்ட_உட்கோட்டுரு">தூண்டப்பட்ட உட்கோட்டுருவானது</ref> G இல் ஒத்த தூண்டப்பட்ட உட்கோட்டுருவின் நிரப்பு கோட்டுருவாக இருக்கும்.</item>
<item>ஒரு கோட்டுருவின் <ref target="https://ta.wikipedia.org/wiki/சாரா_கணம்_(கோட்டுருவியல்)">சாரா கணமானது</ref>, அக்கோட்டுருவின் நிரப்பு கோட்டுருவில் ஒரு <ref target="https://ta.wikipedia.org/wiki/குறுகும்பு_(கோட்டுருவியல்)">குறுகும்பாக</ref> இருக்கும். இதன் மறுதலையும் உண்மையாகும். ஒரு கோட்டுருவின் சாரா கணமானது விளிம்பற்ற தூண்டப்பட்ட உட்கோட்டுருவாகவும் ஒரு குறுகும்பு முழுமையான தூண்டப்பட்ட கோட்டுருவாகவும் இருக்கும் என்பதால் இக்கூற்று  முதல் இரு கூற்றுகளின் சிறப்புவகையாக அமையும்.</item>
<item>ஒரு கோட்டுருவின் தன்னுருவாக்கக் குலமானது நிரப்பிக் கோட்டுருவின் தன்னுருவாக்கக் குலமாக இருக்கும்.</item>
<item>ஒவ்வொரு <ref target="https://ta.wikipedia.org/wiki/முக்கோணமற்ற_கோட்டுரு">முக்கோணமற்ற கோட்டுருவின்</ref> நிரப்பியும் வளைநகமற்ற கோட்டுருவாகும்.<ref target="https://ta.wikipedia.org/wiki/முதற்_பக்கம்#cite_note-3">[3]</ref> இதன் மறுதலை உண்மையில்லை.</item></list>
</text></body></html>