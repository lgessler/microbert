<html><body><text id="wikipedia_ta_wikipedia_org__83962.html" ns="0" revid="3333461" sourceurl="https://ta.wikipedia.org/wiki/%E0%AE%87%E0%AE%B2%E0%AF%82%E0%AE%B5%E0%AE%BE_%E0%AE%85%E0%AE%B0%E0%AF%81%E0%AE%99%E0%AF%8D%E0%AE%95%E0%AE%BE%E0%AE%9F%E0%AF%8D%E0%AE%9A%E0%AE%BF%E0%AE%AF%E0%AE%95%E0%AE%AE%E0%AF%8D" title="இலூவா அருங்காட்சியகம்" type="wikipedia">இலூவா அருங்காட்சியகம்
<p><hi rend="bold">இலூவா அருங்காட்சியகம்</hi> (<hi rend="italic">Louvre Museum</hi>, <ref target="https://ta.wikipedia.org/wiki/பிரெஞ்சு_மொழி">பிரெஞ்சு மொழி</ref>: <hi lang="fr" rend="italic">Musée du Louvre</hi>) <ref target="https://ta.wikipedia.org/wiki/பிரான்சு">பிரான்சு</ref> நாட்டின் <ref target="https://ta.wikipedia.org/wiki/பாரிசு">பாரிசு</ref> நகரில் உள்ள உலகின் மிகப்பெரிய <ref target="https://ta.wikipedia.org/wiki/அருங்காட்சியகம்">அருங்காட்சியகங்களில்</ref> ஒன்று. இது உலகிலேயே மிகவும் அதிகமான <ref target="https://ta.wikipedia.org/wiki/பார்வையாளர்">பார்வையாளர்கள்</ref> வரும் அருங்காட்சியகம் என்பதோடு, வரலாற்றுச் சிறப்பு வாய்ந்ததும் ஆகும். பாரிசு நகரத்தின் முக்கிய இடமாக விளங்கும் இது முதலாவது மாவட்டத்தில் <ref target="https://ta.wikipedia.org/wiki/செயின்_ஆறு">செயின் ஆற்றின்</ref> வலது கரையில் (வடக்குப்புறக் கரையை 'Rive Droite' - வலப்புறக் கரை என அழைக்கிறார்கள்) அமைந்துள்ளது. வரலாற்றுக்கு முந்திய காலம் முதல் 19 ஆம் நூற்றாண்டு வரையான காலப்பகுதியைச் சேர்ந்த ஏறத்தாழ 35,000 <ref target="https://ta.wikipedia.org/wiki/அரும்பொருட்கள்">அரும்பொருட்கள்</ref>, 60,600 சதுர மீட்டர் <ref target="https://ta.wikipedia.org/wiki/பரப்பளவு">பரப்பளவு</ref> கொண்ட இடத்தில் வைக்கப்பட்டுள்ளன.</p>
<p><ref target="https://ta.wikipedia.org/wiki/பிரான்சின்_பதினான்காம்_லூயி">14ஆம் லூயுடைய</ref> அரண்மனைதான் தற்போது இந்த அருங்காட்சியகமாக உள்ளது. பரந்து விரிந்த உயர்ந்த இவ்வருங்காட்சியகம் வெளிப்பறத்தில் எவ்வித மாற்றமுமின்றி அதே பழைய கட்டடக்கலை நுட்பத்துடன் பேணப்படுகிறது.
புகழ் பெற்ற ஓவியர் <ref target="https://ta.wikipedia.org/wiki/லியொனார்டோ_டா_வின்சி">இலியானார்டோ தாவின்சியின்</ref> ஓவியமான <ref target="https://ta.wikipedia.org/wiki/மோனா_லிசா">மோனா லிசாவின்</ref> அசல் படி இந்த அருங்காட்சியகத்தில்தான் உள்ளது.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
</text></body></html>