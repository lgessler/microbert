<html><body><text id="wikipedia_ta_wikipedia_org__87051.html" ns="0" revid="3177918" sourceurl="https://ta.wikipedia.org/wiki/%E0%AE%89%E0%AE%95%E0%AE%BE%E0%AE%AF%E0%AF%8D%E0%AE%95%E0%AF%8D%E0%AE%95%E0%AF%81%E0%AE%9F%E0%AE%BF_%E0%AE%95%E0%AE%BF%E0%AE%B4%E0%AE%BE%E0%AE%B0%E0%AF%8D" title="உகாய்க்குடி கிழார்" type="wikipedia">உகாய்க்குடி கிழார்
<p><hi rend="bold">உகாய்க்குடி கிழார்</hi> <ref target="https://ta.wikipedia.org/wiki/சங்க_காலம்">சங்ககால நல்லிசைப் புலவர்களுள்</ref> ஒருவர் ஆவார். உகாய்க்குடி எனும் ஊரினர் என்று இவர் பெயரின் மூலம் ‌அறியமுடிகிறது. இவர் பாடியப்  பாடல் <ref target="https://ta.wikipedia.org/wiki/எட்டுத்தொகை">எட்டுத்தொகை</ref> நூல்களுள் ஒன்றான <ref target="https://ta.wikipedia.org/wiki/குறுந்தொகை">குறுந்தொகையில்</ref> 63ஆவதாக உள்ளது.</p>
ஊர்ப்பெயர் விளக்கம்
<p>உகாய் என்பது ஒரு செடி. இக்காலத்தில் அதனை அம்மாம் பச்சரிசிச் செடி என்பர். அச்செடி மிகுதியாக இருந்த ஊர் உகாய்க்குடி.</p>
குறுந்தொகை 63 - பாடல் தரும் செய்தி
<p>இது பாலைத்திணைப் பாடல். பொருள் தேடிவரச் செல்ல நினைத்த ஒருவன் தன் நெஞ்சுக்குச் சொல்கிறான். அதாவது அவனது மற்றொரு நெஞ்சு அவனது காதலியை நினைக்கிறது.</p>
<p>ஒரு நெஞ்சு சொல்கிறது; பொருள் இல்லாதவர்களுக்கு ஈதலும், துய்த்தலும் இல்லை. எனவே பொருள் செய்.</p>
<p>மற்றொரு நெஞ்சு சொல்கிறது; செய்யும் பொருளால் அம்மா அரிவையை வாங்கமுடியுமா?</p>
<p>எந்த நினைவு என்னை உய்விக்கும்?</p>
<p>அம்மா அரிவை = அழகிய மாமைநிறம் கொண்ட அரிவை
மாமைநிறம் = மாந்தளிர் நிறம்.</p>
பாடல் மூலம்
<p>ஈதலும் துய்த்தலும் இல்லோர்க்கு இல் எனச்
செய்வினை கைம்மிக எண்ணுதி அவ்வினைக்கு
அம்மா அரிவையும் வருமோ
எம்மை உய்த்தியோ உரைத்திசின் நெஞ்சே!</p>
</text></body></html>