<html><body><text id="wikipedia_ta_wikipedia_org__155110.html" ns="0" revid="3398180" sourceurl="https://ta.wikipedia.org/wiki/%E0%AE%95%E0%AF%87._%E0%AE%A4%E0%AE%B5%E0%AE%AE%E0%AE%A3%E0%AE%BF_%E0%AE%A4%E0%AF%87%E0%AE%B5%E0%AE%BF" title="கே. தவமணி தேவி" type="wikipedia">கே. தவமணி தேவி
<p><hi rend="bold">கே. தவமணி தேவி</hi> (<hi rend="italic">K. Thavamani Devi</hi>, இறப்பு: <ref target="https://ta.wikipedia.org/wiki/பெப்ரவரி_10">பெப்ரவரி 10</ref>, <ref target="https://ta.wikipedia.org/wiki/2001">2001</ref>) <ref target="https://ta.wikipedia.org/wiki/இலங்கை">இலங்கைத்</ref> திரைப்பட நடிகை. <ref target="https://ta.wikipedia.org/wiki/1940கள்">1940களில்</ref> பல தமிழ்த் திரைப்படங்களில் நடித்தவர்.<ref target="https://ta.wikipedia.org/wiki/முதற்_பக்கம்#cite_note-thavamani-1">[1]</ref></p>
வாழ்க்கைக் குறிப்பு
<p><ref target="https://ta.wikipedia.org/wiki/யாழ்ப்பாணம்">யாழ்ப்பாணத்தில்</ref> <ref target="https://ta.wikipedia.org/wiki/இணுவில்">இணுவிலில்</ref> பிறந்து <ref target="https://ta.wikipedia.org/wiki/கொழும்பு">கொழும்பில்</ref> வளர்ந்தவர். இவரின் தந்தை கார்த்திகேசு, ஒரு பிரபலமான வழக்கறிஞர். பெற்றோரின் விருப்பப்படி இவர் சிறு வயதிலேயே <ref target="https://ta.wikipedia.org/wiki/சென்னை_மாகாணம்">சென்னைக்குக்</ref> குடி பெயர்ந்தார்.<ref target="https://ta.wikipedia.org/wiki/முதற்_பக்கம்#cite_note-thavamani-1">[1]</ref></p>
திரைப்படங்களில்
<figure><caption>கே. தவமணி தேவி <ref target="https://ta.wikipedia.org/wiki/எம்._எஸ்._சுப்புலட்சுமி">எம். எஸ். சுப்புலட்சுமியுடன்</ref> <hi rend="italic"><ref target="https://ta.wikipedia.org/wiki/சகுந்தலை_(திரைப்படம்)">சகுந்தலை</ref></hi> (1940) திரைப்படத்தில்.</caption></figure>
<p>சென்னையில் இருக்கும் போது அவர் <ref target="https://ta.wikipedia.org/wiki/பரத_நாட்டியம்">பரத நாட்டியம்</ref>, <ref target="https://ta.wikipedia.org/wiki/கருநாடக_இசை">கருநாடக இசை</ref> முறையாகப் பயின்றார். இதனால் இவருக்கு தமிழ்த் திரைப்படங்களில் பாடி நடிக்கும் வாய்ப்புக் கிடைத்தது. 1937 இல் தனது 15வது வயதில் திரைப்படத்துறையில் நுழைந்தார். அந்தக் கால கட்டத்திலேயே காற் சட்டையுடன் துணிச்சலாக நடிக்க வந்த பெண்மணி.</p>
<p>இவரது முதல் படம் <ref target="https://ta.wikipedia.org/wiki/சதி_அகல்யா">சதி அகல்யா</ref> <ref target="https://ta.wikipedia.org/wiki/மாடர்ன்_தியேட்டர்ஸ்">மாடர்ன் தியேட்டர்ஸ்</ref> தயாரிப்பில் 1937 ஆம் ஆண்டில் வெளிவந்தது. முதல் படத்திலேயே அகலிகை வேடத்தில் கதாநாயகியாக அறிமுகமானார். படமும் சிறந்த வரவேற்பைப் பெற்றது. இவர் நடித்து <ref target="https://ta.wikipedia.org/wiki/1941">1941</ref> இல் வெளிவந்த <ref target="https://ta.wikipedia.org/wiki/வனமோகினி">வனமோகினியும்</ref> பெரும் வெற்றி பெற்றது. <hi rend="italic">த ஜங்கிள் பிரின்செசு</hi> என்ற <ref target="https://ta.wikipedia.org/wiki/ஹாலிவுட்">ஹாலிவுட்</ref> திரைப்படத்தைத் தழுவி எடுக்கப்பட்ட இத்திரைப்படத்தில் டொரத்தி லமூர் நடித்த வேடத்தில் தவமணி தேவி நடித்தார். மூலப் படத்தில் லமூர் உடுத்திய <ref target="https://ta.wikipedia.org/wiki/ஹவாய்">அவாய்</ref> நாட்டுப் பாணியிலான சாரத்தையே தவமணி தேவியும் உடுத்தி நடித்திருந்தார். இப்படத்தில் இடம்பெற்ற 10 பாடல்களில் பெரும்பாலானவற்றை இவரே பாடியிருந்தார். இவரது பாடல் திறமையால் இவர் "சிங்களத்துக் குயில்" என அழைக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-thavamani-1">[1]</ref> 1941 இல் வெளியான <ref target="https://ta.wikipedia.org/wiki/வேதவதி_(சீதா_ஜனனம்)">வேதவதி (சீதா ஜனனம்)</ref> என்ற படத்தில் சீதை பாத்திரத்தில் கதாநாயகியாக நடித்தார்.</p>
<p>1946 ஆம் ஆண்டில் வெளிவந்த <ref target="https://ta.wikipedia.org/wiki/வித்யாபதி">வித்யாபதி</ref> இவரது மற்றொரு வெற்றிப் படம். இப்படத்தில் தேவதாசி மோகனாம்பாள் என்ற வேடத்தில் தவமணி தேவி நடித்திருந்தார். இந்தத் திரைப்படத்தில் மேற்கத்திய பாணியிலான இவரது நடனங்களும் பாடல்களும் இடம் பெற்றிருந்தன.</p>
<p>கலைஞர் <ref target="https://ta.wikipedia.org/wiki/மு._கருணாநிதி">மு. கருணாநிதியின்</ref> வசனத்தில் 1947 இல் வெளிவந்த <hi rend="italic"><ref target="https://ta.wikipedia.org/wiki/ராஜகுமாரி_(திரைப்படம்)">ராஜகுமாரி</ref></hi> திரைப்படத்தில் <ref target="https://ta.wikipedia.org/wiki/எம்._ஜி._ஆர்">எம்.ஜி.ஆருடன்</ref> இணைந்து நடித்தார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> இது இவருக்கு பெரும் புகழையும் வெற்றியையும் ஈட்டிக் கொடுத்தது. தவமணி தேவிக்கு ராஜகுமாரி திரைப்படத்தில் நாயகனை மயக்கும் ராணி வேடம். இவரின் மெய்ப் பாதுகாவலராக சாண்டோ எம். எம். ஏ. சின்னப்பாதேவர் நடித்திருந்தார்.</p>
பிற்காலம்
<p>தவமணி தேவி 1962 ஆம் ஆண்டில் ராமேசுவரத்தைச் சேர்ந்த கோடிலிங்க சாஸ்திரி என்பவரைக் காதலித்து மணந்து கொண்டார். திருமணத்தின் பின்னர் திரைப்படத் துறையை விட்டு முற்றாக விலகி ஆன்மீகத்தில் அதிக நாட்டம் கொண்டிருந்தார். இராமேசுவரத்தில் தனது இறுதிக் காலத்தைக் கழித்த அவர் தனது 76வது வயதில் 2001 பெப்ரவரி 10 இல் காலமானார்.</p>
நடித்த திரைப்படங்கள்
<list type="unordered"><item><hi rend="italic"><ref target="https://ta.wikipedia.org/wiki/சதி_அகல்யா">சதி அகல்யா</ref></hi> (1937)</item>
<item><hi rend="italic"><ref target="https://ta.wikipedia.org/wiki/சகுந்தலை_(திரைப்படம்)">சகுந்தலை</ref></hi> (1940)</item>
<item><hi rend="italic"><ref target="https://ta.wikipedia.org/wiki/சியாம்_சுந்தர்_(திரைப்படம்)">சியாம் சுந்தர்</ref></hi> (1940)</item>
<item><hi rend="italic"><ref target="https://ta.wikipedia.org/wiki/வேதவதி_(சீதா_ஜனனம்)">வேதவதி (சீதா ஜனனம்)</ref></hi> (1941)</item>
<item><hi rend="italic"><ref target="https://ta.wikipedia.org/wiki/வனமோகினி">வனமோகினி</ref></hi> (1941)</item>
<item><hi rend="italic"><ref target="https://ta.wikipedia.org/wiki/கிருஷ்ணகுமார்_(திரைப்படம்)">கிருஷ்ணகுமார்</ref></hi> (1941)</item>
<item><hi rend="italic"><ref target="https://ta.wikipedia.org/wiki/பக்த_காளத்தி">பக்த காளத்தி</ref></hi> (1945)</item>
<item><hi rend="italic"><ref target="https://ta.wikipedia.org/wiki/ஆரவல்லி_சூரவல்லி">ஆரவல்லி சூரவல்லி</ref></hi> (1946)</item>
<item><hi rend="italic"><ref target="https://ta.wikipedia.org/wiki/வித்யாபதி">வித்யாபதி</ref></hi> (1946)</item>
<item><hi rend="italic"><ref target="https://ta.wikipedia.org/wiki/ராஜகுமாரி_(திரைப்படம்)">ராஜகுமாரி</ref></hi> (1947)</item>
<item><hi rend="italic"><ref target="https://ta.wikipedia.org/wiki/நாட்டிய_ராணி_(திரைப்படம்)">நாட்டிய ராணி</ref></hi> (1949)</item></list>


வெளி இணைப்புகள்
<list type="unordered"><item><ref target="http://www.manaosai.com/index.php?option=com_content&amp;view=article&amp;id=219:-2-&amp;catid=1:latest-news&amp;Itemid=29">கடந்து வந்த நமது சினிமா</ref></item>
<item><ref target="https://www.youtube.com/watch?v=vOeFRQKqmD4">கே.தவமணிதேவி வனமோகினி (1941) படத்தில் பாடிய பாடல்</ref></item>
<item><ref target="https://ta.wikipedia.org/wiki/யூடியூப்">யூடியூபில்</ref><ref target="http://www.youtube.com/watch?v=sJCkN3POHsc">ஆரவல்லி சூரவல்லி படத்தில்</ref> டி. எஸ். துரைராஜுடன் கே.தவமணிதேவி பாடிய பாடல்</item></list>
</text></body></html>