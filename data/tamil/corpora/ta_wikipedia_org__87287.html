<html><body><text id="wikipedia_ta_wikipedia_org__87287.html" ns="0" revid="3361822" sourceurl="https://ta.wikipedia.org/wiki/%E0%AE%B0%E0%AE%BE%E0%AE%A3%E0%AF%8D%E0%AE%9F%E0%AE%BE%E0%AE%B0%E0%AF%8D_%E0%AE%95%E0%AF%88" title="ராண்டார் கை" type="wikipedia">ராண்டார் கை
<p><hi rend="bold">ராண்டார் கை</hi> (<hi rend="italic">Randor Guy</hi>) ஒரு திரைப்பட மற்றும் சட்ட வரலாற்றாளர்.<ref target="https://ta.wikipedia.org/wiki/முதற்_பக்கம்#cite_note-randorguy_profile1-1">[1]</ref> இவரது இயற்பெயர் மாதபூஷி ரங்கதுரை.<ref target="https://ta.wikipedia.org/wiki/முதற்_பக்கம்#cite_note-indian_express_profile-2">[2]</ref> இவர் பிறந்த தேதி <ref target="https://ta.wikipedia.org/wiki/நவம்பர்_8">நவம்பர் 8</ref>, <ref target="https://ta.wikipedia.org/wiki/1937">1937</ref><ref target="https://ta.wikipedia.org/wiki/முதற்_பக்கம்#cite_note-birth_date-3">[3]</ref><ref target="https://ta.wikipedia.org/wiki/முதற்_பக்கம்#cite_note-indian_writers-4">[4]</ref> (அல்லது கலாட்டா.காம் தரும் விவரப்படி மார்ச் 13, 1945). ராண்டார் கை என்பது ரங்கதுரையின்(Ranga Dorai) ஆங்கில வடிவின் கரந்துறைமொழி (Anagram).இவர் திரைக்கதாசிரியர், இயக்குநர், நடிகர் என்று பன்முகப் பரிமாணம் கொண்டவர்.<ref target="https://ta.wikipedia.org/wiki/முதற்_பக்கம்#cite_note-randor-5">[5]</ref></p>
ஆரம்பகால வாழ்க்கை
<p>சிறுவயதில் நெல்லூரில் பள்ளிப்பருவ சமயத்திலேயே விஷ்ணுஜித் என்ற நாடகத்தை எழுதி இயக்கியவர். நாகேஸ்வரராவை அறிமுகப்படுத்திய பிரதிபா புரொடக்சன்ஸ் நிறுவனத்தின் நிறுவனர் பலராமையாவின் சகோதரர் கண்டசாலா ராதாகிருஷ்ணையாவின் நாட்டிய மண்டலி அமைப்பின் பக்த ராமதாஸ் நாடகத்தில் நடிக்க ஆரம்பித்தார்.<ref target="https://ta.wikipedia.org/wiki/முதற்_பக்கம்#cite_note-randor-5">[5]</ref></p>
<p>ராண்டார் கை <ref target="https://ta.wikipedia.org/wiki/சென்னைப்_பல்கலைக்கழகம்">சென்னைப் பல்கலைக்கழகத்தில்</ref> அறிவியல் மற்றும் சட்டத்தில் இளங்கலைப் பட்டம் பெற்றார். வழக்கறிஞராகத் தனது வாழ்க்கையை ஆரம்பித்தார். சிறிதுகாலம் கழித்து பேட்டர்சன் அன்கோ என்ற நிறுவனத்தில் 5 ஆண்டுகள் பணிபுரிந்தார். 1976ல் எழுத்துப்பணியில் முழுமையாக ஈடுபடுவதற்காக அந்த வேலையிலிருந்து விலகினார்.<ref target="https://ta.wikipedia.org/wiki/முதற்_பக்கம்#cite_note-randor_guy_sify-6">[6]</ref><ref target="https://ta.wikipedia.org/wiki/முதற்_பக்கம்#cite_note-randor_guy_sify-6">[6]</ref><ref target="https://ta.wikipedia.org/wiki/முதற்_பக்கம்#cite_note-randorguy_fernandezp164-7">[7]</ref></p>
திரைப்பட வரலாற்றாளராக
<p>ராண்டார் கை 1967லிருந்து  <ref target="https://ta.wikipedia.org/wiki/திரைப்படம்">திரைப்படம்</ref> மற்றும் வரலாற்றுப் புத்தகங்கள் எழுதி வந்தாலும்  இவர் எழுதிய <ref target="https://ta.wikipedia.org/wiki/ஃப்ராங்க்_காப்ரா">ஃப்ராங்க் காப்ரா</ref> (அமெரிக்க திரைப்பட இயக்குனர்) பற்றியக் கட்டுரையை <ref target="https://ta.wikipedia.org/wiki/ஐக்கிய_அமெரிக்கா">அமெரிக்க</ref> நாட்டின் செய்தி அமைப்பு உசாத்துணைக்காக வாங்கிய பின்புதான் இவர் பிரபலமானார். அமெரிக்க அரசாங்கத்தால் உசாத்துணையாக்கப்பட்டப் படைப்புகளை எழுதியவர்களில்  இவர் ஒருவர் தான் அமெரிக்கர் அல்லாதவர்.<ref target="https://ta.wikipedia.org/wiki/முதற்_பக்கம்#cite_note-randor_guy_sify-6">[6]</ref></p>
<p>இவர் <hi rend="italic"><ref target="https://ta.wikipedia.org/wiki/மயிலாப்பூர்">மயிலாப்பூர்</ref> டைம்ஸ்</hi>, <hi rend="italic"><ref target="https://ta.wikipedia.org/wiki/தி_ஹிந்து">தி ஹிந்து</ref></hi> மற்றும் <hi rend="italic"><ref target="https://ta.wikipedia.org/wiki/இந்தியன்_எக்ஸ்பிரஸ்">தி இந்தியன் எக்ஸ்பிரஸ்</ref></hi> செய்தித்தாள்களில் பத்தியெழுத்தாளராக உள்ளார். திரைப்பட இதழ் <hi rend="italic">ஸ்கீரினிலும்</hi> எழுதுகிறார். திரைப்பட வரலாற்றாளராகவும் விமரிசகராகவும் பிரபலமடைந்திருந்தாலும் இவர் பல துறைகளிலும்  எழுதி வருகிறார்..</p>
திரைப்படங்கள்
<p>ராண்டார் கை சில திரைப்படங்களுக்கும் குறு ஆவணப்படங்களுக்கும் திரைக்கதை எழுதியுள்ளார். சில விளம்பரப் படங்களும் தயாரித்துள்ளார். ஒரு <ref target="https://ta.wikipedia.org/wiki/ஹாலிவுட்">ஹாலிவுட்</ref> திரைப்பட நிறுவனத்திற்காக 100நிமிடங்கள் ஓடக்கூடிய <hi rend="italic">பெர்ஃப்யூம்ட் கார்டன்</hi> என்ற ஆங்கில திரைப்படத்தை 1999ல் அவர் தயாரித்துள்ளார். இத்திரைப்படம் ”பிரம்மச்சாரி” என்ற பெயரில் <ref target="https://ta.wikipedia.org/wiki/ஹிந்தி">ஹிந்தி</ref>, <ref target="https://ta.wikipedia.org/wiki/தமிழ்">தமிழ்</ref> மற்றும் <ref target="https://ta.wikipedia.org/wiki/தெலுங்கு">தெலுங்கிலும்</ref> மொழிமாற்றம் செய்யப்பட்டது. <hi rend="italic">பாரடைஸ் பீக்</hi> என்ற <ref target="https://ta.wikipedia.org/wiki/சிங்களம்">சிங்கள</ref> திரைப்படத்துக்கு கதை எழுதியிருக்கிறார். அத்திரைப்படக்கதை அவரது கதைகளிலேயே அதிகம் விற்பனையான ஒரு கிரைம் நாவலின் கதையாகும். தற்சமயம் நடிகை <ref target="https://ta.wikipedia.org/wiki/நமீதா">நமீதா</ref> நடிக்கும் மாயா என்ற திரைப்படத்துக்குத் திரைக்கதை எழுதுகிறார். இப்படம் நமீதாவிற்கு முதல் ஆங்கிலப் படமாகும்.<ref target="https://ta.wikipedia.org/wiki/முதற்_பக்கம்#cite_note-randorguy_fernandezp164-7">[7]</ref><ref target="https://ta.wikipedia.org/wiki/முதற்_பக்கம்#cite_note-maya_namitha-8">[8]</ref></p>
விருதுகள்
<p>நவம்பர் 12, 2007ல் <hi rend="italic">சமுத்ரா</hi>  பத்திரிக்கையின் ஐந்தாவது ஆண்டு விழாவில் அவரது கலைப்பணியைப் பாராட்டி அவருக்கு "ஞான சமுத்ரா" விருது  வழங்கப்பட்டது.<ref target="https://ta.wikipedia.org/wiki/முதற்_பக்கம்#cite_note-gnanasamudra-9">[9]</ref></p>
எழுதிய புத்தகங்கள்
<list type="unordered"><item>வொயில் தி பிரேக்கர்ஸ் ரோர்ட் - 1967(புனைவு)</item>
<item>இந்தியன் ரிபால்ட்ரி -  சி. இ. டட்டில் கோ (1970)</item>
<item>சாயா - 1980. (புனைவு - தெலுங்கு)</item>
<item>காசி - 1981 (புனைவு - தெலுங்கு)</item>
<item>மாதுரி ஒரு மாதிரி - 1982 (உண்மை குற்றச் சம்பவம் - தமிழ்)</item>
<item>பி. என். ரெட்டி - எ மோனோகிராஃப் - இந்திய தேசிய திரைப்பட ஆவணக்காப்பகம் (1985)</item>
<item>எ ஹிஸ்ட்ரி ஆஃப் தமிழ் சினிமா - 1991 (திரைப்பட வரலாறு-தமிழக அரசு)</item>
<item>ஸ்டார் லைட், ஸ்டார் பிரைட்: தி எர்லி தமிழ் சினிமா -  அம்ரா பப்ளிஷர்ஸ் (1997)</item>
<item>ம்ர்டர் ஃபார் பிளஷர். 1972 (புனைவு)</item>
<item>சிட்டாலே (வாழ்க்கை வரலாறு)</item>
<item>மான்ஸூன் - 1997 (இந்தியாவில் எடுக்கப்பட்ட ஒரு ஹாலிவுட் படத்தின் புதினம்)</item></list>
</text></body></html>