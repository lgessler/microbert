<html><body><text id="wikipedia_ta_wikipedia_org__209716.html" ns="0" revid="2168445" sourceurl="https://ta.wikipedia.org/wiki/%E0%AE%B5%E0%AF%87%E0%AE%B2%E0%AE%BE_%E0%AE%85%E0%AE%B0%E0%AE%9A%E0%AE%AE%E0%AE%BE%E0%AE%A3%E0%AE%BF%E0%AE%95%E0%AF%8D%E0%AE%95%E0%AE%AE%E0%AF%8D" title="வேலா அரசமாணிக்கம்" type="wikipedia">வேலா அரசமாணிக்கம்<p><hi rend="bold">வேலா அரசமாணிக்கம்</hi> (20 திசம்பர் 1937 - 26 ஏப்ரல் 1991) ஈரோட்டில் பிறந்தவர். குறளாயம் என்னும் அமைப்பை நிறுவியவர். 'திருக்குறள் நம் மறை' என்பது அவருடைய கொள்கை முழக்கம். <ref target="https://ta.wikipedia.org/wiki/திருக்குறள்">திருக்குறள்</ref> வழி இல்வாழ்க்கை, திருக்குறள் வழிக் குமுகாயம். திருக்குறள் வழி அரசு என்று பரப்புரை செய்தார். குறளியம் என்னும் ஒரு மாத இதழை நடத்திவந்தார்.</p>
கல்வி, தொழில்
<p>கல்லூரி இடைநிலைக் கல்விவரைப் படித்தவர். குறிப்பேடு புத்தகம் உருவாக்கியும்  விற்பனை செய்தும் தொழில் 
புரிந்தார்.</p>
திருக்குறள் தொண்டு
<p>1984 ஏப்ரல் 15 இல் 'குறளாயம்' ஈரோட்டில் தொடங்கப்பட்டது. அறிஞர்கள் <ref target="https://ta.wikipedia.org/wiki/கி._ஆ._பெ._விசுவநாதம்">கி. ஆ. பெ. விசுவநாதம்</ref>, <ref target="https://ta.wikipedia.org/wiki/குன்றக்குடி_அடிகளார்">குன்றக்குடி அடிகளார்</ref>, மீ. தங்கவேலன், <ref target="https://ta.wikipedia.org/wiki/வ._சுப._மாணிக்கம்">வ. சுப. மாணிக்கம்</ref> முதலியோர் இவ்வியக்கத்திற்கு ஆதரவாகவும் துணையாகவும் இருந்தனர். புலவர் இளங்குமரன், <ref target="https://ta.wikipedia.org/wiki/கு._ச._ஆனந்தன்">கு. ச. ஆனந்தன்</ref> ஆகியோர் வேலாவின் திருக்குறள் பரப்புரையில் இணைந்து இயங்கினர்.</p>
<p>இவர் குறளாயத் திருமண நிகழ்முறையை அறிமுகப் படுத்திப்  பல திருமணங்களை நடத்தி வைத்தார்.</p>
குறளியம், இதழ்ப் பணி
<p>திருக்குறள் கருத்துகளைப் பரப்புவது மட்டுமல்லாமல் தமிழ்மொழி எல்லாத் துறைகளிலும் பயன்படுத்தப் படவேண்டும் என்று குறளியம் இதழில் எழுதினார். தமிழ் வழிக் கல்வி நீதிமன்றத்தில் தமிழ், தனி <ref target="https://ta.wikipedia.org/wiki/தமிழீழம்">ஈழம்</ref> குறித்து பல கட்டுரைகள் எழுதினார். ஈழத்திற்கும் சென்றுவந்தார். மதுவிலக்கு வேண்டும் என்றும் சாதி ஒழிய வேண்டும் என்றும் மண்டல் குழுப் பரிந்துரை நடைமுறைக்கு வரவேண்டும் என்றும் தொழிலாளர் நலம் குறித்தும் கட்டுரைகள் எழுதினார்.</p>
விருதுகள்
<list type="unordered"><item>குறள்நெறிக் காவலர்--இளைஞர் நற்பணி மன்றம்,கருங்கல் பாளையம் ஈரோடு</item>
<item>திருக்குறள் செம்மல் --புதுவைக் குறளாயம்</item>
<item>குறள்நெறிச் செம்மல் --உலகத் திருக்குறள் உயராய்வு மையம்</item>
<item>நம்மறை கண்ட நம்பி --தமிழ்க் 'காசு' நினைவு இலக்கியக் குழு குழித்தலை</item></list>
மேற்கோள் நூல்கள்
<list type="unordered"><item>ஈரோடு வேலா (வரலாறு)  --புலவர் இளங்குமரனார் (1990)</item>
<item>வேலா கருத்துக் களஞ்சியம் --புலவர் இளங்குமரனார் (1991)</item></list>
</text></body></html>