<html><body><text id="wikipedia_ta_wikipedia_org__316843.html" ns="0" revid="3360407" sourceurl="https://ta.wikipedia.org/wiki/%E0%AE%AA%E0%AE%BF%E0%AE%B0%E0%AE%A4%E0%AF%8D%E0%AE%A4%E0%AE%BF%E0%AE%AE%E0%AF%8D%E0%AE%AF%E0%AF%81%E0%AE%AE%E0%AF%8D%E0%AE%AE%E0%AE%A9%E0%AE%A9%E0%AF%8D" title="பிரத்திம்யும்மனன்" type="wikipedia">பிரத்திம்யும்மனன்
<p><hi rend="bold">பிரத்தியுமனன்</hi> (Pradyumna) (<ref target="https://ta.wikipedia.org/wiki/சமக்கிருதம்_மொழி">சமக்கிருதம்</ref>:प्रध्युम्न), <ref target="https://ta.wikipedia.org/wiki/கிருட்டிணன்">கிருட்டிணன்</ref> – <ref target="https://ta.wikipedia.org/wiki/ருக்மணி">ருக்மணி</ref> இணையரின் மகன் ஆவார். அழகு மிக்க இவர் <ref target="https://ta.wikipedia.org/wiki/மன்மதன்">மன்மதனின்</ref> அம்சமாக பிறந்தவர் என கருதப்படுகிறார். <ref target="https://ta.wikipedia.org/wiki/ருக்மணி">ருக்மணியின்</ref> அண்னனும் <ref target="https://ta.wikipedia.org/wiki/விதர்ப்ப_நாடு">விதர்ப்ப நாட்டு</ref> மன்னருமான <ref target="https://ta.wikipedia.org/wiki/ருக்மி">ருக்மியின்</ref> மகளும், <ref target="https://ta.wikipedia.org/wiki/இரதி_தேவி">ரதியின்</ref> அம்சமான ருக்மாவதியை, பிரத்தியுமனனுக்கு மணமுடித்தனர். பிரத்தியுமனன் – ருக்மாவதி இணையருக்கு பிறந்தவரே <ref target="https://ta.wikipedia.org/wiki/அனிருத்தன்">அனிருத்தன்</ref> ஆவார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref>
<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
<p><ref target="https://ta.wikipedia.org/wiki/வைணவம்">வைணவ</ref> மரபில் <hi rend="bold">சங்கர்சனர்</hi><ref target="https://ta.wikipedia.org/wiki/முதற்_பக்கம்#cite_note-3">[3]</ref>, <hi rend="bold">பிரத்தியுமனன்</hi> மற்றும் <ref target="https://ta.wikipedia.org/wiki/அனிருத்தன்">அனிருத்தன்</ref> ஆகியோர் <ref target="https://ta.wikipedia.org/wiki/வாசுதேவன்">வாசுதேவ கிருஷ்ணனின்</ref> அம்சங்களாக போற்றப்படுகிறார்கள்.</p>
மறைவு
<p><ref target="https://ta.wikipedia.org/wiki/குருச்சேத்திரப்_போர்">குருச்சேத்திரப் போருக்குப்</ref> பின்னர்  <ref target="https://ta.wikipedia.org/wiki/கிருட்டிணன்">கிருட்டிணன்</ref> மீது கோபமுற்ற <ref target="https://ta.wikipedia.org/wiki/காந்தாரி">காந்தாரி</ref>, தனது பிள்ளைகள் எவ்வாறு இறந்தார்களோ அது போலவே <ref target="https://ta.wikipedia.org/wiki/யது_குலம்">யாதவர் குலமும்</ref> அழியும் என சாபமிட்டாள்.<ref target="https://ta.wikipedia.org/wiki/முதற்_பக்கம்#cite_note-jm-4">[4]</ref> மேலும் துவாரகையின் சில யாதவ இளைஞர்கள், கிருஷ்ணரின் மூத்த மகனான <ref target="https://ta.wikipedia.org/wiki/சாம்பன்">சாம்பனை</ref> கருவுற்ற பெண் போல் வேடமிட்டு, தவக்கோலத்தில் இருந்த முனிவர்கள் முன் நிறுத்தி, இக்கர்ப்பிணிக்கு என்ன குழந்தை பிறக்கும் கேட்க, கோபமுற்ற முனிவர்கள், உங்கள் குலத்தை பூண்டோடு அழிக்க வல்ல இரும்பு உலக்கை பெற்றெடுப்பாள் என சாபமிட்டனர்.</p>
<p><ref target="https://ta.wikipedia.org/wiki/சாம்பன்">சாம்பன்</ref> கருவுற்று பெற்ற இரும்பு உலக்கையை யாதவர்கள் பொடியாக்கி துவாரகைக் கடலில் கரைத்தனர். பின்னர்  கடற்கரையில் ஒதுங்கிய இரும்புத் துகள்கள், கோரைப்புற்களாக அடர்த்தியாக வளர்ந்து நின்றன. ஒரு சமயம் <ref target="https://ta.wikipedia.org/wiki/கிருதவர்மன்">கிருதவர்மன்</ref> மற்றும் <ref target="https://ta.wikipedia.org/wiki/சாத்தியகி">சாத்தியகி</ref> தலைமையில் அவ்விடத்தில் கூடிய அனைத்து யாதவர்கள் அளவு மீறி மது அருந்திய போதையில், ஒருவருடன் ஒருவர் வீண் விவாதம் செய்து சண்டையிட்டு கொண்டனர். ஒரு காலகட்டத்தில் இரும்பு ஈட்டிகள் போன்ற கோரப்புற்களால் ஒருவரை ஒருவர் அடித்துக் கொண்டு மாய்ந்தனர்.</p>
<p>இச்சண்டையில் யாதவ முதியோர்கள்,  பெண்கள், குழந்தைதள் தவிர <hi rend="bold">பிரதியும்மனன்</hi> உள்ளிட்ட  <ref target="https://ta.wikipedia.org/wiki/சாம்பன்">சாம்பன்</ref>, <ref target="https://ta.wikipedia.org/wiki/அனிருத்தன்">அனிருத்தன்</ref>, <ref target="https://ta.wikipedia.org/wiki/சாத்தியகி">சாத்தியகி</ref>, <ref target="https://ta.wikipedia.org/wiki/கிருதவர்மன்">கிருதவர்மன்</ref> போன்ற  அனைத்து யாதவர்களும் மாண்டனர்.</p>
<p>இந்நிகழ்வு <ref target="https://ta.wikipedia.org/wiki/மகாபாரதம்">மகாபாரத</ref> காவியத்தின் <ref target="https://ta.wikipedia.org/wiki/மௌசல_பருவம்">மௌசால பருவத்திலும்</ref>, <ref target="https://ta.wikipedia.org/wiki/பாகவத_புராணம்">பாகவத புராணத்தின்</ref> 11வது நூலான <ref target="https://ta.wikipedia.org/wiki/உத்தவ_கீதை">உத்தவ கீதையின்</ref> முதலாவது மற்றும் முப்பதாவது அத்தியாயங்களில் விளக்கப்பட்டுள்ளது.</p>
இதனையும் காண்க
<list type="unordered"><item><ref target="https://ta.wikipedia.org/wiki/வாசுதேவன்">வாசுதேவன்</ref></item>
<item><ref target="https://ta.wikipedia.org/wiki/உத்தவ_கீதை">உத்தவ கீதை</ref> (முதல் அத்தியாயம் மற்றும் முப்பதாம் அத்தியாயம்)</item>
<item><ref target="https://ta.wikipedia.org/wiki/மௌசல_பருவம்">மௌசல பருவம்</ref></item></list>
</text></body></html>