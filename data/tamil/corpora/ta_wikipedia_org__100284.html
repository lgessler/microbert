<html><body><text id="wikipedia_ta_wikipedia_org__100284.html" ns="0" revid="3248311" sourceurl="https://ta.wikipedia.org/wiki/%E0%AE%A8%E0%AE%BE._%E0%AE%9A%E0%AE%A3%E0%AF%8D%E0%AE%AE%E0%AF%81%E0%AE%95%E0%AE%B2%E0%AE%BF%E0%AE%99%E0%AF%8D%E0%AE%95%E0%AE%A9%E0%AF%8D" title="நா. சண்முகலிங்கன்" type="wikipedia">நா. சண்முகலிங்கன்
<p><hi rend="bold">நா. சண்முகலிங்கன்</hi> <ref target="https://ta.wikipedia.org/wiki/யாழ்ப்பாணப்_பல்கலைக்கழகம்">யாழ்ப்பாணப் பல்கலைக்கழகத்தின்</ref> <ref target="https://ta.wikipedia.org/wiki/சமூகவியல்">சமூகவியல்</ref> பேராசிரியர் மற்றும் முன்னாள் துணைவேந்தரும் எழுத்தாளரும் ஆவார். கவிதைகள், சிறுகதைகள், விமர்சனங்கள் போன்றவற்றை எழுதியுள்ளார். ஆக்க இசைக் கலைஞராவார். நாடகக்கலை  திரைப்படக்கலை, இலத்திரனியல் ஊடகக்கலை, நுண்சமூகப்பொறிமுறையியல் போன்றவற்றில் குறிப்பிடத்தக்க பங்களிப்பை வழங்கியவர். யாழ்ப்பாணப் பல்கலைக்கழகத்தில் சமூகவியல் துறையின் ஆரம்பகாலத் தலைவர்<ref target="https://ta.wikipedia.org/wiki/முதற்_பக்கம்#cite_note-kalachuvadu-1">[1]</ref>. யாழ்ப்பாணப் பல்கலைக்கழகத்தின் முதல் சமூகவியல் பேராசிரியர்.</p>
வாழ்க்கைக்குறிப்பு
<p>சண்முகலிங்கன் <ref target="https://ta.wikipedia.org/wiki/யாழ்ப்பாணம்">யாழ்ப்பாணம்</ref> <ref target="https://ta.wikipedia.org/wiki/மயிலிட்டி">மயிலிட்டி</ref> தெற்கு <ref target="https://ta.wikipedia.org/wiki/தெல்லிப்பழை">தெல்லிப்பழையில்</ref> ஆசிரியர் கந்தவனம் நாகலிங்கம், நகுலேசுவரி ஆகியோரின் ஒரே மகன். 1987 இலிருந்து இடம்பெயர்ந்து யாழ்ப்பாணம், <ref target="https://ta.wikipedia.org/wiki/திருநெல்வேலி_(இலங்கை)">திருநெல்வேலியில்</ref> வசித்து வருகிறார். இவரது மனைவி கௌரி சண்முகலிங்கன். இவர் ஆசிரியரும் பிரபல கல்வியல் ஆய்வாளருமாவார். இவர்களின் ஒரே மகள் அம்பிகை.</p>
கல்விப்புலம்
<p>ஆரம்பக்கல்வியை யாழ்ப்பாணம் <ref target="https://ta.wikipedia.org/wiki/வலிகாமம்">வலிகாமம்</ref> வடக்கு <ref target="https://ta.wikipedia.org/wiki/கட்டுவன்">கட்டுவன்</ref> மயிலிட்டி தெற்கு ஞானோதாய வித்தியாசாலையில் கற்றார். உயர்தரக்கல்வியை <ref target="https://ta.wikipedia.org/wiki/தெல்லிப்பழை_மகாஜனக்_கல்லூரி">தெல்லிப்பழை மகாஜனக் கல்லூரியில்</ref> கற்றார். பி.எட் இளமாணிப் பட்டப்படிப்பினை <ref target="https://ta.wikipedia.org/wiki/கொழும்பு_பல்கலைக்கழகம்">கொழும்பு பல்கலைக்கழகத்தில்</ref> முதல் வகுப்பில் சித்தி பெற்றார். இப்பாடத்துறையில் பட்டம்பெற்றிருந்தாலும் இவரது முதல்தர சிறப்புப் பட்டத்துக்கான ஆய்வுக்கட்டுரையானது சமூகவியல் பரப்பிலேயே இடம்பெற்றிருந்தது குறிப்பிடத்தக்கது. பின்னர் தனது முதுமாணிப் பட்டத்திற்கான ஆய்வுப் பயிற்சியை <ref target="https://ta.wikipedia.org/wiki/பிலிப்பைன்ஸ்">பிலிப்பைன்ஸ்</ref> நாட்டின் அற்றனையோ டீ மனிலா பல்கலைக்கழகத்தில் பெற்றுக் கொண்டார். அமெரிக்க பிரின்ஸ்டன் பல்கலைக்கழக மானுடவியல் பேராசிரியர் கணநாத் ஒபயசேகரா அவர்களின் வழிகாட்டில் யாழ்ப்பாணப் பல்கலைக்கழகத்தில் தனது <ref target="https://ta.wikipedia.org/wiki/கலாநிதிப்_பட்டம்">கலாநிதிப்</ref> பட்ட ஆய்வினை மேற்கொண்டார்.</p>
ஆய்வுப்புலம்
<p>சமயத்தின் <ref target="https://ta.wikipedia.org/wiki/சமூகவியல்">சமூகவியல்</ref>, பண்பாட்டு <ref target="https://ta.wikipedia.org/wiki/மானுடவியல்">மானுடவியல்</ref>, ஊடகக் கல்வி, செயல்முறைவடிவிலான நுண் சமூகப் பொறிமுறையியல் என்பன இவரது சிறப்பு ஆய்வு ஆர்வங்களும் ஆய்வுப்புலமும் ஆகும். மானுடவியல் பேராசிரியர் கணநாத் ஒபயசேகரவின் வழிகாட்டலில் இவர் மேற்கொண்ட <ref target="https://ta.wikipedia.org/wiki/கலாநிதிப்_பட்டம்">கலாநிதிப்</ref> பட்ட ஆய்வு அறிக்கையானது நூல் வடிவினில் "New Face of Durga" என்கின்ற தலைப்பினில், தில்லி காலிங்க பதிப்பக வெளியீடாகப் பதிப்பிக்கப்பட்டது. இந்திய மானுடவியல் பேராசிரியர் பக்தவத்சல பாரதியும் இவரும் இணைந்து <hi rend="italic">இலங்கை இந்திய மானுடவியல்</hi> என்கின்ற ஆய்வு நூலை வெளியிட்டனர்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> விருது பெற்ற இவரது சிறுவர் புதினம் ஒன்று <ref target="https://ta.wikipedia.org/wiki/சிங்களம்">சிங்கள</ref> மொழியாக்கம் பெற்று வெளியிடப்பட்டுள்ளது .</p>
பல்கலைக்கழகப் பணி
<p>1981ஆம் ஆண்டு உதவி விரிவுரையாளராக பேராசிரியர் பேராசிரியர் கா. கைலாசபதி அவர்கள் கலைப்பீடாதிபதியாக இருந்த காலத்தில் பணியை ஆரம்பித்தார்.  2007, டிசம்பர் 28 முதல் 2011, மார்ச் 31 வரை <ref target="https://ta.wikipedia.org/wiki/யாழ்ப்பாணப்_பல்கலைக்கழகம்">யாழ்ப்பாணப் பல்கலைக்கழகத்</ref> துணைவேந்தராக பணியாற்றினார்.</p>
எழுதிய மெல்லிசைப் பாடல்கள்
<list type="unordered"><item>சந்தனமேடை எம் இதயத்திலே- <ref target="https://ta.wikipedia.org/wiki/எம்._ஏ._குலசீலநாதன்">எம். ஏ. குலசீலநாதன்</ref>, <ref target="https://ta.wikipedia.org/wiki/எஸ்._கே._பரராஜசிங்கம்">எஸ். கே. பரராஜசிங்கம்</ref> இணைந்து பாடியது, இசை - எம்.ஏ.குலசீலநாதன்</item>
<item>வானத்து வண்ண தாரகையாய்- என். பத்மலிங்கம் பாடியது.  இசை - <ref target="https://ta.wikipedia.org/wiki/ஆர்._முத்துசாமி">ஆர். முத்துசாமி</ref></item></list>
எழுதிய நூல்கள்
<list type="unordered"><item><hi rend="italic">என் அம்மாவின் கதை</hi></item>
<item><hi rend="italic">என் அப்பாவின் கதை</hi></item>
<item><hi rend="italic">இதயரஞ்சனி, வானொலிச்சித்திரங்கள்</hi>, (இணையாசிரியர் எஸ்.கே பரராசசிங்கத்துடன் இணைந்து எழுதியது) 1988</item>
<item><hi rend="italic">சந்தனமேடை</hi>, கவிதை, 1992</item>
<item><hi rend="italic">நாகரிகத்தின் நிறம்</hi>, கவிதைகள், 1993</item>
<item><hi rend="italic">மரபுகளும் மாற்றங்களும்</hi>, சமூகவியல் கட்டுரைகள், 2001</item>
<item><hi rend="italic">சமூக மாற்றத்தில் பண்பாடு</hi>, சமூகவியல் கட்டுரைகள், 2000</item>
<item><hi rend="italic">பண்பாட்டின் சமூகவியல்</hi>, சமூகவியல் கட்டுரைகள், 2002</item>
<item><hi rend="italic">தொல்சீர் சமூகவியல் சிந்தனையாளர்</hi>, 2002</item>
<item><hi rend="italic">சான்றோன் எனக்கேட்ட தாய்</hi>, சிறுவர் நாவல், 1993</item>
<item><hi rend="italic">இலங்கை இந்திய மானிடயவில்</hi>, சமூகவியல் மானுடவியல் கட்டுரைகள், (இணையாசிரியர் முனைவர் பக்தவக்சலபாரதியுடன் இணைந்து எழுதியது) 2004</item>
<item><hi rend="italic">சமூகவியல் கோட்பாட்டு மூலங்கள் - அமைப்பும் இயங்கியலும்</hi>, கட்டுரைகள், 2008</item>
<item><hi rend="italic">ஊழித்தாண்டவம்</hi>, சிறுகதை, 2004</item>
<item><hi rend="italic">Cult Murukan in Eastern Srilanka</hi>, ஆய்வு நூல், 2003</item>
<item><hi rend="italic">A New Face of Durga</hi>, Kalinga Publications</item></list>


வெளி இணைப்புகள்

<list type="unordered"><item><ref target="http://www.myebook.com/ebook_viewer.php?ebookId=127675">என் அப்பாவின் கதை</ref></item></list>
</text></body></html>