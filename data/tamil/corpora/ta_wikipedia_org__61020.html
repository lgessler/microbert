<html><body><text id="wikipedia_ta_wikipedia_org__61020.html" ns="0" revid="2742705" sourceurl="https://ta.wikipedia.org/wiki/%E0%AE%9A%E0%AE%B2%E0%AE%9E%E0%AF%8D%E0%AE%9A%E0%AE%B0%E0%AF%8D_%E0%AE%86%E0%AE%B4%E0%AE%AE%E0%AF%8D" title="சலஞ்சர் ஆழம்" type="wikipedia">சலஞ்சர் ஆழம்
<p><hi rend="bold">சலஞ்சர் ஆழம்</hi> (Challenger Deep) என்பது <ref target="https://ta.wikipedia.org/wiki/கடல்">கடலில்</ref> அளவீடு செய்யப்பட்ட மிக ஆழமான புள்ளியைக் குறிக்கிறது. இது, ஏறத்தாழ 11,000 <ref target="https://ta.wikipedia.org/wiki/மீட்டர்">மீட்டர்</ref> (36,000 <ref target="https://ta.wikipedia.org/wiki/அடி_(அலகு)">அடிகள்</ref>) ஆழத்தில் உள்ளது. அளவீட்டில் ஏற்படக்கூடிய பிழை 100 மீட்டர்களுக்கும் குறைவே.<ref target="https://ta.wikipedia.org/wiki/முதற்_பக்கம்#cite_note-BBC_CCOM-1">[1]</ref><ref target="https://ta.wikipedia.org/wiki/முதற்_பக்கம்#cite_note-2011_cruise_report-2">[2]</ref> இவ்விடம் <ref target="https://ta.wikipedia.org/wiki/மரியானா_தீவுகள்">மரியானா தீவுகள்</ref> இருக்கும் பகுதியில் <ref target="https://ta.wikipedia.org/wiki/மரியானா_அகழி">மரியானா அகழியின்</ref> தென் முனையில் அமைந்துள்ளது. இதற்கு அண்மையிலுள்ள நிலப்பகுதிகளாக தென்மேற்கே 289 <ref target="https://ta.wikipedia.org/wiki/கிலோ_மீட்டர்">கிமீ</ref> தொலைவில் <ref target="https://ta.wikipedia.org/wiki/ஃபைசு_தீவு">ஃபைசு தீவும்</ref>, வடகிழக்கே 306 கிமீ தொலைவில் <ref target="https://ta.wikipedia.org/wiki/குவாம்">குவாமும்</ref> உள்ளன.<ref target="https://ta.wikipedia.org/wiki/முதற்_பக்கம்#cite_note-3">[3]</ref> 1872-76 ஆண்டுக் காலப்பகுதியைச் சேர்ந்த பிரித்தானிய <ref target="https://ta.wikipedia.org/wiki/அரச_கடற்படை">அரச கடற்படை</ref> அளவைக் கப்பலான <ref target="https://ta.wikipedia.org/wiki/எச்.எம்.எஸ்_சலஞ்சர்_(1858)">எச்.எம்.எஸ் சலஞ்சர்</ref> என்பதன் பெயரைத் தழுவியே இவ்விடத்துக்குப் பெயர் இடப்பட்டது.</p>
<p>இதுவரை நான்கு கலங்களே இப்பகுதியில் இறங்கியுள்ளன. முதலில் 1960 ஆம் ஆண்டில் <ref target="https://ta.wikipedia.org/wiki/டிரியெஸ்ட்_ஆழ்கடல்_படகு">டிரியெஸ்ட்</ref> (Trieste) என்னும் ஆளேற்றிய கலம் இறங்கியது. பின்னர் 1995 ஆம் ஆண்டில் சப்பானிய கைக்கோ என்னும் ஆளில்லாத் <ref target="https://ta.wikipedia.org/wiki/தொலை_இயக்கு_நீர்க்கீழ்க்_கலம்">தொலை இயக்கு நீர்க்கீழ்க் கலமும்</ref>, 2009 இல் <ref target="https://ta.wikipedia.org/wiki/நேரெயசு">நேரெயசு</ref> என்னும் கலமும் 2012 ஆம் ஆண்டில் டீப்சீ சலஞ்சர்<ref target="https://ta.wikipedia.org/wiki/முதற்_பக்கம்#cite_note-NGS-20120325-4">[4]</ref><ref target="https://ta.wikipedia.org/wiki/முதற்_பக்கம்#cite_note-NYT-20120325-5">[5]</ref><ref target="https://ta.wikipedia.org/wiki/முதற்_பக்கம்#cite_note-MSNBC-20120325-6">[6]</ref> என்னும் ஆழ்கடல் நீர்மூழ்கிக்கலனும்  இப்பகுதியில் இறங்கியுள்ளன.</p>
</text></body></html>