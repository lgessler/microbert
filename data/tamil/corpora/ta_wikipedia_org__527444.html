<html><body><text id="wikipedia_ta_wikipedia_org__527444.html" ns="0" revid="3273381" sourceurl="https://ta.wikipedia.org/wiki/%E0%AE%87%E0%AE%B0%E0%AE%BE_%E0%AE%9A%E0%AE%BF%E0%AE%99%E0%AF%8D%E0%AE%95%E0%AE%BE%E0%AE%B2%E0%AF%8D" title="இரா சிங்கால்" type="wikipedia">இரா சிங்கால்
<p><hi rend="bold">இரா சிங்கால்</hi> (Ira Singhal) ஓர் <ref target="https://ta.wikipedia.org/wiki/இந்திய_ஆட்சிப்_பணி">இந்திய ஆட்சிப் பணி</ref> அதிகாரியும், <ref target="https://ta.wikipedia.org/wiki/கணினியியல்">கணினியியல்</ref> பொறியாளருமவார். 2014 ஆம் ஆண்டுக்கான <ref target="https://ta.wikipedia.org/wiki/ஒன்றிய_அரசுப்பணியாளர்_தேர்வாணையம்">ஒன்றிய அரசுப்பணியாளர் தேர்வாணையத் தேர்வில்</ref> அதிக மதிப்பெண் பெற்றவர். <ref target="https://ta.wikipedia.org/wiki/தில்லி_பல்கலைக்கழகம்">தில்லி பல்கலைக்கழகத்தின்</ref> நேதாஜி சுபாஸ் தொழில்நுட்ப நிறுவனத்திலிருந்து கணினிப் பொறியியலும், தில்லி பலகலைக்கழகத்தின் மேலாண்மை ஆய்வுகள் பீடத்திலிருந்து <ref target="https://ta.wikipedia.org/wiki/முதுகலை_வணிக_மேலாண்மை">முதுகலை வணிக மேலாண்மையையும்</ref> முடித்தார். இவர் தனது நான்காவது முயற்சியில் தேர்வில் முதலிடம் பெற்று, அரசுப் பணியாளர் தேர்வில் முதலிடம் பிடித்த முதல் <ref target="https://ta.wikipedia.org/wiki/மாற்றுத்திறன்">மாற்றுத்திறன்</ref> கொண்ட பெண் என்ற பெருமையைப் பெற்றார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
ஆரம்பகால வாழ்க்கையும் கல்வியும்
<p>இரா சிங்கால், <ref target="https://ta.wikipedia.org/wiki/உத்தரப்_பிரதேசம்">உத்தரப்பிரதேசத்தின்</ref> <ref target="https://ta.wikipedia.org/wiki/மீரட்">மீரட்டில்</ref><ref target="https://ta.wikipedia.org/wiki/முதற்_பக்கம்#cite_note-notsweeper-2">[2]</ref> இராஜேந்திர சிங்கால் - அனிதா சிங்கால் தம்பதியினருக்கு மகளாகப் பிறந்தார். இவரது தந்தை ஒரு பொறியாளர், தாய் ஒரு காப்பீட்டு ஆலோசகர். இவர் மீரட்டின் சோபியா பெண்கள் பள்ளியிலும், தில்லியின் லோரெட்டோ கான்வென்ட் பள்ளியிலும் படித்தார். </p>
<p>இராவுக்கு முதுகெலும்பு தொடர்பான <ref target="https://ta.wikipedia.org/wiki/ஸ்கோலியோசிஸ்">ஸ்கோலியோசிஸ்</ref> எனப்படும் கோளாறு உள்ளது. இது இவரது கை இயக்கத்தை சீர்குலைக்கிறது.<ref target="https://ta.wikipedia.org/wiki/முதற்_பக்கம்#cite_note-notsweeper-2">[2]</ref> இவர், தௌலா குவானின் இராணுவப் பொதுப் பள்ளியில் தனது பள்ளிப்படிப்பை முடித்தார். நேதாஜி சுபாஷ் தொழிநுட்ப நிறுவனத்தில் <ref target="https://ta.wikipedia.org/wiki/கணினிப்_பொறியியல்">கணினிப் பொறியியல்</ref> படித்தார். தில்லி பல்கலைக்கழகத்தின் மேலாண்மை ஆய்வுகள் பீடத்தில் <ref target="https://ta.wikipedia.org/wiki/முதுகலை_வணிக_மேலாண்மை">முதுகலை வணிக மேலாண்மை</ref> பட்டம் பெற்றார்.  </p>
தொழில்
<p>தனது முதல் முயற்சியிலேயே கடினமான தேர்வில் தேர்ச்சி பெற்ற போதிலும், இவரது உடல் ஊனத்தால் அலுவலகத்தில் பதவி ஏற்க அனுமதிக்கப்படவில்லை. ஏனெனில் அதிகாரிகள் தள்ளுதல், இழுத்தல், தூக்குதல் போன்றவற்றில் இவரது இயலாமையை மேற்கோள் காட்டினர். இவருக்கு <ref target="https://ta.wikipedia.org/wiki/ஸ்கோலியோசிஸ்">ஸ்கோலியோசிஸ்</ref> இருப்பதால் இவருக்கு நியமனம் மறுக்கப்பட்டது. <ref target="https://ta.wikipedia.org/wiki/முதற்_பக்கம்#cite_note-3">[3]</ref> <ref target="https://ta.wikipedia.org/wiki/முதற்_பக்கம்#cite_note-4">[4]</ref> 2012இல் இவர் மத்திய நிர்வாக தீர்ப்பாயத்தில் ஒரு வழக்கைத் தாக்கல் செய்தார். மேலும், நான்கு ஆண்டுகளுக்குப் பிறகு வென்றார், அதன் பிறகு இவருக்கு இந்திய வருவாய் சேவையில் உதவி ஆணையராக பணி வழங்கப்பட்டது.<ref target="https://ta.wikipedia.org/wiki/முதற்_பக்கம்#cite_note-5">[5]</ref> சிங்கால், 2010, 2011, 2013 மற்றும் 2014 ஆம் ஆண்டுகளில் அரசுப் பணியாளர் தேர்வை எழுதினார்.முதல் மூன்று முயற்சிகளில் இவர் இந்திய வருவாய் சேவையைப் பெற்றார். 2015இல் இவர் <ref target="https://ta.wikipedia.org/wiki/இந்திய_ஆட்சிப்_பணி">இந்திய நிர்வாக</ref> சேவையைப் பெற்றார்.</p>
<p>ஆட்சிப் பணியில் ச்செர்வதற்கு முன்பாக இவர் சிறுது காலம் கேட்பரி இந்தியாவில் ஒரு வியூக மேலாளராகவும், கோகோ கோலா நிறுவனத்தில் விற்பனை பயிற்சியாளராகவும் பணியாற்றினார். இவர் ஒரு வருடம் <ref target="https://ta.wikipedia.org/wiki/எசுப்பானியம்">எசுப்பானியத்தையும்</ref> கற்பித்தார். இவர் சூன் 2016 முதல் <ref target="https://ta.wikipedia.org/wiki/தில்லி_அரசு">தில்லி அரசாங்கத்தில்</ref> உதவி ஆட்சியராக (பயிற்சி)<ref target="https://ta.wikipedia.org/wiki/முதற்_பக்கம்#cite_note-6">[6]</ref> <ref target="https://ta.wikipedia.org/wiki/முதற்_பக்கம்#cite_note-7">[7]</ref> பணி நியமனம் பெற்றார்.</p>
<p>இவர், <ref target="https://ta.wikipedia.org/wiki/இந்திய_அரசு">இந்திய அரசின்</ref> ஊனமுற்றோர் துறை, சமூக நீதி மற்றும் அதிகாரமளித்தல் அமைச்சகம் ஆகியவற்றின் விளம்பரத் தூதுவராக இருக்கிறார்.<ref target="https://ta.wikipedia.org/wiki/முதற்_பக்கம்#cite_note-8">[8]</ref> மேலும், மகளிர் மற்றும் குழந்தைகள் மேம்பாட்டு அமைச்சகம் , <ref target="https://ta.wikipedia.org/wiki/நிதி_ஆயோக்">நிதி ஆயோக்</ref> ஆகியவற்றின் விளம்பரத் தூதுவர்களில் ஒருவராகவும் இருக்கிறார். <ref target="https://ta.wikipedia.org/wiki/இந்தியத்_தேர்தல்_ஆணையம்">இந்திய தேர்தல் ஆணையத்தின்</ref> அணுகக்கூடிய தேர்தல்களுக்கான தேசியக் குழுவில் உள்ளார். மாற்றுத்திறனாளி குழந்தைகள் தொடர்பாக <ref target="https://ta.wikipedia.org/wiki/நடுவண்_இடைநிலைக்_கல்வி_வாரியம்">நடுவண் இடைநிலைக் கல்வி வாரியத்தின்</ref> தேர்வுக் கொள்கையின் வடிவமைப்பிலும் இவர் ஒரு பகுதியாக இருந்தார். இவருடைய விருதுகளில்  <ref target="https://ta.wikipedia.org/wiki/இந்தியா_டுடே">இந்தியா டுடேவின்</ref>  2015 ஆம் ஆண்டின் இந்தியாஅவின் சிறந்த பெண், இந்திய ஆட்சிப் பணி பயிற்சியில் முதலிடம் பெற்று குடியரசுத் தலைவரின் தங்கப் பதக்கம், <ref target="https://ta.wikipedia.org/wiki/இந்திய_அரசு">இந்திய அரசின்</ref> மகளிர் மற்றும் குழந்தைகள் மேம்பாட்டு அமைச்சகத்தின் முதல் பெண்கள் விருது ஆகியவை அடங்கும். இவர் <ref target="https://ta.wikipedia.org/wiki/லிம்கா_சாதனைகள்_புத்தகம்">லிம்கா சாதனைகள் புத்தகத்திலும்</ref> பதிவு செய்யப்பட்டுள்ளார்.</p>
</text></body></html>