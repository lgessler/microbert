<html><body><text id="wikipedia_ta_wikipedia_org__61774.html" ns="0" revid="3218774" sourceurl="https://ta.wikipedia.org/wiki/%E0%AE%A8%E0%AF%80%E0%AE%B2%E0%AE%BE%E0%AE%A9%E0%AF%8D" title="நீலான்" type="wikipedia">நீலான்
<p><hi rend="bold">நீலான்</hi> <hi rend="italic">(Boselaphus tragocamelus)</hi> நடு மற்றும் வட <ref target="https://ta.wikipedia.org/wiki/இந்தியா">இந்தியா</ref>, தெற்கு <ref target="https://ta.wikipedia.org/wiki/நேபாளம்">நேபாளம்</ref>, கிழக்கு <ref target="https://ta.wikipedia.org/wiki/பாகிஸ்தான்">பாக்கிசுத்தான்</ref> பகுதிகளில் மிகப்பெரும் அளவில் காணப்படும் <ref target="https://ta.wikipedia.org/wiki/மான்">மான்</ref> இனம். <ref target="https://ta.wikipedia.org/wiki/ஆசியா">ஆசியாவில்</ref> காணப்படும் மான் இனங்களிலேயே நீலான் உருவ அளவில் மிகப் பெரியது. நன்கு வளர்ந்த ஆண் நீலான் <ref target="https://ta.wikipedia.org/wiki/குதிரை">குதிரையின்</ref> உருவத்தை ஒத்திருக்கும். இதன் உடல் <ref target="https://ta.wikipedia.org/wiki/நீலம்">நீலம்</ref> கலந்த நிறத்தில் இருப்பதால், இது <hi rend="italic">நீலான், நீலமான், நிலகைமான்</hi> போன்ற பெயர்களால் அழைக்கப்படுகிறது..</p>
உடலமைப்பு
<figure><caption>ஆண் நீலான்</caption></figure>
<figure><caption>பெண் நீலான்</caption></figure>
<figure><caption>ஆண் நீலானின் தலைப்பகுதி</caption></figure>
<p>நீலானின் உடல், எடை பற்றிய தரவுகள் நடு இந்தியாவின் இயற்கை <ref target="https://ta.wikipedia.org/wiki/உயிர்த்தொகை">உயிர்த்தொகை</ref> மற்றும் <ref target="https://ta.wikipedia.org/wiki/ஐக்கிய_அமெரிக்கா">அமெரிக்காவின்</ref>, <ref target="https://ta.wikipedia.org/wiki/டெக்சாசு">டெக்சாசு</ref> மாநிலத்தில் அறிமுகப்படுத்தப்பட்ட உயிர்த்தொகையில் இருந்து கணக்கிடப்பட்டுள்ளது. </p>
<p>வளர்ந்த ஆண் நீலான் சுமார் 130 முதல் 150 <ref target="https://ta.wikipedia.org/wiki/செமீ">செ.மீ</ref> உயரமும்<ref target="https://ta.wikipedia.org/wiki/முதற்_பக்கம்#cite_note-வாக்கர்1968-3">[3]</ref><ref target="https://ta.wikipedia.org/wiki/முதற்_பக்கம்#cite_note-பிராடர்1971-4">[4]</ref> பெண் நீலான் 100 முதல் 130 செ.மீ<ref target="https://ta.wikipedia.org/wiki/முதற்_பக்கம்#cite_note-6">[6]</ref> உயரமும் இருக்கும். ஆண் நீலானுக்கு மட்டும் 15 முதல் 20 செ.மீ நீளமான <ref target="https://ta.wikipedia.org/wiki/கொம்பு">கொம்பு</ref> உண்டு. இதன் கொம்புகள் பருத்து, கூம்பு வடிவில் உறுதியற்று இருக்கின்றன. பெண் நீலான்களும் இளங்கன்றுகளும் வெளிறிய பழுப்பு நிற <ref target="https://ta.wikipedia.org/wiki/உடல்மயிர்_போர்வை">உடல்மயிர் போர்வையைக்</ref> கொண்டிருக்கின்றன. ஆண் நீலான்கள் பிறந்து பத்து மாதங்களுக்குப் பிறகு உடலின் நிறம் பழுப்பு நிறத்திலிருந்து நீல நிறத்துக்கும், கால்கள் கறுப்பு நிறத்துக்கும் மாறும். நான்கு ஆண்டுகளில் ஆணின் உடல் முழுவதும் நீலம் கலந்த சாம்பல் நிறத்துக்கு மாறிவிடும். ஆண், பெண் நீலான்களுக்கு முகம், காதுகள், காற்குழைச்சு (முழங்கால் மூட்டு) <ref target="https://ta.wikipedia.org/wiki/வால்">வால்</ref> ஆகிய இடங்களில் கறுப்பு, வெள்ளை நிறக் குறிகளும், முகத்தில் வெள்ளை நிற முரட்டு மயிரும் இருக்கும்.  பெண் நீலானைக்காட்டிலும்  ஆண் நீலானுக்கு கழுத்தின் பின் பகுதியில் அதிகமான கறுப்பு நிற மயிர்கள் கற்றையாகக் காணப்படும்.<ref target="https://ta.wikipedia.org/wiki/முதற்_பக்கம்#cite_note-சிப்பில்டு-5">[5]</ref></p>
<figure><caption>பெண் நீலான் - காண்க முகம், காதுகள், காற்குழைச்சு  <ref target="https://ta.wikipedia.org/wiki/வால்">வாலில்</ref> கறுப்பு, வெள்ளை நிறக் குறிகள்</caption></figure>
பரவல்
<figure><caption>நீலானின் வாழிடம் - <ref target="https://ta.wikipedia.org/wiki/கிர்_காடுகள்">கிர் காடுகள்</ref>, குசராத் (நவம்பர் 2006ல்)</caption></figure>
<p>நீலான் இந்தியாவின் <ref target="https://ta.wikipedia.org/wiki/உட்பிரதேசத்திற்குரிய_உயிரி">உட்பிரதேசத்திற்குரிய</ref> விலங்காகும். முகலாய மன்னர்களின் ஆட்சியின் போது நீலான்கள் பெருமளவில் <ref target="https://ta.wikipedia.org/wiki/வேட்டை">வேட்டையாடப்பட்டதாக</ref> வரலாற்றுப் பதிவுகள் கூறுகின்றன. அதிலும் <ref target="https://ta.wikipedia.org/wiki/ஜஹாங்கீர்">சகாங்கீர்</ref> மட்டும் 900 நீலான்களை வேட்டையாடிக் கொன்றுள்ளார்.<ref target="https://ta.wikipedia.org/wiki/முதற்_பக்கம்#cite_note-7">[7]</ref> வட, தென்னிந்தியாவின் <ref target="https://ta.wikipedia.org/wiki/திறந்தவெளிக்_காடுகள்">திறந்தவெளிக் காடுகள்</ref> அனைத்திலும் நீலான் காணப்பட்டு வந்தது. முன்னர் நீலானின் தென்கோடிப் பரவல் நிலம் <ref target="https://ta.wikipedia.org/wiki/தமிழ்நாடு">தமிழ் நாட்டின்</ref> <ref target="https://ta.wikipedia.org/wiki/மேட்டுப்பாளையம்">மேட்டுப்பாளையம்</ref> வரை இருந்ததாக வரலாற்றுப் பதிவுகள் கூறுகின்றன.<ref target="https://ta.wikipedia.org/wiki/முதற்_பக்கம்#cite_note-Brander,_A.A.D_1923-2">[2]</ref><ref target="https://ta.wikipedia.org/wiki/முதற்_பக்கம்#cite_note-பிராடர்1971-4">[4]</ref><ref target="https://ta.wikipedia.org/wiki/முதற்_பக்கம்#cite_note-8">[8]</ref> நீலான் தற்போது <ref target="https://ta.wikipedia.org/wiki/இமய_மலை">இமய மலை</ref> அடிவாரத்தில் இருந்து, <ref target="https://ta.wikipedia.org/wiki/ஆந்திரப்பிரதேசம்">ஆந்திர மாநிலத்தின்</ref> வட மாவட்டங்கள் வரை காணப்படுகிறது. இந்தியாவின் வடகிழக்கு மாநிலங்கள் மற்றும் தென் மாநிலங்கள் தவிர்த்து ஆந்திரப் பிரதேசம், <ref target="https://ta.wikipedia.org/wiki/பீகார்">பீகார்</ref>, <ref target="https://ta.wikipedia.org/wiki/சத்தீசுகர்">சத்தீசுகர்</ref>, <ref target="https://ta.wikipedia.org/wiki/குசராத்">குசராத்</ref>, <ref target="https://ta.wikipedia.org/wiki/அரியானா">அரியானா</ref>, <ref target="https://ta.wikipedia.org/wiki/இமாச்சல்_பிரதேசம்">இமாச்சல் பிரதேசம்</ref>, <ref target="https://ta.wikipedia.org/wiki/சம்மு_காசுமீர்">சம்மு காசுமீர்</ref>, <ref target="https://ta.wikipedia.org/wiki/மத்தியப்_பிரதேசம்">மத்தியப் பிரதேசம்</ref>, <ref target="https://ta.wikipedia.org/wiki/மகாராட்டிரம்">மகாராட்டிரம்</ref>, <ref target="https://ta.wikipedia.org/wiki/ஒரிசா">ஒரிசா</ref>, <ref target="https://ta.wikipedia.org/wiki/பஞ்சாப்">பஞ்சாப்</ref>, <ref target="https://ta.wikipedia.org/wiki/ராஜஸ்தான்">ராஜஸ்தான்</ref>, <ref target="https://ta.wikipedia.org/wiki/உத்திரப்_பிரதேசம்">உத்திரப் பிரதேசம்</ref>, <ref target="https://ta.wikipedia.org/wiki/உத்தராஞ்சல்">உத்தராஞ்சல்</ref>, <ref target="https://ta.wikipedia.org/wiki/சார்க்கண்ட்">சார்க்கண்ட்</ref> மற்றும் <ref target="https://ta.wikipedia.org/wiki/மேற்கு_வங்காளம்">மேற்கு வங்காளம்</ref> முதலிய 16 மாநிலங்களில் உள்ள 114 பாதுகாக்கப்பட்ட இடங்களில் நீலான்,   காணப்படுகிறது. இந்தியாவுக்கு வெளியே <ref target="https://ta.wikipedia.org/wiki/பாகிஸ்தான்">பாகிசுத்தானில்</ref> இந்திய எல்லையை ஒட்டிய பகுதிகளிலும்<ref target="https://ta.wikipedia.org/wiki/முதற்_பக்கம்#cite_note-9">[9]</ref><ref target="https://ta.wikipedia.org/wiki/முதற்_பக்கம்#cite_note-Roberts,_T.J_1977-10">[10]</ref> <ref target="https://ta.wikipedia.org/wiki/நேபாளம்">நேபாளத்திலும்</ref> காணப்படுகிறது.<ref target="https://ta.wikipedia.org/wiki/முதற்_பக்கம்#cite_note-11">[11]</ref> இந்தியத் துணை கண்டத்தைத் தவிர அறிமுகப்படுத்தப்பட்ட உயிர்த்தொகை <ref target="https://ta.wikipedia.org/wiki/ஐக்கிய_அமெரிக்கா">ஐக்கிய அமெரிக்கா</ref>, <ref target="https://ta.wikipedia.org/wiki/மெக்சிகோ">மெக்சிகோ</ref> மற்றும் <ref target="https://ta.wikipedia.org/wiki/தென்_ஆப்பிரிக்கா">தென் ஆப்பிரிக்காவில்</ref> வாழ்கின்றது.<ref target="https://ta.wikipedia.org/wiki/முதற்_பக்கம்#cite_note-12">[12]</ref> பாதுகாக்கப்பட்ட இடங்களுக்கு வெளியே நீலான் பெரும்பாலும் விளை நிலங்கள் நிறைந்த பகுதிகளிலேயே வாழ்கின்றது. இவை சமமான தரை முதல் <ref target="https://ta.wikipedia.org/wiki/மலை">மலைகள்</ref> வரை பல வகையான நிலங்களில் வாழ்கின்றன. அடர்ந்த <ref target="https://ta.wikipedia.org/wiki/காடு">காடுகள்</ref> மற்றும் மலை முடிகளை தவிர்த்தே வாழும் தன்மையுடையவை.<ref target="https://ta.wikipedia.org/wiki/முதற்_பக்கம்#cite_note-பிராடர்1971-4">[4]</ref><ref target="https://ta.wikipedia.org/wiki/முதற்_பக்கம்#cite_note-13">[13]</ref> பாலை நிலங்களில் நீலான் வாழ்வதே இல்லை.</p>
<figure><caption>இந்தியாவில் நீலானின் பரவல்</caption></figure>
உயிர்த்தொகை
<p><ref target="https://ta.wikipedia.org/wiki/இந்தியா">இந்தியாவில்</ref> மிகக் கூடுதலாக காணப்படும் <ref target="https://ta.wikipedia.org/wiki/மான்">மானினம்</ref> ஆயினும் நீலானின் தற்போதைய உயிர்த்தொகை முன்பைக் காட்டிலும் மிகவும் குறைந்துள்ளது. நீலானின் உயிர்த்தொகை 1970களில் இருந்து குறையத் துவங்கியுள்ளது.<ref target="https://ta.wikipedia.org/wiki/முதற்_பக்கம்#cite_note-Roberts,_T.J_1977-10">[10]</ref> இப்போதைக்கு இதன் உயிர்த்தொகை குறித்து சரியாக கணக்கீடுகள் ஏதுமில்லை. இந்தியாவில் மட்டும் சுமார் 100,000 முதல் 150,000 வரையிலான நீலான்கள் இருக்கலாம் எனத் தோராயக் கணக்கு ஒன்று கூறுகிறது. மேலும் இதில் 60 விழுக்காடு <ref target="https://ta.wikipedia.org/wiki/அரியானா">அரியானா</ref>, <ref target="https://ta.wikipedia.org/wiki/மத்திய_பிரதேசம்">மத்திய பிரதேசம்</ref>, <ref target="https://ta.wikipedia.org/wiki/ராஜஸ்தான்">ராஜஸ்தான்</ref> மற்றும் <ref target="https://ta.wikipedia.org/wiki/உத்திரப்_பிரதேசம்">உத்திர பிரதேசத்தில்</ref> வாழலாம் என்றும் இக்கணக்கு கூறுகின்றது.<ref target="https://ta.wikipedia.org/wiki/முதற்_பக்கம்#cite_note-wii.gov.in-14">[14]</ref></p>
சூழியல்
சமூக வாழ்க்கை
<figure><caption>தாயும், கன்றுகளும்</caption></figure>
<p>நீலான்கள் இரண்டு முதல் பத்து உறுப்பினர்கள் கொண்ட குழுக்களாக அறியப்பட்டுள்ளன. பெரும்பாலும் நான்கு அல்லது ஐந்து உறுப்பினர்களை  கொண்ட குழுக்களே மிகுதியாகக் காணப்படுகின்றன. குழுவில் உறுப்பினர்களின் எண்ணிக்கை இடத்துக்கு இடம் மற்றும் <ref target="https://ta.wikipedia.org/wiki/காலநிலை">காலநிலைக்கு</ref> ஏற்ப மாறுகிறது. நீலான்கள் பெரும்பாலும் மூன்று வகையான குழுக்களாக அறியப்பட்டுள்ளன. அவை:</p>
<list type="ordered"><item>இளங்கன்றுகளுடன் ஒன்று அல்லது இரண்டு பெண் நீலான்கள்</item>
<item>ஒரு வயதான கன்றுடன் மூன்று முதல் ஆறு வளர்ந்த நீலான்கள்</item>
<item>இரண்டு முதல் 18 எண்ணிக்கையிலான ஆண் நீலான்களைக் கொண்ட குழுக்கள்</item></list>
<p>டெக்சாசு உயிர்த்தொகையில் பால் அடிப்படையிலான குழுக்களைக் காணலாம்.<ref target="https://ta.wikipedia.org/wiki/முதற்_பக்கம்#cite_note-சிப்பில்டு-5">[5]</ref> <ref target="https://ta.wikipedia.org/wiki/இனப்பெருக்கம்">இனப்பெருக்கம்</ref> இல்லாத காலத்தில் குறிப்பாக <ref target="https://ta.wikipedia.org/wiki/ஜூலை">ஜூலை</ref> முதல் <ref target="https://ta.wikipedia.org/wiki/அக்டோபர்">அக்டோபர்</ref> உள்ளடக்கிய பருவமழைக் காலத்தில் பத்துக்கும் குறைவான ஆண் நீலான்களை உறுப்பினர்களாகக் கொண்ட குழுக்களைக் காணலாம். <ref target="https://ta.wikipedia.org/wiki/டிசம்பர்">டிசம்பர்</ref> முதல் <ref target="https://ta.wikipedia.org/wiki/மார்ச்சு">மார்ச்சு</ref> வரையிலான இனப்பெருக்கக் காலத்தில் ஆண், <ref target="https://ta.wikipedia.org/wiki/பெண்">பெண்</ref> நீலான்களைச் சேர்ந்து காணலாம்.<ref target="https://ta.wikipedia.org/wiki/முதற்_பக்கம்#cite_note-SankarK-15">[15]</ref></p>
வாழிடம்
<p>நீலான்கள் திறந்த வெளிக் <ref target="https://ta.wikipedia.org/wiki/காடு">காடுகளையே</ref> பெரிதும் விரும்புகின்றன.<ref target="https://ta.wikipedia.org/wiki/முதற்_பக்கம்#cite_note-16">[16]</ref> அடர்ந்த காடுகளைத் தவிர்த்து புதர்க்காடுகள் போன்றவை நீலான்களின் வாழிடங்கள் ஆகும்.<ref target="https://ta.wikipedia.org/wiki/முதற்_பக்கம்#cite_note-SankarK-15">[15]</ref><ref target="https://ta.wikipedia.org/wiki/முதற்_பக்கம்#cite_note-17">[17]</ref> <ref target="https://ta.wikipedia.org/wiki/சரிசுகா">சரிசுகாவில்</ref> <ref target="https://ta.wikipedia.org/wiki/வானலை_கழுத்துப்_பட்டை">வானலை கழுத்துப் பட்டை</ref> அணிவிக்கப்பட்ட பெண் நீலானின் வாழிடம் சராசரியாக 3.6 சதுர கி.மீ என்றும், ஆகக்கூடுதலாக 7.3 சதுர கி.மீ என்றும் கணக்கிடப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-SankarK-15">[15]</ref> டெக்சாசு உயிர்த்தொகையில் பெண் நீலானின் வாழிடம் சராசரியாக 0.6 சதுர கி.மீ என்றும், ஆண் நீலானின் வாழிடம்  4.7 சதுர கி.மீ என்றும் கணக்கிடப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-சிப்பில்டு-5">[5]</ref> இவை பகற்பொழுதில் (07:00 முதல் 18:00 மணி வரை) மட்டும் பெரும்பாலான நடவடிக்கைகளில் ஈடுபட்டு, இரவைக் காட்டிலும் மிகவும் உற்சாகமாக இருக்கின்றன.<ref target="https://ta.wikipedia.org/wiki/முதற்_பக்கம்#cite_note-SankarK-15">[15]</ref><ref target="https://ta.wikipedia.org/wiki/முதற்_பக்கம்#cite_note-18">[18]</ref></p>
பழக்க வழக்கங்கள்
<p>நீலான்கள் பெரும்பாலும் அமைதியானவை. ஆண், பெண் மற்றும் ஐந்து மாதம் கடந்த கன்று அனைத்தும் தொண்டையில் இருந்து <ref target="https://ta.wikipedia.org/wiki/ஒலி">ஒலி</ref> எழுப்பும். இவ்வொலி சுமார் 500 மீட்டர் தூரம் வரை கேட்கும். இவை அச்சுறுத்தல்களை குழுவின் மற்ற உறுப்பினர்களுக்கு உணர்த்தவே ஒலி எழுப்புகின்றன. சில வேளைகளில் ஆண்–ஆண் சண்டையின் பொழுது மிகக் காட்டமான ஒலியும், தாய்க்கும் கன்றுக்கும் இடையே மென்மையான ஒலிப் பரிமாற்றங்களும் நிகழும்.<ref target="https://ta.wikipedia.org/wiki/முதற்_பக்கம்#cite_note-wii.gov.in-14">[14]</ref> நீலான்கள், <ref target="https://ta.wikipedia.org/wiki/கொன்றுண்ணி">கொன்றுண்ணிகளால்</ref> துரத்தப்படும் போது மணிக்கு 48 கி.மீ வேகத்தில் ஓடும் திறன் கொண்டது.</p>
உணவு
<p>நீலான்கள் <ref target="https://ta.wikipedia.org/wiki/இலை">இலைகள்</ref>, <ref target="https://ta.wikipedia.org/wiki/மலர்">மலரின்</ref>  மொக்குகள், <ref target="https://ta.wikipedia.org/wiki/புல்">புற்கள்</ref>, <ref target="https://ta.wikipedia.org/wiki/பழம்">பழங்களை</ref> <ref target="https://ta.wikipedia.org/wiki/உணவு">உணவாகக்</ref> கொள்ளும்.</p>
இயற்கை எதிரிகள்
<figure><caption>நீலான்களை செந்நாய்கள் வேட்டையாடுவதைச் சித்தரிக்கும் ஓவியம் - தீட்டியவர் ராபர்ட்டு ஆர்மிடேசு, 1886</caption></figure>
<p>நீலான்கள் காடுகளில் <ref target="https://ta.wikipedia.org/wiki/சிங்கம்">சிங்கம்</ref>, <ref target="https://ta.wikipedia.org/wiki/புலி">புலி</ref>, <ref target="https://ta.wikipedia.org/wiki/சிறுத்தை">சிறுத்தை</ref>, <ref target="https://ta.wikipedia.org/wiki/செந்நாய்">செந்நாய்</ref>, <ref target="https://ta.wikipedia.org/wiki/ஓநாய்">ஓநாய்</ref> முதலியவற்றுக்கு இரையாக கொன்றுண்ணப்படுகின்றன.</p>
இனப்பெருக்கம்
<p>நீலானில் குறிப்பிட்ட <ref target="https://ta.wikipedia.org/wiki/இனப்பெருக்கம்">இனப்பெருக்கக்</ref> காலம் ஏதுமில்லை.<ref target="https://ta.wikipedia.org/wiki/முதற்_பக்கம்#cite_note-19">[19]</ref><ref target="https://ta.wikipedia.org/wiki/முதற்_பக்கம்#cite_note-20">[20]</ref> நீலான் ஆண்டு முழுவதும் இனப்பெருக்கம் செய்யும் <ref target="https://ta.wikipedia.org/wiki/விலங்கு">விலங்காகும்</ref>. நடு இந்தியப் பகுதிகளில் அனைத்து பருவ காலங்களிலும் இளங்கன்றுகளின் இருப்பு உறுதி செய்யப்பட்டுள்ளது. <ref target="https://ta.wikipedia.org/wiki/பரத்பூர்_வனவிலங்கு_சரணாலயம்">பரத்பூர் வன உய்விடத்தில்</ref> பெரும்பாலான கன்றுகள் மழைக் காலத்தில் (சூன் முதல் அக்டோபர் வரை) ஈன்றெடுக்கப்பட்டுள்ளதும் மிகுதியான இனப்பெருக்க செயல்பாடுகள் <ref target="https://ta.wikipedia.org/wiki/நவம்பர்">நவம்பர்</ref> மற்றும் <ref target="https://ta.wikipedia.org/wiki/திசம்பர்">திசம்பர்</ref> மாதங்களில் நடைபெறுவதும் அறியப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-21">[21]</ref> <ref target="https://ta.wikipedia.org/wiki/விலங்கியல்_பூங்கா">விலங்கியல் பூங்காக்களில்</ref> வளர்க்கப்படும் விலங்குகளில் இனப்பெருக்க காலம் இடத்திற்கு தகுந்தாற்போல் வேறுபடுகிறது.<ref target="https://ta.wikipedia.org/wiki/முதற்_பக்கம்#cite_note-சிப்பில்டு-5">[5]</ref></p>
<p>இவ்விலங்கின் <ref target="https://ta.wikipedia.org/wiki/சூல்கொள்ளல்_காலம்">சூல்கொள்ளல் காலம்</ref> சுமார் எட்டு அல்லது ஒன்பது மாதங்கள் ஆகும்.<ref target="https://ta.wikipedia.org/wiki/முதற்_பக்கம்#cite_note-22">[22]</ref> இவை பெருப்பாலும் இரண்டு கன்றுகளை ஈன்றெடுக்ககும், சில வேளைகளில் ஒன்று அல்லது மூன்று கன்றுகள் ஈன்றெடுப்பதும் உண்டு. கன்றுகள் 10 மாதத்தில் பாலூட்டலை மறந்துவிடுகின்றன. பிறந்த 18 மாதங்களில் இனப்பெருக்கத்தில் ஈடுபடும் தகுதியை பெறுகின்றன. இதன் வாழ்காலம் சுமார் 21 ஆண்டுகள் இருக்கலாம் எனக் கணிக்கப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-23">[23]</ref></p>
காப்பு நிலை
<p>நீலான்கள் <ref target="https://ta.wikipedia.org/wiki/தீவாய்ப்புக்_கவலை_குறைந்த_இனம்">குறைந்த தீவாய்ப்பு</ref> உள்ள விலங்காகக் கருதப்பட்டாலும் இவை வேட்டையாடப்படுதல், விளைநிலங்களுக்கு வருவதால் மனிதரால் விரட்டப்படுதல், விளைநில <ref target="https://ta.wikipedia.org/wiki/மின்சாரம்">மின்சார</ref> வேலிகளில் சிக்கி கொல்லப்படுதல், பிளவுபட்ட குறைந்த உயிர்த்தொகையால் ஏற்படும் உள்ளினப்பெருக்கம் போன்ற அச்சுறுத்தல்களைக் கொண்டுள்ளன.</p>
</text></body></html>