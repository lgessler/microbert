<html><body><text id="wikipedia_ta_wikipedia_org__371101.html" ns="0" revid="3229197" sourceurl="https://ta.wikipedia.org/wiki/%E0%AE%B5%E0%AF%86%E0%AE%A3%E0%AF%8D%E0%AE%AA%E0%AE%BE%E0%AE%AA%E0%AF%8D%E0%AE%AA%E0%AF%81%E0%AE%B2%E0%AE%BF_%E0%AE%B5%E0%AF%87%E0%AE%B2%E0%AF%81%E0%AE%9A%E0%AE%BE%E0%AE%AE%E0%AE%BF" title="வெண்பாப்புலி வேலுசாமி" type="wikipedia">வெண்பாப்புலி வேலுசாமி<p><hi rend="bold">வேலுசாமி</hi> என்பவர் தமிழ்ப்புலவர். இவர் 1854 ஆம் ஆண்டு <ref target="https://ta.wikipedia.org/wiki/சிதம்பரம்">சிதம்பரத்திற்கு</ref> அருகாமையில் உள்ள தில்லைவிடங்கன் எனும் ஊரில் பிறந்தவர்.</p>
கல்வியும் பணியும்
<p>இவர் சென்னை கிறிஸ்தவக் கல்லூரியில் ஆங்கிலம் பயின்றார். அக்கல்லூரியில் தமிழ்ப்  பேராசிரியராக இருந்த வித்துவான் சின்னசாமிப் பிள்ளையிடம் தமிழ் பயின்றார். மேலும், புரசை <ref target="https://ta.wikipedia.org/wiki/அஷ்டாவதானம்_சபாபதி_முதலியார்">அஷ்டாவதானம் சபாபதி முதலியார்</ref>, மகாவித்வான் மீனாட்சிசுந்தரம் பிள்ளை ஆகியோரிடம் தமிழ்ப் பயின்றார். <ref target="https://ta.wikipedia.org/wiki/திருவாவடுதுறை_ஆதீனம்">திருவாவடுதுறை ஆதீனத்துச்</ref> சுப்பிரமணிய தேசிகரிடத்திலும் கல்வி பயின்றுள்ளார். இவர் பச்சையப்பன் உயர்தரப் பள்ளியில் 1890 முதல் 1920 வரை 30 ஆண்டுகள் தமிழாசிரியராகப் பணியாற்றியுள்ளார்.</p>
எழுதிய நூல்கள்
<p>இவர், <hi rend="italic"><ref target="https://ta.wikipedia.org/wiki/கந்த_புராணம்">கந்தபுராணத்தை</ref></hi> 5663 வெண்பாக்களில் பாடியுள்ளார். இந்நூலை 22-5-1907 இல் காஞ்சி குமரகோட்டத்தில் அரங்கேற்றினார். மேலும் இவர், காஞ்சி வரதராஜப் பெருமாள் கோயில் தேரடியின் கீழ் அருளும் ஆஞ்சநேயரைப் புகழ்ந்து, <hi rend="italic">ஆஞ்சநேய புராணம்</hi> எனும் நூலைப் பாடி இழந்த தன் பார்வையைப் பெற்றதாக வரலாறு கூறுகிறது.<ref target="https://ta.wikipedia.org/wiki/முதற்_பக்கம்#cite_note-கண்_கொடுக்கும்_ஆஞ்சநேயர்-1">[1]</ref></p>
<list type="unordered"><item>தேவார சிவதல வெண்பா</item>
<item>ஐயனார் நொண்டி</item>
<item>வருணாபுரிக் குறவஞ்சி</item>
<item>அநீதி நாடகம்</item>
<item>திருக்கச்சூர் ஆலக்கோயிற் புராணம்</item>
<item>தில்லைவிடங்கன் புராணம்</item>
<item>திருவேட்டக்குடிப் புராணம்</item>
<item>தில்லைவிடங்கன் நீரோட்டக யமக அந்தாதி</item>
<item>புலியூர் வெண்பா</item>
<item>சிதம்பரேசுவரர் விறலிவிடு தூது</item>
<item>தேவார வைப்புத்தலக் கட்டளைக் கலித்துறை.</item></list>
பாராட்டுகள்
<p>இவர் செய்யுள் இயற்றுவதில் வல்லவர். வெண்பா பாடுவதில் வல்லமை உடையவர். அதனால் மீனாட்சிசுந்தரம் பிள்ளை அவர்கள், இவருக்கு, <hi rend="italic">வெண்பாப் புலி</hi> எனும் சிறப்புப் பெயரை வழங்கியுள்ளார்.</p>
மறைவு
<p>இவர் 1926 ஆம் ஆண்டு மறைந்தார்.</p>
உசாத்துணை
<p>1) மயிலை சீனி.வேங்கடசாமி," பத்தொன்பதாம் நூற்றாண்டில் தமிழ் இலக்கியம் " மணிவாசர் பதிப்பகம் -2001.
2) www.googleweblight.com, <ref target="http://periyarparavai.com.பார்த்த%5Bதொடர்பிழந்த+இணைப்பு%5D">http://periyarparavai.com.பார்த்த%5Bதொடர்பிழந்த+இணைப்பு%5D</ref> நாள் 09-7-17.</p>
</text></body></html>