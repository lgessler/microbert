<html><body><text id="wikipedia_ta_wikipedia_org__475594.html" ns="0" revid="3262670" sourceurl="https://ta.wikipedia.org/wiki/%E0%AE%8E%E0%AE%A9%E0%AF%8D._%E0%AE%87%E0%AE%B0%E0%AE%BE%E0%AE%9C%E0%AE%AE%E0%AF%8D" title="என். இராஜம்" type="wikipedia">என். இராஜம்
<p><hi rend="bold">என்.ராஜம்</hi> (N. Rajam) (பிறப்பு: 1938) இவர் <ref target="https://ta.wikipedia.org/wiki/இந்துஸ்தானி_இசை">இந்துஸ்தானிய பாரம்பரிய இசையை</ref> நிகழ்த்தும் <ref target="https://ta.wikipedia.org/wiki/இந்தியா">இந்திய</ref> <ref target="https://ta.wikipedia.org/wiki/வயலின்">வயலின்</ref> கலைஞராவார். <ref target="https://ta.wikipedia.org/wiki/பனாரசு_இந்து_பல்கலைக்கழகம்">பனாரசு இந்து பல்கலைக்கழகத்தில்</ref> இசை பேராசிரியராக இருந்த இவர், இறுதியில் துறைத் தலைவராகவும், பல்கலைக்கழகத்தின் நிகழ்த்துக் கலைகளின் கலை பீடத்தின் தலைவராகவும் ஆனார். </p>
<p>இந்தியாவின் இசை, நடனம் மற்றும் நாடகத்திற்கான தேசிய அகாதடமியான <ref target="https://ta.wikipedia.org/wiki/சங்கீத_நாடக_அகாதமி">சங்கீத நாடக அகாதமி</ref>, இவருக்கு <ref target="https://ta.wikipedia.org/wiki/சங்கீத_நாடக_அகாதமி_கூட்டாளர்">சங்கீத நாடக அகாதமி கூட்டாளர்</ref>  என்ற நடிப்பு கலைகளில் மிக  உயர்ந்த கௌரவம்  வழங்கியது. </p>
ஆரம்பகால வாழ்க்கை மற்றும் பயிற்சி
<p>என்.ராஜம் 1938 இல் சென்னையில் ஒரு இசைக் குடும்பத்தில் பிறந்தார். இவரது தந்தை, வித்வான் ஏ. நாராயண ஐயர் <ref target="https://ta.wikipedia.org/wiki/கருநாடக_இசை">கருநாடக இசையின்</ref> நன்கு அறியப்பட்டவர். <ref target="https://ta.wikipedia.org/wiki/முதற்_பக்கம்#cite_note-1">[1]</ref> இவரது சகோதரர் <ref target="https://ta.wikipedia.org/wiki/டி._என்._கிருஷ்ணன்">டி.என்.கிருட்டிணனும்</ref> புகழ் பெற்ற வயலின் கலைஞர் ஆவார். ராஜம் தனது தந்தையின் கீழ் கர்நாடக இசையில் தனது ஆரம்ப பயிற்சியைத் தொடங்கினார். பின்னர், இவர் <ref target="https://ta.wikipedia.org/wiki/முசிறி_சுப்பிரமணிய_ஐயர்">முசிறி சுப்பிரமணிய ஐயரின்</ref> கீழ் பயிற்சியினைத் தொடர்ந்தார். மேலும், பாடகர் ஓம்கார்நாத் தாக்கூரிடமிருந்து <ref target="https://ta.wikipedia.org/wiki/இராகம்">இராக</ref> வளர்ச்சியைக் கற்றுக்கொண்டார். </p>
<p>இவருக்கு ஒன்பது வயதாகும்போது, ​கச்சேரிகள் மற்றும் வானொலி நிகழ்ச்சிகளில் இசை நிகழ்ச்சிகளை நிகழ்த்தத் தொடங்கினார். இவருக்கு 13 வயதாக இருந்தபோது பாரத ரத்னா <ref target="https://ta.wikipedia.org/wiki/ம._ச._சுப்புலட்சுமி">ம. ச. சுப்புலட்சுமி</ref> அவர்களுடன் சுற்றுப்பயணம் செல்ல ஒரு வாய்ப்பும் கிடைத்தது. <ref target="https://ta.wikipedia.org/wiki/முதற்_பக்கம்#cite_note-2">[2]</ref> ராஜம் <ref target="https://ta.wikipedia.org/wiki/இந்திய_அரசு">இந்திய அரசிடமிருந்து</ref> <ref target="https://ta.wikipedia.org/wiki/பத்மசிறீ">பத்மசிறீ</ref> மற்றும் <ref target="https://ta.wikipedia.org/wiki/பத்ம_பூசண்">பத்ம பூசண்</ref> என்ற மதிப்புமிக்க பட்டங்களை பெற்றார். ராஜம் மதிப்புமிக்க விருதுகளைப் பெற்றுள்ளார். </p>
நிகழ்த்தும் தொழில்
<p>இவரது தந்தை ஏ.நாராயண ஐயரின் வழிகாட்டுதலின் கீழ், ராஜம் <hi rend="italic">கயாகி ஆங்</hi> (குரல் நடை) என்பதை உருவாக்கினார். ராஜம் உலகம் முழுவதும் மற்றும் இந்தியா முழுவதும் ஏராளமான இடங்களில் தனது இசை நிகச்சிகளை நிகழ்த்தியுள்ளார். ராஜம் கிட்டத்தட்ட 40 ஆண்டுகளாக <ref target="https://ta.wikipedia.org/wiki/பனாரசு_இந்து_பல்கலைக்கழகம்">பனாரஸ் இந்து பல்கலைக்கழகத்தில்</ref> நிகழ்த்து கலை பீடத்தில் இசை பேராசிரியராக இருந்தார். இவர் இப்பல்கலைகழகத்தின் துறைத் தலைவராகவும்,  கல்லூரியின் தலைவராகவும் இருந்துள்ளார். </p>
<p>முனைவர் என் ராஜம்,புனேவில் 2015 ஆம் ஆண்டில், தனது மகள் சங்கீதா சங்கர் மற்றும் பேத்திகள் ராகினி சங்கர் மற்றும் நந்தினி சங்கர் ஆகியோடுடன் சேர்ந்து 500-க்கும் மேற்பட்ட வலுவான கூட்டத்தில் ஒரு இசை நிகழ்ச்சியினை நிகழ்த்தினார். <ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
மாணவர்கள்
<p>இவர் தனது மகள் <ref target="https://ta.wikipedia.org/wiki/சங்கீதா_சங்கர்">சங்கீதா சங்கர்</ref>, இவரது பேத்திகள் <ref target="https://ta.wikipedia.org/wiki/இராகினி_சங்கர்">ராகினி சங்கர்</ref> மற்றும் <ref target="https://ta.wikipedia.org/wiki/நந்தினி_சங்கர்">நந்தினி சங்கர்</ref>, தனது மருமகள் கலா ராம்நாத், சூப்பர் 30 இன் பிரணவ் குமார் மற்றும் வி. பாலாஜி ஆகியோருக்குப் பயிற்சி அளித்தார். </p>
விருதுகள்
<p>1990இல் இவருக்கு <ref target="https://ta.wikipedia.org/wiki/சங்கீத_நாடக_அகாதமி_விருது">சங்கீத நாடக அகாதமி விருது</ref>, வழங்கப்பட்டது. <ref target="https://ta.wikipedia.org/wiki/முதற்_பக்கம்#cite_note-4">[4]</ref> 1984ஆம் ஆண்டு இந்திய அரசு இவரது இசைப் பணியைப் பாராட்டி இவருக்கு  <ref target="https://ta.wikipedia.org/wiki/பத்மசிறீ">பத்மஸ்ரீ</ref> விருதினை வழங்கியது. <ref target="https://ta.wikipedia.org/wiki/முதற்_பக்கம்#cite_note-Padma-5">[5]</ref> 2004ஆம் ஆண்டு இந்திய அரசு இவரது இசைப் பணியைப் பாராட்டி இவருக்கு  <ref target="https://ta.wikipedia.org/wiki/பத்மசிறீ">பத்ம பூசண்</ref> விருதினை வழங்கியது. 2004இல் புட்டராஜா சன்மானம் பெற்றார். <ref target="https://ta.wikipedia.org/wiki/முதற்_பக்கம்#cite_note-6">[6]</ref> இந்தியாவின் புனேவிலுள்ள கலை மற்றும் இசை அறக்கட்டளை வழங்கிய புனே பண்டிட் விருது இவருக்கு கிடைத்தது. 2012இல் <ref target="https://ta.wikipedia.org/wiki/சங்கீத_நாடக_அகாதமி_கூட்டாளர்">சங்கீத நாடக அகாதமி கூட்டாளர்</ref> (அகாதமி ரத்னா) என்ற கௌரவம் வழங்கப்பட்டது. <ref target="https://ta.wikipedia.org/wiki/முதற்_பக்கம்#cite_note-7">[7]</ref> 2018இல் டானா ரிரி விருது வழங்கப்பட்டது.</p>


வெளி இணைப்புகள்
<list type="unordered"><item><ref target="http://www.allmusic.com/artist/p182094">ஆல்மியூசிக் தளத்தில் Dr. N. Rajam</ref> பக்கம்</item></list>
</text></body></html>