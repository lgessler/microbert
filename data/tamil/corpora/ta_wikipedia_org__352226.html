<html><body><text id="wikipedia_ta_wikipedia_org__352226.html" ns="0" revid="3370325" sourceurl="https://ta.wikipedia.org/wiki/%E0%AE%A8%E0%AE%BF%E0%AE%AF%E0%AF%82%E0%AE%9F%E0%AF%8D%E0%AE%9F%E0%AE%A9%E0%AE%BF%E0%AE%A9%E0%AF%8D_%E0%AE%8A%E0%AE%9A%E0%AE%B2%E0%AF%8D_%E0%AE%85%E0%AE%AE%E0%AF%88%E0%AE%AA%E0%AF%8D%E0%AE%AA%E0%AF%81" title="நியூட்டனின் ஊசல் அமைப்பு" type="wikipedia">நியூட்டனின் ஊசல் அமைப்பு<figure><caption><ref target="https://ta.wikipedia.org/wiki/இயக்கம்_(இயற்பியல்)">இயக்கத்திலுள்ள</ref> ஊசல் அமைப்பு </caption></figure>
<p><hi rend="bold">நியூட்டனின் ஊசல்</hi> (<hi rend="italic">Newton's cradle</hi>) என்பது <ref target="https://ta.wikipedia.org/wiki/ஆற்றல்_காப்பு">ஆற்றல் அழிவின்மை விதி</ref>) மற்றும் <ref target="https://ta.wikipedia.org/wiki/உந்தம்">உந்தம் மாறக் கோட்பாடு</ref> ஆகியவற்றை விளக்கும் அமைப்பாகும். இவ்வமைப்பு <ref target="https://ta.wikipedia.org/wiki/ஐசாக்_நியூட்டன்">நியூட்டனின்</ref> பெயரால் அழைக்கப்படுகிறது. நியூட்டன் இந்த ஊசலைப் பற்றி எழுதவோ அல்லது உருவாக்கவோ இல்லை. நியூட்டன் <ref target="https://ta.wikipedia.org/wiki/இயற்பியல்">இயற்பியல்</ref> கொள்கைகளின் அடிப்படையில் அறிவியல் அறிஞர்களால் இவ்வூசல் உருவாக்கப்பட்டுள்ளது. ஒற்றை வரிசையில் அதிலும் பொதுவாக ஐந்து ஊசல்கள் தொங்கவிடப்பட்டுள்ளன. கடைசி ஊசலை அதிர்வுறச் செய்யும் போது <ref target="https://ta.wikipedia.org/wiki/மோதல்">மோதல்</ref> தத்துவத்தின் அடிப்படையில் முதல் ஊசல் அதிர்வுறுகிறது.</p>
<p>இவ்வுபகரணம் <hi rend="bold">நியூட்டனின் பந்துகள்</hi> (<hi rend="italic">Newton's balls</hi>) எனவும் அழைக்கப்படுகிறது. பல்வேறு இயற்பியல் பண்புகளை விளக்க இவ்வமைப்பு பயன்படுகிறது.</p>
நியூட்டனின் ஊசல் அமைப்பின் விளக்கம்
<figure><caption>ஐந்து பந்துகள் கொண்ட நியூட்டனின் ஊசல் அமைப்பின் முப்பரிமாணப் படம்</caption></figure>
<list type="unordered"><item>நியூட்டனின் ஊசல் அமைப்பில் ஒரே அளவுடைய ஐந்து உலோகப் பந்துகள் சம நீளத்தில் ஒரு உலோகச் சட்டத்தில் தொங்க விடப்பட்டுள்ளன.</item>
<item>ஒரே நீளமுடைய இரு கம்பிகளால் உலோகச் சட்ட முனையில்  அகன்றும் பந்துகள் முனையில் குறுகியும் உள்ளவாறு கட்டப்பட்டுள்ளது.</item>
<item>பந்துகள் இவ்வாறு கட்டப்படுவதால் அவை ஒரே தளத்தில் அலைவுறுவது தடுக்கப்படுகிறது.</item></list>
செயல்படும் விதம்
<figure><caption>இரண்டு பந்துகள் கெண்ட அமைப்பின் இயக்கம்</caption></figure>
<figure><caption>ஐந்து பந்துகள் கெண்ட அமைப்பின் இயக்கம்</caption></figure>
<list type="unordered"><item>முதல்  <ref target="https://ta.wikipedia.org/wiki/பந்து">பந்து</ref> பக்கவாட்டில் மேலே உயர்த்தப்பட்டு பின்னர் <ref target="https://ta.wikipedia.org/wiki/புவியீர்ப்பு_விசை">புவியீர்ப்பு விசையால்</ref>  அலைவுறச் செய்யப்படுகிறது.</item>
<item>இரண்டாம் பந்தின் மீது மோதியவுடனே முதல் பந்து ஓய்வு நிலையை அடைகிறது.</item>
<item>முதல் பந்து அலைவுற்ற அதே <ref target="https://ta.wikipedia.org/wiki/திசைவேகம்">திசை வேகத்தில்</ref>  இரண்டாம் பந்து எதிர் திசையில் செல்கிறது.</item>
<item>இவ்வாறு முதல் பந்தின் <ref target="https://ta.wikipedia.org/wiki/ஆற்றல்">ஆற்றலும்</ref> <ref target="https://ta.wikipedia.org/wiki/உந்தம்">உந்தமும்</ref>  குறையாமல் கடைசிப் பந்து வரை கடத்தப்படுகிறது. இந்தப் பண்பினால் ஆற்றல் அழிவின்மை விதி மற்றும் உந்தம் மாறக் கோட்பாடு ஆகியவற்றை விளக்க இவ்வூசல் உதவுகிறது.</item>
<item><ref target="https://ta.wikipedia.org/wiki/மீள்தன்மையுடைய_மோதல்">மீள் தன்மையுடைய மோதலின்</ref> (Perfectly elastic collision) போது ஒரு இணை பந்துகள் மோதலுக்கு உட்படுகிறது.</item>
<item><ref target="https://ta.wikipedia.org/wiki/மீள்தன்மை">மீள்தன்மையுடைய</ref> கம்பியைப் பயன்படுத்துவதன் மூலம் இயக்கமானது <ref target="https://ta.wikipedia.org/wiki/நிலையாற்றல்">நிலையாற்றலாகவும்</ref> <ref target="https://ta.wikipedia.org/wiki/இயக்க_ஆற்றல்">இயக்க ஆற்றலாகவும்</ref> மாறிமாறிச் செயல்படுகிறது.</item>
<item>இயக்கத்தின் போது பந்துக்களுக்கிடையே ஏற்படும் உராய்வினால் சிறிதளவு <ref target="https://ta.wikipedia.org/wiki/ஆற்றல்">ஆற்றல்</ref> <ref target="https://ta.wikipedia.org/wiki/வெப்ப_ஆற்றல்">வெப்ப ஆற்றலாக</ref> இழக்கப்படுகிறது.</item>
<item>ஆற்றல் சிறிது சிறிதாக இழக்கப்பட்டு ஊசல் அமைப்பு ஓய்வு நிலையைப் பெறுகிறது.</item></list>
ஆற்றல் அழிவின்மை விதி அடிப்படையில் விளக்கம்
<list type="unordered"><item>ஆற்றலை ஆக்கவோ அழிக்கவோ முடியாது. ஆனால் ஒரு வகை ஆற்றல் மற்றொரு வகை ஆற்றலாக மாற்றப்படும்.</item>
<item>இவ்வமைப்பில் இயக்க ஆற்றல் நிலையாற்றலாகவும், நிலையாற்றல் இயக்க ஆற்றலாகவும் பந்துகளுக்கிடையே மாற்றப்படுகிறது.</item></list>
<p>முடிவில் மோதல் காரணமாக ஆற்றல் வெப்ப ஆற்றலாக இழக்கப்படுகிறது.</p>
உந்தம் அழிவின்மை விதி அடிப்படையில் விளக்கம்
<list type="unordered"><item>தனிமைப்படுத்தப்பட்ட (Isolated) மூடிய தொகுதி ஒன்றின் (புற விசைகளின் செயல்பாடோ, புறச்சூழலோடு பரிமாற்றமோ இல்லாத ஒரு தொகுதி) மொத்த <ref target="https://ta.wikipedia.org/wiki/உந்தம்">உந்தமும்</ref> <ref target="https://ta.wikipedia.org/wiki/மாறிலி">மாறிலியாக</ref> இருக்கும். அதாவது பொருட்களின் மோதலுக்கு முன்பிருந்த மொத்த உந்தமும், பின்பிருக்கும் மொத்த உந்தமும் சமமாக இருக்கும்.</item>
<item>முதல் பந்திற்குக் கொடுக்கப்படும் உந்தம் மாறாமல் இரண்டாம் பந்திற்கு கடத்தப்படுகிறது. இவ்வாறாக உந்தம் கடைசிப் பந்து வரை நகர்கிறது. பின்னர் எதிர் திசையில் மாற்றப்படுகிறது. இது ஊசலின் அலைவு உறுதி செய்யப்படுகிறது.</item></list>
குறிப்புகள்
<list type="unordered"><item>ஊசல் அலைவுற சம எடையும் சம அளவும் கொண்ட உலோகப் பந்துகள் பயன்படுத்தப்பட வேண்டும்.</item>
<item>ஊசல்கள் ஒரே நீளத்தில் தொங்க விடப்பட வேண்டும்.</item>
<item>கம்பிகள் மீள்தன்மையுடையதாக இருக்க வேண்டும். பொதுவாக <ref target="https://ta.wikipedia.org/wiki/எஃகு">எஃகு</ref> கம்பிகள் பயன்படுத்தப்படுகின்றன.</item>
<item>பந்துகள் ஒற்றைப்படை எண்ணிக்கையில் இருக்க வேண்டும்.</item>
<item>மீள்தன்மையுடைய <ref target="https://ta.wikipedia.org/wiki/துருவேறா_எஃகு">துருப்பிடிக்காத எஃகு</ref> பந்துகள் பயன்படுத்தப்பட வேண்டும்.</item></list>
நியூட்டனின் ஊசல் மூலம் விளக்கப்படும் இயற்பியல் பண்புகள்
<list type="unordered"><item>உந்தம் அழிவின்மை விதி (Law of conservation of momentum)</item>
<item>ஆற்றல் அழிவின்மை விதி (Law of conservation of energy)</item>
<item>உராய்வின் தன்மை (impact of friction)</item>
<item>மீள்தன்மையுடைய மோதல்கள் (Elastic collision)</item>
<item>மீள்தன்மையற்ற மோதல்கள் (Inelastic collision)</item>
<item>இயக்க ஆற்றல்  (Kinetic energy)</item>
<item>நிலையாற்றல்  (Pontential energy)</item></list>
மேற்கோள்கள்
<list type="ordered"><item><ref target="http://sciencedemonstrations.fas.harvard.edu/icb/icb.do?keyword=k16940&amp;tabgroupid=icb.tabgroup19784/NewtonsCradle/NewtonsCradle.html">"Sciencedemonstrations.fas.harvard.eu"</ref>. Sciencedemonstrations.fas.harvard.edu. 3 November 2011 அன்று பார்க்கப்பட்டது.</item>
<item><ref target="https://web.archive.org/web/20110720095258/http://hendrix2.uoregon.edu/~demo/Demo/Mechanics/ILM/Balls.html">"Hendrix2.uoregon.edu"</ref>. Hendrix2.uoregon.edu. 20 ஜூலை 2011 அன்று <ref target="http://hendrix2.uoregon.edu/~demo/Demo/Mechanics/ILM/Balls.html">மூலம்</ref> பரணிடப்பட்டது. 3 November 2011 அன்று பார்க்கப்பட்டது.Cite uses deprecated parameter |dead-url= (<ref target="https://ta.wikipedia.org/wiki/உதவி:CS1_errors#deprecated_params">உதவி</ref>); Invalid |dead-url=dead (<ref target="https://ta.wikipedia.org/wiki/உதவி:CS1_errors#invalid_param_val">உதவி</ref>)</item>
<item><ref target="https://web.archive.org/web/20110928170526/http://claymore.engineer.gvsu.edu/~flanderb/files/Newton.htm">"claymore.engineer.gvsu.edu"</ref>. claymore.engineer.gvsu.edu. 28 செப்டம்பர் 2011 அன்று <ref target="http://claymore.engineer.gvsu.edu/~flanderb/files/Newton.htm">மூலம்</ref> பரணிடப்பட்டது. 3 November 2011 அன்று பார்க்கப்பட்டது.Cite uses deprecated parameter |dead-url= (<ref target="https://ta.wikipedia.org/wiki/உதவி:CS1_errors#deprecated_params">உதவி</ref>); Invalid |dead-url=dead (<ref target="https://ta.wikipedia.org/wiki/உதவி:CS1_errors#invalid_param_val">உதவி</ref>)</item>
<item><ref target="https://web.archive.org/web/20110814121658/http://demo.pa.msu.edu/showdemo.asp?DID=DID26">"Demo.pa.mus.edu"</ref>. Demo.pa.msu.edu. 14 ஆகஸ்ட் 2011 அன்று <ref target="http://demo.pa.msu.edu/showdemo.asp?DID=DID26">மூலம்</ref> பரணிடப்பட்டது. 3 November 2011 அன்று பார்க்கப்பட்டது.Cite uses deprecated parameter |dead-url= (<ref target="https://ta.wikipedia.org/wiki/உதவி:CS1_errors#deprecated_params">உதவி</ref>); Invalid |dead-url=dead (<ref target="https://ta.wikipedia.org/wiki/உதவி:CS1_errors#invalid_param_val">உதவி</ref>)</item>
<item><ref target="https://www.lhup.edu/~dsimanek/scenario/cradle.htm">https://www.lhup.edu/~dsimanek/scenario/cradle.htm</ref></item>
<item>C F Gauld, Newton's cradle in physics education, Science &amp; Education, 15, 2006, 597-617</item>
<item><ref target="http://science.howstuffworks.com/innovation/inventions/newtons-cradle.htm">http://science.howstuffworks.com/innovation/inventions/newtons-cradle.htm</ref></item></list>
வெளியிணைப்புகள்

<list type="unordered"><item><ref target="http://www.lhup.edu/~dsimanek/scenario/cradle.htm">Further explanation</ref> <ref target="https://web.archive.org/web/20041009232228/http://www.lhup.edu/~dsimanek/scenario/cradle.htm">பரணிடப்பட்டது</ref> 2004-10-09 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="https://www.youtube.com/watch?v=yVkdfJ9PkRQ">Uncoupled simple pendulums of monotonically increasing lengths</ref></item></list>
</text></body></html>