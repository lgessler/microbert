<html><body><text id="wikipedia_ta_wikipedia_org__397824.html" ns="0" revid="3087347" sourceurl="https://ta.wikipedia.org/wiki/%E0%AE%A4%E0%AE%BF%E0%AE%B0%E0%AF%88%E0%AE%95%E0%AF%8D%E0%AE%95%E0%AE%B3%E0%AE%9E%E0%AF%8D%E0%AE%9A%E0%AE%BF%E0%AE%AF%E0%AE%AE%E0%AF%8D_(%E0%AE%A8%E0%AF%82%E0%AE%B2%E0%AF%8D)" title="திரைக்களஞ்சியம் (நூல்)" type="wikipedia">திரைக்களஞ்சியம் (நூல்)<p>
<hi rend="bold">திரைக்களஞ்சியம்</hi> ஒரு இந்திய தமிழ்த் திரைப்பட வரலாற்று ஆவண நூற் தொகுதி ஆகும்.</p>
வரலாற்று ஆவணம்
<p>தமிழில் வெளிவந்த திரைப்படங்கள் பற்றிய அதிகாரப்பூர்வ ஆவணங்கள் எதுவும் இல்லாத நிலையில், வருங்கால தலைமுறையினர் அறிந்து கொள்ளவும், தமிழ்த் திரைப்படங்கள் குறித்து ஆய்வு செய்வோர் பயன்பெறும் வகையிலும் இந்த நூல் தொகுதியில் விபரங்கள் ஆவணப்படுத்தப்பட்டுள்ளன.</p>
தொகுதிகளின் காலப்பகுதி
<p>ஒவ்வொரு தொகுதி நூலும் ஒவ்வொரு பத்தாண்டுக் காலத்துக்குள் வெளிவந்த தமிழ் திரைப்படங்களின் விபரங்களைக் கொண்டுள்ளது. இதுவரையில் 1951 - 1960 மற்றும் 1961 - 1970<ref target="https://ta.wikipedia.org/wiki/முதற்_பக்கம்#cite_note-1">[1]</ref> ஆகிய இரு தொகுதிகள் வெளிவந்துள்ளன. 2019 டிசம்பரில் 1971 - 1980 காலப்பகுதியை உள்ளடக்கிய மூன்றாவது தொகுப்பு வெளிவந்துள்ளது. இதில் 700 க்கு மேற்பட்ட திரைப்படங்களின் விபரங்கள் கொடுக்கப்பட்டுள்ளன.</p>
ஆவண விபரம்
<p>குறிப்பிட்ட பத்தாண்டு காலப் பகுதியில் வெளியான தமிழ்த் திரைப்படங்கள் ஆண்டு வாரியாகவும், ஒவ்வொரு ஆண்டில் வெளியான திரைப்படங்கள் தமிழ் எழுத்து அகர வரிசைப்படியும் பட்டியலிடப்பட்டுள்ளன.</p>
<p>ஒவ்வொரு திரைப்படம் பற்றிய விபரப் பட்டியலில் </p>
<list type="unordered"><item>திரைப்படத்தின் பெயர்</item>
<item>அதனைத் தயாரித்த நிறுவனத்தின் பெயர்</item>
<item>நடிகர்கள்</item>
<item>நடிகைகள்</item>
<item>இயக்குனர்</item>
<item>தயாரிப்பாளர்</item>
<item>கதாசிரியர்</item>
<item>வசனகர்த்தா</item>
<item>இசையமைப்பாளர்</item>
<item>பாடலாசிரியர்கள்</item>
<item>பாடகர்கள்</item>
<item>பாடல்களின் தொடக்க வரி</item></list>
<p>ஆகிய விபரங்கள் கொடுக்கப்பட்டுள்ளன. </p>
அட்டவணைகள்
<p>நூலின் இறுதிப் பகுதியில், வெளியான படங்களின் பட்டியல் ஆண்டு வாரியாகவும், அகரவரிசைப்படியும் தனித்தனியாக பட்டியலிடப்பட்டுள்ளன. மேலும், அந்தத் தொகுதியில் உள்ள திரைப்படங்களின் பாடல்கள் அனைத்தும் அகர வரிசைப்படி பட்டியலிடப்பட்டுள்ளன.
இவற்றை இலகுவில் கண்டுகொள்ள வசதியாக அவை இடம்பெற்றுள்ள பக்க எண் கொடுக்கப்பட்டுள்ளது.</p>
<p>கடைசிப் பக்கத்தில் நூலிலுள்ள தகவல்களுக்கு ஆதாரமாக இருந்த நூல்கள், நிறுவனங்கள், நபர்கள் பற்றிய விபரம் கொடுக்கப்பட்டுள்ளது.</p>
தொகுப்பாசிரியர்
<p>மூன்று தொகுதிகளிலுமுள்ள விபரங்களைத் திரட்டி நூல் வடிவாக்கியவர் கோ. நீலமேகம் (நீலமேகம் கோவிந்தசாமி).</p>
வெளியீடு
<p>இந்த மூன்று தொகுதிகளும் சென்னை 600108 இலுள்ள மணிவாசகர் பதிப்பகத்தால் வெளியிடப்பட்டுள்ளன. 1951 - 1960 காலப்பகுதிக்கான தொகுதி 1, 2014 ஆம் ஆண்டு டிசம்பர் திங்களிலும், 1961 - 1970 காலப்பகுதிக்கான தொகுதி 2, 2016 நவம்பர் திங்களிலும் வெளியிடப்பட்டுள்ளன. 1971 - 1980 காலப்பகுதிக்கான தொகுதி 2020 ஆம் ஆண்டு வெளியிடப்பட்டது. </p>
சான்று

<list type="unordered"><item>திரைக்களஞ்சியம் பாகம் - 1, மணிவாசகர் பதிப்பகம் சென்னை 108.</item>
<item>திரைக்களஞ்சியம் பாகம் - 2, மணிவாசகர் பதிப்பகம் சென்னை 108.</item>
<item>திரைக்களஞ்சியம் பாகம் - 3, மணிவாசகர் பதிப்பகம் சென்னை 108.</item></list>
</text></body></html>