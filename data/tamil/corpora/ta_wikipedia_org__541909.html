<html><body><text id="wikipedia_ta_wikipedia_org__541909.html" ns="0" revid="3413189" sourceurl="https://ta.wikipedia.org/wiki/%E0%AE%89%E0%AE%B0%E0%AF%81%E0%AE%95%E0%AF%8D%E0%AE%95%E0%AF%81%E0%AE%A9%E0%AF%8D_%E0%AE%A8%E0%AF%86%E0%AE%95%E0%AE%BE%E0%AE%B0%E0%AE%BE" title="உருக்குன் நெகாரா" type="wikipedia">உருக்குன் நெகாரா
<p><hi rend="bold">ருக்குன் நெகாரா</hi> (<ref target="https://ta.wikipedia.org/wiki/மலாய்_மொழி">மலாய்</ref>: <hi rend="italic">Rukun Negara</hi>; <ref target="https://ta.wikipedia.org/wiki/ஆங்கிலம்">ஆங்கிலம்</ref>: <hi rend="italic">Rukun Negara</hi>); என்பது மலேசியத் தேசியத் தத்துவத்தின் பிரகடனம் ஆகும். இந்தப் பிரகடனம் ஐந்து கோட்பாடுகளைக் கொண்டது.</p>
<p>1969-ஆம் ஆண்டு நடைபெற்ற <ref target="https://ta.wikipedia.org/wiki/13_மே_இனக்கலவரம்">13 மே சம்பவம்</ref> என அழைக்கப்படும் இனக் கலவரத்திற்கு எதிர்வினையாக, 1970-ஆம் ஆண்டு மெர்டேகா தினத்தில் அந்தப் பிரகடனம் அறிமுகம் செய்யப்பட்டது. மலேசிய இன சமநிலையின் உறுதித் தன்மை பலகீனமாக இருந்தது என்பதை அந்தச் சம்பவம் நிரூபித்துக் காட்டியது.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>மலேசியாவில் உள்ள பல்வேறு இனங்களுக்கு இடையில் ஒற்றுமையும் புரிந்துணர்வும் வலுப்பெற வேண்டும்; நல்லிணக்கம் உறுதி செய்யப்பட வேண்டும்; அவையே ருக்குன் நெகாராவின் தலையாய நோக்கங்களாகும். </p>
ருக்குன் நெகாரா உருவாக்கம்
<p>நாட்டின் 2-ஆவது பிரதமரான <ref target="https://ta.wikipedia.org/wiki/அப்துல்_ரசாக்_உசேன்">அப்துல் ரசாக் உசேன்</ref> அவர்களின் எண்ணத்தில் ருக்குன் நெகாரா உருவானது. அப்போது அவர் தேசிய ஆலோசனைக் குழுவின் (<ref target="https://ta.wikipedia.org/wiki/மலாய்_மொழி">மலாய்</ref>: <hi rend="italic">Majlis Perundingan Negara</hi>; <ref target="https://ta.wikipedia.org/wiki/ஆங்கிலம்">ஆங்கிலம்</ref>: <hi rend="italic">National Consultative Council</hi>); தலைவராக இருந்தார்.</p>
<p>அதன் பிறகு, 1971-ஆம் ஆண்டில் <hi rend="bold">புதிய பொருளாதாரக் கொள்கை</hi> (<hi rend="italic">New Economic Policy 1971-1990</hi>) தொடங்கப்பட்டது. </p>
சமூகங்களுக்கு இடையில் சமத்துவம்
<p>மலேசியாவில் உள்ள பல்வேறு இனங்களுக்கிடையில் ஒற்றுமையை உருவாக்குவது; மலேசியாவின் சீனர் சமூகம், இந்தியர்ச் சமூகம் ஆகிய இரு சமூகங்களுக்கும்; மலாய் <ref target="https://ta.wikipedia.org/wiki/பூமிபுத்ரா">பூமிபுத்ரா</ref> சமூகத்திற்கும் இடையே நிலவிய பொருளாதார இடைவெளியைக் குறைப்பது; பொருளாதாரச் சமத்துவத்தை உருவாக்குவதே அந்தப் புதிய பொருளாதாரக் கொள்கையின் நோக்கமாகும்.</p>
<p>மலேசியாவின் ருக்குன் நெகாரா கோட்பாடு, அண்டை நாடான <ref target="https://ta.wikipedia.org/wiki/இந்தோனேசியா">இந்தோனேசியாவின்</ref> <ref target="https://ta.wikipedia.org/wiki/பஞ்சசீலக்_கொள்கை">பஞ்ச சீலா</ref> (Pancasila) தேசிய சித்தாந்தத்துடன் ஒத்து உள்ளது.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
</text></body></html>