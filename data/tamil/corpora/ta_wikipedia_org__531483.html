<html><body><text id="wikipedia_ta_wikipedia_org__531483.html" ns="0" revid="3294683" sourceurl="https://ta.wikipedia.org/wiki/%E0%AE%87%E0%AE%A4%E0%AE%AF_%E0%AE%87%E0%AE%B2%E0%AE%AF%E0%AE%AE%E0%AE%BF%E0%AE%A9%E0%AF%8D%E0%AE%AE%E0%AF%88" title="இதய இலயமின்மை" type="wikipedia">இதய இலயமின்மை


<p><hi rend="bold">இதய இலயமின்மை</hi> (<hi rend="bold">Arrhythmia</hi>)  அல்லது <hi rend="bold">சீரற்ற இதயத் துடிப்பு</hi>) என்பது <ref target="https://ta.wikipedia.org/wiki/இதயத்_துடிப்பு">இதயத் துடிப்பு</ref> வழமையாக இல்லாத பல்வேறு குறைபாடுகளைக் குறிக்கின்றது. இதயத் துடிப்பு மிகவும் விரைவாகவோ (<ref target="https://ta.wikipedia.org/wiki/இதயத்_துடிப்பு_மிகைப்பு">இதயத் துடிப்பு மிகைப்பு</ref>) மிகவும் மெதுவாகவோ (<ref target="https://ta.wikipedia.org/wiki/இதயத்_துடிப்புத்_தளர்வு">இதயத் துடிப்புத் தளர்வு</ref>) அல்லது தனது இயல்பான இலயத்தில் துடிக்காமலோ இருக்கலாம்.<ref target="https://ta.wikipedia.org/wiki/முதற்_பக்கம்#cite_note-NIH2011Def-2">[2]</ref> சிலவகை இலமின்மைகளில் எவ்வித அறிகுறியும் இருக்காது.<ref target="https://ta.wikipedia.org/wiki/முதற்_பக்கம்#cite_note-NIH2011Sym-1">[1]</ref><ref target="https://ta.wikipedia.org/wiki/சீரற்ற_நெஞ்சுத்துடிப்பு">சீரற்ற நெஞ்சுத்துடிப்பு</ref> அல்லது இதயத் துடிப்புகளுக்கிடையே நிறுத்தம் அறிகுறிகளாக வெளிப்படும்.<ref target="https://ta.wikipedia.org/wiki/முதற்_பக்கம்#cite_note-NIH2011Sym-1">[1]</ref> மிகக் கடுமையான நோயின் போது தலை சுற்றல், <ref target="https://ta.wikipedia.org/wiki/மயக்கம்">மயக்கம்</ref>, மூச்சுத் திணறல் அல்லது <ref target="https://ta.wikipedia.org/wiki/நெஞ்சு_வலி">நெஞ்சு வலி</ref> காணப்படும்.<ref target="https://ta.wikipedia.org/wiki/முதற்_பக்கம்#cite_note-NIH2011Sym-1">[1]</ref> பெரும்பாலான நேரங்களில் இலயமின்மை கடும்நோயாக இல்லாதிருப்பினும் சிலசமயங்களில் <ref target="https://ta.wikipedia.org/wiki/பக்கவாதம்">பக்கவாதம்</ref> அல்லது <ref target="https://ta.wikipedia.org/wiki/குருதித்தேக்க_இதயத்_திறனிழப்பு">குருதித்தேக்க இதயத் திறனிழப்பு</ref> நோய்களுக்கு வழிகோலுகிறது.<ref target="https://ta.wikipedia.org/wiki/முதற்_பக்கம்#cite_note-NIH2011Def-2">[2]</ref><ref target="https://ta.wikipedia.org/wiki/முதற்_பக்கம்#cite_note-NIH2011Type-3">[3]</ref> சில இலயமில்லாத இதய நோயாளிகளுக்கு <ref target="https://ta.wikipedia.org/wiki/இதய_நிறுத்தம்">உடனடி மரணமும்</ref> சம்பவிக்கிறது.<ref target="https://ta.wikipedia.org/wiki/முதற்_பக்கம்#cite_note-NIH2011Type-3">[3]</ref></p>
<p>இலயமில்லா இதயங்கள் நான்கு குழுக்களாகப் பிரிக்கப்பட்டுள்ளன: (1) முந்தும் இதயத் துடிப்புகள் அல்லது மிகை துடிப்புகள், (2) கீழறை மேற்புர மிகைத் துடிப்புகள், (3) கீழறை இதய இலயமின்மைகள் மற்றும் (4)மெதுவான இலயமின்மைகள்<ref target="https://ta.wikipedia.org/wiki/முதற்_பக்கம்#cite_note-NIH2011Type-3">[3]</ref> மிகைத்துடிப்புகளில் முந்தும் மேலறை சுருக்கங்கள், முந்தும் கீழறை சுருக்கங்கள் மற்றும் முந்தும் சந்திப்பு சுருக்கங்கள் அடங்கும்.<ref target="https://ta.wikipedia.org/wiki/முதற்_பக்கம்#cite_note-NIH2011Type-3">[3]</ref> கீழறை மேற்புர மிகைத் துடிப்புகளில் மேலறை குறுநடுக்கங்கள், மேலறைப் பதற்றம் கீழறை மேற்புர துரத்து மிகைத்துடிப்பு அடங்கும்.<ref target="https://ta.wikipedia.org/wiki/முதற்_பக்கம்#cite_note-NIH2011Type-3">[3]</ref> இதயக் கீழறை இலமின்மைகளில் கீழறை குறுநடுக்கங்கள் மற்றும் கீழறை மிகைத் துடிப்புகள் அடங்கும்.<ref target="https://ta.wikipedia.org/wiki/முதற்_பக்கம்#cite_note-NIH2011Type-3">[3]</ref><ref target="https://ta.wikipedia.org/wiki/முதற்_பக்கம்#cite_note-Martin2012-7">[7]</ref> மெதுவான இலயமின்மைகள் சைனசு முடிச்சுக் கோளாறாலோ மேலறை கீழறை இடைத்துளை கடத்துகை குழப்பங்களாலோ ஏற்படுகின்றது.<ref target="https://ta.wikipedia.org/wiki/முதற்_பக்கம்#cite_note-8">[8]</ref>. இலயமின்மைகள் <ref target="https://ta.wikipedia.org/wiki/இதய_மின்கடத்துகை_ஒருங்கியம்">இதய மின்கடத்துகை ஒருங்கியக்</ref> கோளாறுகளால் ஏற்படுகின்றன.<ref target="https://ta.wikipedia.org/wiki/முதற்_பக்கம்#cite_note-NIH2011Def-2">[2]</ref> பல சோதனைகள் மூலம் இக்கோளாறு கண்டறியப்படுகின்றது; குறிப்பாக <ref target="https://ta.wikipedia.org/wiki/இதய_துடிப்பலைஅளவி">இதய துடிப்பலைஅளவி</ref> மற்றும் ஓல்ட்டர் உணர்கருவி பயன்படுத்தப்படுகின்றது.<ref target="https://ta.wikipedia.org/wiki/முதற்_பக்கம்#cite_note-NIH2011Diag-5">[5]</ref></p>
<p>பல்வகை இலயமின்மைகளும் குணப்படுத்தக் கூடும்.<ref target="https://ta.wikipedia.org/wiki/முதற்_பக்கம்#cite_note-NIH2011Def-2">[2]</ref> மருந்துகள், <ref target="https://ta.wikipedia.org/wiki/செயற்கை_இதயமுடுக்கி">செயற்கை இதயமுடுக்கி</ref> செருகுதல் போன்ற மருத்துவ முறைமைகள், அறுவை சிகிச்சை ஆகியன சிகிச்சைகளுக்கு பயன்படுத்தப்படுகின்றன.<ref target="https://ta.wikipedia.org/wiki/முதற்_பக்கம்#cite_note-NIH2011Tx-6">[6]</ref> விரைவான இதயத் துடிப்புள்ளோருக்கு பீட்டா பிளாக்கர்கள் போன்ற மருந்துகள், இலயமின்மையை கட்டுப்படுத்தும் புரோகைனமைடு போன்ற மருந்துகள் தரப்படுகின்றன.<ref target="https://ta.wikipedia.org/wiki/முதற்_பக்கம்#cite_note-NIH2011Tx-6">[6]</ref> புரோகைனமைடு போன்ற மருந்துகள் நெடுங்காலம் எடுக்கப்பட்டால் குறிப்பிடத்தக்க பின்விளைவுகளை ஏற்படுத்தும்.<ref target="https://ta.wikipedia.org/wiki/முதற்_பக்கம்#cite_note-NIH2011Tx-6">[6]</ref> இதய முடிக்கிகள் மெதுவான இதயத் துடிப்புகளுக்குப் பயன்படுத்தப்படுகின்றன.<ref target="https://ta.wikipedia.org/wiki/முதற்_பக்கம்#cite_note-NIH2011Tx-6">[6]</ref> சீரற்ற இதயத் துடிப்புகளைக் கொண்டவர்களுக்கு சிக்கல்கள் மிகாதிருக்க குருதி மெலிவூட்டிகள் தரப்படுகின்றன.<ref target="https://ta.wikipedia.org/wiki/முதற்_பக்கம்#cite_note-NIH2011Tx-6">[6]</ref> மிகவும் கடுமையாக பாதிக்கப்பட்டோருக்கும் மருத்துவநிலையாக நிலையற்றோர்களுக்கும் உடனடியாக <ref target="https://ta.wikipedia.org/wiki/மின்_அதிர்ச்சி#மருத்துவப்_பயன்கள்">கட்டுப்படுத்தப்பட்ட மின் அதிர்ச்சி</ref> (<ref target="https://ta.wikipedia.org/wiki/இதயத்_திருப்பம்">இதயத் திருப்பம்</ref>, <ref target="https://ta.wikipedia.org/wiki/குறுநடுக்கமெடுப்பு">குறுநடுக்கமெடுப்பு</ref>) கொடுக்கப்படுகின்றது.<ref target="https://ta.wikipedia.org/wiki/முதற்_பக்கம்#cite_note-NIH2011Tx-6">[6]</ref></p>
<p>


இலயமின்மை நோய்கள் மில்லியன் கணக்கானவர்களை பாதிக்கின்றன.<ref target="https://ta.wikipedia.org/wiki/முதற்_பக்கம்#cite_note-NIH2011Risk-4">[4]</ref> ஐரோப்பாவிலும் வட and அமெரிக்காவிலும் 2014 ஆம் ஆண்டு நிலவரப்படி மேலறை குறுநடுக்கம் மக்கள்தொகையில் ஏறத்தாழ 2% முதல் 3% வரை பீடித்துள்ளது.<ref target="https://ta.wikipedia.org/wiki/முதற்_பக்கம்#cite_note-Zoni2014-9">[9]</ref> 2013இல் மேலறை குறுநடுக்கம் மற்றும் மேலறை பதற்றம் காரணமாக 112,000 மரணங்கள் ஏற்பட்டுள்ளன; இது 1990களில் 29,000 மரணங்களாக இருந்தது.<ref target="https://ta.wikipedia.org/wiki/முதற்_பக்கம்#cite_note-GDB2013-10">[10]</ref> <ref target="https://ta.wikipedia.org/wiki/இதயக்_குழலிய_நோய்">இதயக் குழலிய நோயால்</ref> இறந்தோரில் பாதிக்கும் மேற்பட்டோர் <ref target="https://ta.wikipedia.org/wiki/இதய_நிறுத்தம்">இதய நிறுத்தம்</ref> காரணமாக இறந்தனர். உலகளவில் இறந்தோரில் இது கிட்டத்தட்ட 15% ஆகும்.<ref target="https://ta.wikipedia.org/wiki/முதற்_பக்கம்#cite_note-Meh2007-11">[11]</ref> உடனடி இதய இறப்பிற்கு 80% காரணமாக கீழறை இலயமின்மைகள் இருந்தன.<ref target="https://ta.wikipedia.org/wiki/முதற்_பக்கம்#cite_note-Meh2007-11">[11]</ref> இலயமின்மை நோய் எந்த அகவையிலும் ஏற்படலாம். இருப்பினும் அகவை முதிர்ந்தோரிடையே பெருமளவில் உள்ளது.<ref target="https://ta.wikipedia.org/wiki/முதற்_பக்கம்#cite_note-NIH2011Risk-4">[4]</ref> குழந்தைகளுக்கும் இந்நோய் வரலாம். இதயத் துடிப்புகளின் வழமையான அளவு அகவைக்கு ஏற்ப வேறுபடும் என்பதை நினைவில் கொள்க.<ref target="https://ta.wikipedia.org/wiki/முதற்_பக்கம்#cite_note-NIH2011Type-3">[3]</ref></p>


வெளி இணைப்புகள்

<list type="unordered"><item><ref target="https://curlie.org/Health/Conditions_and_Diseases/Cardiovascular_Disorders/Heart_Disease/Arrhythmia/">முதற் பக்கம்</ref> குர்லியில்</item></list>
</text></body></html>