<html><body><text id="wikipedia_ta_wikipedia_org__13771.html" ns="0" revid="3421865" sourceurl="https://ta.wikipedia.org/wiki/%E0%AE%A4%E0%AE%BF%E0%AE%B0%E0%AF%81%E0%AE%B5%E0%AF%88%E0%AE%AF%E0%AE%BE%E0%AE%B1%E0%AF%81" title="திருவையாறு" type="wikipedia">திருவையாறு
<p><hi rend="bold">திருவையாறு</hi> (<hi rend="italic">Thiruvaiyaru</hi>), <ref target="https://ta.wikipedia.org/wiki/இந்தியா">இந்தியாவின்</ref> <ref target="https://ta.wikipedia.org/wiki/தமிழ்நாடு">தமிழ்நாடு</ref> <ref target="https://ta.wikipedia.org/wiki/இந்தியாவின்_மாநிலங்களும்_ஆட்சிப்பகுதிகளும்">மாநிலத்தில்</ref> அமைந்துள்ள <ref target="https://ta.wikipedia.org/wiki/தஞ்சாவூர்_மாவட்டம்">தஞ்சாவூர் மாவட்டம்</ref>, <ref target="https://ta.wikipedia.org/wiki/திருவையாறு_வட்டம்">திருவையாறு வட்டத்தின்</ref> நிர்வாகத் தலைமையிடமும், <ref target="https://ta.wikipedia.org/wiki/பேரூராட்சி">பேரூராட்சியும்</ref> ஆகும்.</p>
அமைவிடம்
<p>திருவையாறு பேரூராட்சியிலிருந்து  <ref target="https://ta.wikipedia.org/wiki/கும்பகோணம்">கும்பகோணம்</ref> 33 கிமீ; <ref target="https://ta.wikipedia.org/wiki/தஞ்சாவூர்">தஞ்சாவூர்</ref> 13.5 கிமீ; <ref target="https://ta.wikipedia.org/wiki/அரியலூர்">அரியலூர்</ref> 30 கிமீ;  <ref target="https://ta.wikipedia.org/wiki/திருச்சி">திருச்சி</ref> 50 கிமீ., தொலைவிலும் உள்ளது.</p>
பேரூராட்சியின் அமைப்பு
<p>5.55 சகிமீ பரப்பும்,  15  வார்டுகளும்,   92 தெருக்களும் கொண்ட இப்பேரூராட்சி  <ref target="https://ta.wikipedia.org/wiki/திருவையாறு_(சட்டமன்றத்_தொகுதி)">திருவையாறு (சட்டமன்றத் தொகுதி)க்கும்</ref>, <ref target="https://ta.wikipedia.org/wiki/தஞ்சாவூர்_மக்களவைத்_தொகுதி">தஞ்சாவூர் மக்களவைத் தொகுதிக்கும்</ref> உட்பட்டது.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
மக்கள் தொகை பரம்பல்
<p><ref target="https://ta.wikipedia.org/wiki/இந்திய_மக்கள்_தொகை_கணக்கெடுப்பு,_2011">2011-ஆம் ஆண்டு மக்கள் தொகை கணக்கெடுப்பின்படி</ref>  இப்பேரூராட்சி   4,199    வீடுகளும், 16,164  <ref target="https://ta.wikipedia.org/wiki/மக்கள்தொகை">மக்கள்தொகையும்</ref> கொண்டது.<ref target="https://ta.wikipedia.org/wiki/முதற்_பக்கம்#cite_note-5">[5]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
வரலாறு
பெயர்க் காரணம்
<p>திரு+ஐந்து+ஆறு  காவிரி,மற்றும் காவிரியில் இருந்து திருவையாறு அருகில் கிளை ஆறுகளாக  குடமுருட்டி, வெண்ணாறு, வெட்டாறு, வடவாறு என்னும் ஐந்து ஆறுகளாகப் பிரிந்து  செல்வதால் திருவையாறு என இவ்வூர் பெயர் பெற்றது.</p>
ஐயாறப்பர் கோயில்
<p>இங்குள்ள <ref target="https://ta.wikipedia.org/wiki/திருவையாறு_ஐயாறப்பர்_கோயில்">ஐயாறப்பர் கோயில்</ref> <ref target="https://ta.wikipedia.org/wiki/பாடல்_பெற்ற_தலங்கள்">பாடல் பெற்ற தலங்களுள்</ref> ஒன்றாகும்<ref target="https://ta.wikipedia.org/wiki/முதற்_பக்கம்#cite_note-7">[7]</ref>. <ref target="https://ta.wikipedia.org/wiki/அப்பர்">அப்பர்</ref>, <ref target="https://ta.wikipedia.org/wiki/சம்பந்தர்">சம்பந்தர்</ref>, <ref target="https://ta.wikipedia.org/wiki/சுந்தரர்">சுந்தரர்</ref> மூவரதும் பாடல் பெற்ற சிவாலயமாகும். பதினெட்டுப் பதிகங்கள் இத்தலத்திற்கு உள்ளன. சப்தஸ்தான தலங்களில் ஒன்றாகிய இது தஞ்சை மாவட்டத்தில் அமைந்துள்ளது. <ref target="https://ta.wikipedia.org/wiki/சேக்கிழார்">சேக்கிழார்</ref> அருளிய <ref target="https://ta.wikipedia.org/wiki/பெரியபுராணம்">பெரியபுராணத்தின்படி</ref> அப்பர் கயிலைக் காட்சியைத் தரிசித்த தலம் இதுவாகும்.</p>
தியாகராஜ ஆராதனை விழா
<p>கர்நாடக சங்கீத உலகில் தனக்கென ஓர் இடத்தை முழுமையாகப் பதித்தவரான <ref target="https://ta.wikipedia.org/wiki/தியாகராஜ_சுவாமிகள்">தியாகராஜ சுவாமிகள்</ref> நினைவாக, அவர் வாழ்ந்த ஊரான திருவையாற்றில், ஆண்டுதோறும் சனவரி மாதத்தில் தியாகராஜரின் சமாதியின் அருகில், <hi rend="italic">தியாகராஜ ஆராதனை விழா</hi> என்ற இசை நிகழ்ச்சி ஐந்து நாள்கள் நடைபெற்று வருகிறது. இதனை ஒரு தனித்துமான இசை பெரு விழாவாகவே கர்நாடக இசையுலகத்தினர் கருதுகிறார்கள். இதேபோல்  சென்னையிலும் <hi rend="italic">சென்னையில் திருவையாறு</hi> என்ற தலைப்பில் திருவையாற்றை முன்மாதிரியாகக் கொண்டு <ref target="https://ta.wikipedia.org/wiki/சென்னை">சென்னையில்</ref>  ஆண்டு தோறும் இசை விழா நடைபெற்று வருகின்றது.</p>
திருவையாறு சப்தஸ்தானம்
<p>சப்தஸ்தானங்கள் என அழைக்கப்படும் திருவையாறு, <ref target="https://ta.wikipedia.org/wiki/திருப்பழனம்_ஆபத்சகாயேஸ்வரர்_கோயில்">திருப்பழனம்</ref>, <ref target="https://ta.wikipedia.org/wiki/திருச்சோற்றுத்துறை_சோற்றுத்துறை_நாதர்_கோயில்">திருச்சோற்றுத்துறை</ref>, <ref target="https://ta.wikipedia.org/wiki/திருவேதிகுடி_வேதபுரீசுவரர்_கோயில்">திருவேதிகுடி</ref>, <ref target="https://ta.wikipedia.org/wiki/திருக்கண்டியூர்_பிரமசிரக்கண்டீசுவரர்_கோயில்">திருக்கண்டியூர்</ref>, <ref target="https://ta.wikipedia.org/wiki/மேலைத்திருப்பூந்துருத்தி_புஷ்பவனேஸ்வரர்_கோயில்">திருப்பூந்துருத்தி</ref> மற்றும் <ref target="https://ta.wikipedia.org/wiki/தில்லைஸ்தானம்_நெய்யாடியப்பர்_கோயில்">திருநெய்த்தானம்</ref> ஆகிய ஏழு ஊர்களில் நடக்கும் ஏழூர்த் திருவிழாவில் திருவையாறுக்கே முதல் இடம். சித்திரை மாதம் பெளர்ணமிக்குப் பின் வரும் விசாக நட்சத்திரத்தன்று ஐயாறப்பர், அறம் வளர்த்த நாயகியுடன் புறப்பட்டு ஒவ்வொரு சப்தஸ்தானத்துக்கும். அங்குள்ள பெருமான் அவரை எதிர் கொண்டு அழைப்பார். இப்படி ஏழு ஊர்களுக்குச் சென்று விட்டு மறு நாள் காலை திருவையாற்றை ஏழு மூர்த்திகளும் அடைவர். அங்கு பொம்மை பூப் போடும் நிகழ்ச்சி நடைபெறும்.<ref target="https://ta.wikipedia.org/wiki/முதற்_பக்கம்#cite_note-8">[8]</ref> பின்னர் பிற சப்தஸ்தான பல்லக்குகள் அவரவர் தலங்களுக்குத் திரும்பும். இவ்வாறான திருவிழா கும்பகோணம், கரந்தட்டாங்குடி, நாகப்பட்டினம், மயிலாடுதுறை போன்ற இடங்களில் நடைபெறுகிறது.</p>
<p>திருநல்லூர், திருநீலக்குடி, திருக்கஞ்சனூர் ஆகிய இடங்களிலும் இவ்விழா சிறப்பாக நடைபெறுகிறது.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
கல்லூரிகள்
<list type="unordered"><item>அரசு கலை அறிவியல் கல்லூரி</item>
<item>அரசு இசைக் கல்லூரி</item></list>
பள்ளிகள்
<list type="unordered"><item>அமல்ராஜ் மெட்ரிகுலேசன் மேனிலைப் பள்ளி</item>
<item>சீனிவாசராவ் மேல்நிலைப் பள்ளி</item>
<item>தூய வளனார் உயர்நிலைப்பள்ளி</item>
<item>அரசு பெண்கள் மேல்நிலைப் பள்ளி</item>
<item>சரஸ்வதி அம்மாள் நடுநிலைப் பள்ளி</item></list>
வெளி இணைப்புக்கள்
<list type="unordered"><item><ref target="http://www.townpanchayat.in/thiruvaiyaru/contact-us">திருவையாறு பேரூராட்சியின் தொடர்பு மையங்கள்</ref> <ref target="https://web.archive.org/web/20190327155158/http://www.townpanchayat.in/thiruvaiyaru/contact-us">பரணிடப்பட்டது</ref> 2019-03-27 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>