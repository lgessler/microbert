<html><body><text id="wikipedia_ta_wikipedia_org__548917.html" ns="0" revid="3433920" sourceurl="https://ta.wikipedia.org/wiki/%E0%AE%9A%E0%AF%81%E0%AE%95%E0%AF%8D%E0%AE%95%E0%AE%BE%E0%AE%AF%E0%AF%8D" title="சுக்காய்" type="wikipedia">சுக்காய்
<p><hi rend="bold">சுக்காய்</hi> அல்லது கெமாமான் நகரம், (<ref target="https://ta.wikipedia.org/wiki/ஆங்கிலம்">ஆங்கிலம்</ref>: <hi rend="italic">Chukai</hi> அல்லது Kemaman Town; <ref target="https://ta.wikipedia.org/wiki/மலாய்_மொழி">மலாய்</ref>: <hi rend="italic">Chukai அல்லது Bandar Kemaman</hi>; <ref target="https://ta.wikipedia.org/wiki/ஜாவி">ஜாவி</ref>: چوكاي‎) என்பது <ref target="https://ta.wikipedia.org/wiki/மலேசியா">மலேசியா</ref>, <ref target="https://ta.wikipedia.org/wiki/திராங்கானு">திராங்கானு</ref>, <ref target="https://ta.wikipedia.org/wiki/கெமாமான்_மாவட்டம்">கெமாமான் மாவட்டத்தின்</ref> தலைநகரம் ஆகும். அத்துடன் இது ஒரு <ref target="https://ta.wikipedia.org/wiki/முக்கிம்">முக்கிம்</ref> ஆகும்.</p>
<p>சுக்காய் என்பது ஒரு <ref target="https://ta.wikipedia.org/wiki/மலாய்_மொழி">மலாய் மொழிச்</ref> சொல். 'வரி' என்று பொருள். திராங்கானு மாநிலத்தின் தெற்குப் பகுதியில் மிகப்பெரிய நகரம் சுக்காய். இந்த நகரத்தைத் 'திராங்கானு மலாய்' <hi rend="italic">(Terengganu Malay)</hi> எனும் திராங்கானு வட்டார வழக்கு மொழியில் <hi rend="italic">Bando Mamang</hi> என்றும் அழைக்கிறார்கள். </p>
பொது
<p>இந்தச் சுக்காய் நகரம், கெமாமன் ஆற்றின் முகத்துவாரத்திற்கு அருகில் அமைந்து உள்ளது. முன்பு காலத்தில், குறிப்பாக பிரித்தானியக் காலனித்துவக் காலத்தில், கெமாமான் ஆற்றுப் போக்குவரத்துக்கு வரிகள் விதிக்கப்பட்டன. அந்த வகையில் இந்த நகரத்திற்கும் சுக்காய் எனப் பெயரிடப்பட்டது.</p>
<p><ref target="https://ta.wikipedia.org/wiki/பகாங்">பகாங்</ref> மாநிலத்தின் தலைநகர் <ref target="https://ta.wikipedia.org/wiki/குவாந்தான்">குவாந்தான்</ref>; மற்றும் <ref target="https://ta.wikipedia.org/wiki/திராங்கானு">திராங்கானு</ref> மாநிலத்தின் தலைநகர் <ref target="https://ta.wikipedia.org/wiki/கோலா_திராங்கானு">கோலா திராங்கானு</ref>; இந்த இரு மாநிலங்களின் தலைநகரங்களுக்கு இடையே சுக்காய் நகரம் அமைந்துள்ளது. </p>
கெமாமான் துறைமுகம்
<p>எண்ணெய் நகரம் என சொல்லப்படும் <ref target="https://ta.wikipedia.org/wiki/கெர்த்தே">கெர்த்தே</ref> நகருக்கு அருகாமையில் இருப்பதால், சுக்காய் நகரம் அந்த வட்டாரத்தின் முக்கிய வணிக மையமாக மாறியுள்ளது.</p>
<p>சுக்காய் நகரத்திற்கு அருகிலுள்ள கெமாமான் துறைமுகம் ஒரு மீன்பிடித் துறைமுகமாகவும்; திராங்கானு கடற்கரையில் இருந்து தென்சீனக் கடலில் உள்ள எண்ணெய்த் தளங்களுக்கான விநியோக மையமாகவும் செயல்படுகிறது.</p>
செராத்திங் கடற்கரை
<p>சுக்காய் நகரில் இருந்து, குறுகிய தூரத்தில் பல கடற்கரைகள் உள்ளன. மலேசியப் புகழ் செராத்திங் கடற்கரை <hi rend="italic">(Cherating Beach)</hi> சுக்காய் நகர மையத்தில் இருந்து தெற்கே சுமார் 15 நிமிட பயணத்தில் உள்ளது. சுக்காய் நகருக்கு அருகிலுள்ள மற்ற இடங்கள்:</p>
<list type="unordered"><item>மா தாயேரா ஆமைகள் சரணாலயம் <hi rend="italic">(Ma’ Daerah Turtle Sanctuary Centre)</hi><ref target="https://ta.wikipedia.org/wiki/முதற்_பக்கம்#cite_note-Ma’daerah_Turtle_Sanctuary-2">[2]</ref></item></list>
<list type="unordered"><item>சுங்கை காக் யா மின்மினிப் பூச்சி வளாகம் <hi rend="italic">(Sungai Kak Yah Firefly Watching)</hi></item></list>
<list type="unordered"><item>கோலா கெமாமான் மீனவக் கிராமம் <hi rend="italic">(Kuala Kemaman Fishing Village)</hi></item></list>
<list type="unordered"><item>பக்காவ் திங்கி படகுச் சவாரி வளாகம் <hi rend="italic">(Bakau Tinggi Recreational Area)</hi></item></list>
சுக்காய் காட்சியகம்
<list type="unordered">
<item>கெமாமான் நகராண்மைக் கழகம்</item>
<item>யோசுரி காசா வணிக மையம்</item>
<item>ஆய் பெங் உணவகம்</item>
<item>கெமாமான் அருங்காட்சியகம்</item>
</list>
</text></body></html>