<html><body><text id="wikipedia_ta_wikipedia_org__249436.html" ns="0" revid="1857858" sourceurl="https://ta.wikipedia.org/wiki/%E0%AE%AA%E0%AF%80%E0%AE%A4%E0%AE%B0%E0%AF%8D_%E0%AE%B5%E0%AE%B0%E0%AE%B2%E0%AE%BE%E0%AE%B1%E0%AF%81" title="பீதர் வரலாறு" type="wikipedia">பீதர் வரலாறு<p><hi rend="bold">பீதர்</hi> <ref target="https://ta.wikipedia.org/wiki/தென்னிந்தியா">தென்னிந்தியாவில்</ref> <ref target="https://ta.wikipedia.org/wiki/கருநாடகம்">கருநாடக</ref> மாநிலத்தின் வடகிழக்கில் அமைந்துள்ள வரலாற்றுச் சிறப்பு மிக்க இடமாகும். <ref target="https://ta.wikipedia.org/wiki/பீடபூமி">பீடபூமி</ref> நிலப்பகுதியின் விளிம்பில் அமைந்துள்ள <ref target="https://ta.wikipedia.org/wiki/பீதர்">பீதரிலிருந்து</ref> வடக்கிலும் கிழக்கிலும் தாழ்நிலங்களின் அழகான காட்சிகளைக் காண வியலும்.  கடல் மட்டதிலிருந்து 2,330 அடிகள் (710m) உயரத்தில் அமைந்துள்ளது. இதமான வானிலையுடைய பீதரில் வேனிற்காலத்திலும் 105°F (41°C)க்கு மேல் செல்வதில்லை.  <hi rend="italic">பீதர் பீடபூமி</hi> ஓர் ஒழுங்கற்ற வடிவத்தில், 22 மைல்கள் (35km) நீளமாகவும் மிகுந்த அளவில் 12 மைல்கள் (19km) அகலமுடையதாகவும்  உள்ளது.<ref target="https://ta.wikipedia.org/wiki/முதற்_பக்கம்#cite_note-gy-1">[1]</ref>:1</p>
பண்டைக்காலம்
<p>மரபுவழிக் காதைகள் <ref target="https://ta.wikipedia.org/wiki/இந்து">இந்து</ref> காவியமான <ref target="https://ta.wikipedia.org/wiki/மகாபாரதம்">மகாபாரதத்தின்</ref> முதன்மை நாயகர்களில் ஒருவரான <ref target="https://ta.wikipedia.org/wiki/விதுரன்">விதுரன்</ref> வாழ்ந்திருந்த இடமாக விவரிக்கின்றன; அக்காலத்தில் இது  <hi rend="bold">விதுரநகரம்</hi> என அழைக்கப்பட்டதாக விளம்புகின்றன.<ref target="https://ta.wikipedia.org/wiki/முதற்_பக்கம்#cite_note-gaz-2">[2]</ref>
மேலும் பண்டைய விதர்பா நாட்டுடன் பீதர் தொடர்புபடுத்தப்படுகின்றது.<ref target="https://ta.wikipedia.org/wiki/முதற்_பக்கம்#cite_note-3">[3]</ref> ஆனால் தற்போதைய ஆய்வுகள் விதர்பா பீரார் மாநிலத்தை ஒட்டி இருப்பதாக வெளிப்படுத்துகின்றன. </p>
<p>பண்டைய பெருங்கற்கால நாகரிகம் கி.மு 1200 முதல் கி.மு 1100 வரை தழைத்திருந்தது; இது கி.மு மூன்றாவது, இரண்டாவது நூற்றாண்டுகளில் வளர்ந்தோங்கி கி.மு 100 வரை நிலைத்திருந்தது. இந்த நாகரித்தில் <ref target="https://ta.wikipedia.org/wiki/விதர்பா">விதர்பாவின்</ref> தாக்கமும் கிழக்கத்திய இந்தியாவின் தாக்கமும் கலந்திருந்தது.  கர்நாடகத்தின் வடகிழக்குப் பகுதியில் கண்டெடுக்கப்பட்டுள்ள <ref target="https://ta.wikipedia.org/wiki/மட்பாண்டம்">மட்பாண்ட</ref> வகைகளும் செப்புப் பொருட்களும் கற்களின் அமைப்புக்களும் இந்த நாகரிகத்தை அடையாளப்படுத்துகின்றன.<ref target="https://ta.wikipedia.org/wiki/முதற்_பக்கம்#cite_note-gaz-2">[2]</ref>:214</p>
<p>இந்நிலப்பகுதி <hi rend="bold"><ref target="https://ta.wikipedia.org/wiki/மௌரியப்_பேரரசு">மௌரியப் பேரரசின்</ref></hi> தென்பகுதியில் அடங்கியதாக <ref target="https://ta.wikipedia.org/wiki/அசோகர்">அசோகர்</ref> காலத்து ஆவணங்கள் சாற்றுகின்றன. <ref target="https://ta.wikipedia.org/wiki/நந்தர்">நந்தர்களை</ref> மௌரியர்கள் வென்றபோது அவர்களது ஆட்சியின் கீழிருந்த பீதரும் மௌரிய இராச்சியத்தில் இணைந்தது. <ref target="https://ta.wikipedia.org/wiki/பிந்துசாரர்">பிந்துசாரர்</ref> கருநாடகத்தின் பகுதிகளை அடக்கிய  <ref target="https://ta.wikipedia.org/wiki/தக்காணப்_பீடபூமி">தக்காணப் பீடபூமியை</ref> ஆண்டு வந்தார்.<ref target="https://ta.wikipedia.org/wiki/முதற்_பக்கம்#cite_note-gaz-2">[2]</ref>:215</p>
<p>மௌரியர்களுக்குப் பிறகு <hi rend="bold"><ref target="https://ta.wikipedia.org/wiki/சாதவாகனர்">சாதவாகனர்கள்</ref></hi> நான்கு நூற்றாண்டுகளுக்கு ஆண்டு வந்தனர். <ref target="https://ta.wikipedia.org/wiki/கௌதமிபுத்ர_சதகர்ணி">கௌதமிபுத்ர சதகர்ணி</ref> தனது ஆட்சியை இங்கு நிறுவினார்.  இவரது ஆட்சிக்கால காசுகளை தக்காண பீடபூமியின் பல்வேறு பகுதிகளில் காணவியலும். <ref target="https://ta.wikipedia.org/wiki/முதற்_பக்கம்#cite_note-gaz-2">[2]</ref>:217</p>
</text></body></html>