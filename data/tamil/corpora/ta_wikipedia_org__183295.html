<html><body><text id="wikipedia_ta_wikipedia_org__183295.html" ns="0" revid="3374068" sourceurl="https://ta.wikipedia.org/wiki/%E0%AE%A4%E0%AE%BF%E0%AE%B0%E0%AF%81%E0%AE%88%E0%AE%99%E0%AF%8D%E0%AE%95%E0%AF%8B%E0%AE%AF%E0%AF%8D%E0%AE%AE%E0%AE%B2%E0%AF%88_%E0%AE%AE%E0%AE%B0%E0%AE%95%E0%AE%A4%E0%AE%BE%E0%AE%9A%E0%AE%B2%E0%AF%87%E0%AE%9A%E0%AF%81%E0%AE%B5%E0%AE%B0%E0%AE%B0%E0%AF%8D_%E0%AE%95%E0%AF%8B%E0%AE%AF%E0%AE%BF%E0%AE%B2%E0%AF%8D" title="திருஈங்கோய்மலை மரகதாசலேசுவரர் கோயில்" type="wikipedia">திருஈங்கோய்மலை மரகதாசலேசுவரர் கோயில்
<figure><caption>திருஈங்கோய்மலை</caption></figure>
<figure><caption>மலையில் ஏறல்</caption></figure>
<figure><caption>மலையிலிருந்து இறங்கல்</caption></figure>
<p><hi rend="bold">திருஈங்கோய்மலை</hi> அல்லது <hi rend="bold">ஈங்கோய்மலை</hi> என்பது, இப்போது திருவிங்கநாதமலை என்னும் பெயருடன், திருச்சி – நாமக்கல் சாலையில் உள்ளது.  திருவிங்கநாதமலை மரகதாசலேஸ்வரர் கோயில், <ref target="https://ta.wikipedia.org/wiki/சம்பந்தர்">சம்பந்தர்</ref> தேவாரப் <ref target="https://ta.wikipedia.org/wiki/பாடல்_பெற்ற_தலங்கள்">பாடல் பெற்ற தலங்களில்</ref>, <ref target="https://ta.wikipedia.org/wiki/காவேரி_வடகரை_சிவத்தலங்கள்">காவிரி வடகரைத் தலங்களில்</ref> அமைந்துள்ள 63வது <ref target="https://ta.wikipedia.org/wiki/சிவன்">சிவத்தலமாகும்</ref>. <ref target="https://ta.wikipedia.org/wiki/கரூர்">கரூர்</ref> மாவட்டத்தில் உள்ள <ref target="https://ta.wikipedia.org/wiki/குளித்தலை">குளித்தலையில்</ref> இருந்து, <ref target="https://ta.wikipedia.org/wiki/காவேரி_நதி">காவேரி நதியைக்</ref> கடந்து செல்கையில், அதன் மறுபுறமான வடகரையில் இத்தலம் அமைந்துள்ளது.  <ref target="https://ta.wikipedia.org/wiki/அகத்தியர்">அகத்திய மாமுனிவர்</ref>, ஈயின் வடிவில் வழிபட்ட தலம் என்பது இதன் தனிச்சிறப்பு. மேலும் இது, ரத்தினாவளி <ref target="https://ta.wikipedia.org/wiki/சக்தி_பீடங்கள்">சக்தி பீடமாகவும்</ref> விளங்குகிறது.</p>
<p>இந்த மலையை மரகதமலை என்பர். <ref target="https://ta.wikipedia.org/wiki/காவிரி">காவிரியின்</ref> தென்கரையிலுள்ள கடம்பந்துறையைக் காலையிலும், திருவாட்போக்கியை நண்பகலிலும், இந்த ஈங்கோயை மாலையிலும், ஒரே நாளில் நடந்து சென்று வழிபடுவது, சாலச் சிறந்தது எனச் சான்றோர் கூறுவர்.</p>
<p>நக்கீரதேவ நாயனார் என்னும் பத்தாம் நூற்றாண்டுப் புலவர், இம் மலையின் பெருமையைத் <ref target="https://ta.wikipedia.org/wiki/திருஈங்கோய்மலை_எழுபது">திருஈங்கோய்மலை எழுபது</ref> என்னும் நூலாகப் பாடியுள்ளார்.</p>
திருத்தல வரலாறு
<p>இத்தல நாதர், மரகத லிங்கமாக விளங்குவதற்கு வரலாறு ஒன்று உண்டு. முன்னர், <ref target="https://ta.wikipedia.org/wiki/ஆதிசேஷன்">ஆதிசேஷனும்</ref>, <ref target="https://ta.wikipedia.org/wiki/வாயு">வாயுவும்</ref> தத்தம் வல்லமையை நிலை நாட்டிட, கடும் போரில் ஈடுபட்டனர். அச்சமயம், ஆதிசேஷனால் முழுவதுமாக மூடப்பட்டிருந்த மேரு மலையிலிருந்து <ref target="https://ta.wikipedia.org/wiki/வைரம்">வைரம்</ref>, சிவப்பு மணி, <ref target="https://ta.wikipedia.org/wiki/மரகதம்">மரகதம்</ref>, <ref target="https://ta.wikipedia.org/wiki/மாணிக்கம்">மாணிக்கம்</ref> மற்றும் <ref target="https://ta.wikipedia.org/wiki/நீலம்">நீலம்</ref> ஆகியவை சிதறி விழுந்தன. அவ்வாறு, மரகதம் (பச்சைக்கல்) வீழ்ந்த இடமே, திரு ஈங்கோயில் என்பர். இதன் காரணமாகவே இங்குள்ள மூலவர் மரகதாலேசுவரர் ஆனார்.</p>
<p>ஏனைய மணிகள் வீழ்ந்த இடங்களும் சிவத்தலங்களே: வைரம் <ref target="https://ta.wikipedia.org/wiki/திருப்பாண்டிக்_கொடிமுடி">திருப்பாண்டிக் கொடிமுடியிலும்</ref>, <ref target="https://ta.wikipedia.org/wiki/மாணிக்கம்">மாணிக்கம்</ref> <ref target="https://ta.wikipedia.org/wiki/திருவாட்போக்கி">திருவாட்போக்கியிலும்</ref> (இது திரு ஈங்கோய் மலைக்கு அருகிலேயே உள்ளதாகும்), நீலம் <ref target="https://ta.wikipedia.org/wiki/பொதிகை">பொதிகை மலையிலும்</ref>, சிவப்புக் கல் <ref target="https://ta.wikipedia.org/wiki/திருவண்ணாமலை">திருவண்ணாமலையில்</ref> வீழ்ந்தனவாம்.</p>
சிறப்புகள்
<list type="unordered"><item><ref target="https://ta.wikipedia.org/wiki/அகத்தியர்">அகத்திய மாமுனிவர்</ref>, ஈ வடிவில் இறைவனைத் தரிசித்தமையால், திரு ஈங்கோய் மலை எனப்படுகிறது.</item>
<item><ref target="https://ta.wikipedia.org/wiki/பார்வதி">பார்வதி</ref> தேவி, இங்கு சிவனை வழிபட்டமையால், இது சிவசக்தி மலை எனவும் வழங்குகிறது.</item>
<item>மரகத நாதர் என்னும் திருப்பெயருக்கேற்றவாறு, <ref target="https://ta.wikipedia.org/wiki/சிவலிங்கம்">சிவலிங்கம்</ref> பச்சை மாமலை போலப் பளபளக்கும் வண்ணம் கொண்டுள்ளது.</item>
<item>ஒவ்வொரு வருடமும், <ref target="https://ta.wikipedia.org/wiki/சிவராத்திரி">சிவராத்திரி</ref> அல்லது அதற்கு முதல் நாளன்று, ஆதவனின் கதிர்கள், இம்மரகத நாதர் மீது படிவது, இத்திருத்தலத்தில் பெரும் சிறப்பு.</item>
<item>இக்கோவிலில் எட்டுக் <ref target="https://ta.wikipedia.org/wiki/கல்வெட்டு">கல்வெட்டுக்கள்</ref> படி எடுக்கப்பட்டுள்ளன.</item>
<item>திரிபுவனச்சக்ரவர்த்தி எனப்பட்ட வீரதேவர் காலத்துக் கல்வெட்டுக்கள் காணப்படுகின்றன.</item>
<item><ref target="https://ta.wikipedia.org/wiki/சோழர்">சோழ</ref> மன்னர்கள், இத்திருக்கோயிலுக்கு இறையிலி அளித்ததாகக் கூறப்படுகினறது.</item></list>
மூன்று தலங்கள்
<p>காலைக்கடம்பர், மத்தியானச் சொக்கர், அந்தி ஈங்கோய்நாதர் என்பர். காலையில் <ref target="https://ta.wikipedia.org/wiki/அய்யர்_மலை_இரத்தினகிரீசுவரர்_கோயில்">குளித்தலை</ref>, மதியம் <ref target="https://ta.wikipedia.org/wiki/குளித்தலை_கடம்பவனேசுவரர்_கோயில்">ஐயர்மலை</ref>, மாலையில் <ref target="https://ta.wikipedia.org/wiki/திருஈங்கோய்மலை_மரகதாசலேசுவரர்_கோயில்">ஈங்கோய்மலை</ref> ஆகிய மூன்று தலங்களையும், ஒரே நாளில் வழிபட்டால் நினைத்தது நிறைவேறும் என்ற நம்பிக்கை உள்ளது. கார்த்திகை சோமவாரத்தில், இவ்வாறாக ஒரே நாளில் வழிபட்டு நலமடைகின்றனர். <ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
திருத்தலப் பாடல்கள்
<p>63 <ref target="https://ta.wikipedia.org/wiki/நாயன்மார்கள்">நாயன்மார்களில்</ref>, முதன்மையானவர்களில் ஒருவரான <ref target="https://ta.wikipedia.org/wiki/திருஞான_சம்பந்தர்">திருஞான சம்பந்தர்</ref>, இத்தலத்தைப் பற்றிப் பாடிய பாடல்கள் பன்னிரு <ref target="https://ta.wikipedia.org/wiki/சைவத்_திருமுறைகள்">சைவத் திருமுறைகளில்</ref> முதலாம் திருமுறையில் இடம் பெற்றுள்ளன. அவற்றில் ஒன்றினைக் கீழே காணலாம்:</p>
<p><hi rend="italic">வினையாயினதீர்த் தருளேபுரியும் விகிர்தன்விரிகொன்றை</hi>
<hi rend="italic">நனையார்முடிமேல் மதியஞ்சூடும் நம்பானலமல்கு</hi>
<hi rend="italic">தனையார்கமல மலர்மேலுறைவான் தலையோடனலேந்தும்</hi>
<hi rend="italic">எனையாளுடையான் உமையாளோடும் ஈங்கோய்மலையாரே.</hi>

பரக்கும்பெருமை இலங்கையென்னும் பதியிற்பொலிவாய 

அரக்கர்க்கிறைவன் முடியுந்தோளும் அணியார்விரல்தன்னால் 

<hi rend="italic">நெருக்கியடர்த்து நிமலாபோற்றி யென்றுநின்றேத்த</hi>
<hi rend="italic">இரக்கம்புரிந்தார் உமையாளோடும் ஈங்கோய்மலையாரே.</hi></p>
<p>இத்திருத்தலத்தின் மீதான பிறிதொரு <ref target="https://ta.wikipedia.org/wiki/தேவாரம்">தேவாரப்</ref> பதிகம் கீழே தரப்பட்டுள்ளது:</p>
<p>அடியும் முடியும் அரியும் அயனும்

படியும் விசும்பும்பாய்ந் தேறி - நொடியுங்கால்,

இன்ன தெனவறியா ஈங்கோயே ஓங்காரம்

மன்னதென நின்றான் மலை.-நக்கீரர் சுவாமிகள் அருளிய திருஈங்கோய்மலை எழுபது.</p>


குறிப்புதவிகள்
<list type="unordered"><item><ref target="http://www.thevaaram.org/thirumurai_1/koil_view.php?koil_idField=42">http://www.thevaaram.org/thirumurai_1/koil_view.php?koil_idField=42</ref></item></list>
வெளி இணைப்புகள்
<list type="unordered"><item><ref target="https://ta.wikisource.org/wiki/வேங்கடம்%20முதல்%20குமரி%20வரை%203/025-033">வேங்கடம் முதல் குமரி வரை 3/கந்தனை அனைய கடம்பந்துறையார்</ref></item>
<item><ref target="http://temple.dinamalar.com/New.php?id=841">அருள்மிகு மரகதாசலேஸ்வரர் திருக்கோயில் - தினமலர் கோயில்கள்</ref></item>
<item><ref target="http://www.thevaaram.org/thirumurai_1/songview.php?thiru=11&amp;Song_idField=11010&amp;padhi=040">திரு ஈங்கோய்மலை பற்றிய ஒரு ஒலி-ஒளிக்காட்சி வழங்கும் வலைத்தளம்</ref></item>
<item><ref target="http://www.tamilvu.org/slet/l4100/l4100pd2.jsp?bookid=72&amp;pno=409">திருமுறைத்தலங்கள்</ref></item>
<item><ref target="http://www.shaivam.org/siddhanta/sp/spt_p_ingoymalai.htm">தல வரலாறு</ref> <ref target="https://web.archive.org/web/20130119042946/http://www.shaivam.org/siddhanta/sp/spt_p_ingoymalai.htm">பரணிடப்பட்டது</ref> 2013-01-19 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.shivatemples.com/nofct/nct63.html">தேவாரப் பாடல் பெற்ற சிவஸ்தலங்கள்</ref> <ref target="https://web.archive.org/web/20120229030149/http://www.shivatemples.com/nofct/nct63.html">பரணிடப்பட்டது</ref> 2012-02-29 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://wikimapia.org/#lat=10.9735611&amp;lon=78.4033807&amp;z=14&amp;l=0&amp;m=b">விக்கிமேப்பியாவில் ஈங்கோய் மலை அமைவிடம்</ref></item></list>
</text></body></html>