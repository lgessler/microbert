<html><body><text id="wikipedia_ta_wikipedia_org__81043.html" ns="0" revid="3277965" sourceurl="https://ta.wikipedia.org/wiki/%E0%AE%A4%E0%AE%BF%E0%AE%95%E0%AE%AE%E0%AF%8D%E0%AE%AA%E0%AE%B0%E0%AE%B0%E0%AF%8D" title="திகம்பரர்" type="wikipedia">திகம்பரர்<figure><caption>24 <ref target="https://ta.wikipedia.org/wiki/தீர்த்தங்கரர்">தீர்த்தங்கரர்களில்</ref> முதல்வரும் கடையவரும்</caption></figure>
<figure><caption>ஆச்சாரிய <ref target="https://ta.wikipedia.org/wiki/குந்தகுந்தர்">குந்தகுந்தரின்</ref> சிற்பம்</caption></figure>
<p><hi rend="italic"><hi rend="bold">திகம்பரர்</hi></hi> (<ref target="https://ta.wikipedia.org/wiki/உதவி:IPA/English">/dɪˈɡʌmbərə/</ref>; "வான்-ஆடையினர்") என்போர் சமணத்தின் இரு பெரும் பிரிவினர்களுள் ஒருவராவர். மற்றைய பிரிவினர் <hi rend="italic"><ref target="https://ta.wikipedia.org/wiki/சுவேதாம்பரர்">சுவேதாம்பரர்</ref></hi> (வெள்ளை-ஆடையினர்) ஆவர். <hi rend="italic">திகம்பர</hi>ர்கள் எனும் சமக்கிருதப் பெயர், இப்பிரிவினர் ஆடைகள் அணிவதையோ அல்லது ஆடைகளைத் தம்வசம் வைத்திருக்கும் வழக்கத்தையோ மேற்கொள்ளாத காரணம் பற்றி ஏற்பட்டது.<ref target="https://ta.wikipedia.org/wiki/முதற்_பக்கம்#cite_note-Long2013p17-1">[1]</ref></p>
<p>திகம்பர மற்றும் சுவேதாம்பர மரபுகளிடையே தமது ஆடைக் கட்டுப்பாடுகள், கோவில்கள் மற்றும் படிமங்கள், பெண்துறவிகள் தொடர்பான அணுகுமுறை, மரபுக் கதைகள் மற்றும் புனித நூல்கள் போன்ற பல்வேறு விடயங்களில் வரலாற்று ரீதியான வேறுபாடுகள் காணப்படுகின்றன.<ref target="https://ta.wikipedia.org/wiki/முதற்_பக்கம்#cite_note-Dundas2002-2">[2]</ref><ref target="https://ta.wikipedia.org/wiki/முதற்_பக்கம்#cite_note-Wiley2009-3">[3]</ref><ref target="https://ta.wikipedia.org/wiki/முதற்_பக்கம்#cite_note-JainFischer1978-4">[4]</ref></p>
<p>திகம்பரத் துறவிகள் எந்தவொரு பொருள் மீதிலும் பற்றின்மை மற்றும் உரிமை பாராட்டாமை ஆகிய அறத்தைக் கைக்கொள்கின்றனர். துறவிகள் ஒரு துறவுக் குழுவுக்கே பொதுவான <hi rend="italic">பிச்சி</hi> எனப்படும் மயிற்பீலியைக் கொண்டு செல்வர். இது தானாய் விழுந்த மயிலிறகுகளால் செய்யப்பட்டது. இதனைக் கொண்டு தாம் செல்லும் வழியை அல்லது அமரும் இடத்தைக் கூட்டி அங்கு காணப்படும் பூச்சிகளின் உயிர்களை காப்பதற்குப் பயன்படுத்துவர்.<ref target="https://ta.wikipedia.org/wiki/முதற்_பக்கம்#cite_note-Long2013p17-1">[1]</ref></p>
<p>திகம்பர இலக்கியங்கள் முதலாம் ஆயிரவாண்டில் எழுதப்பட்டனவாகும். இவற்றுள் பழைமையானது (மூதபித்திரி ஓலைச்சுவடி) தாரசேனரால் இரண்டாம் நூற்றாண்டின் நடுப்பகுதியில் எழுதப்பட்ட <hi rend="italic"><ref target="https://ta.wikipedia.org/wiki/சட்கண்டாகமம்">சட்கண்டாகமம்</ref></hi> ("ஆறு பகுதிகளடங்கிய புனித நூல்") ஆகும்.<ref target="https://ta.wikipedia.org/wiki/முதற்_பக்கம்#cite_note-5">[5]</ref> திகம்பரப்பிரிவின் மிகவும் முக்கிய அறிஞர்களுள் <ref target="https://ta.wikipedia.org/wiki/குந்தகுந்தர்">குந்தகுந்தரும்</ref> ஒருவராவார்.</p>
<p>திகம்பர சமணப் பிரிவினர் பெரும்பாலும் கர்நாடகத்தின் சமணக் கோவில்களிலும், தென் மகாராட்டிரம் மற்றும் மத்தியப் பிரதேசத்தின் சில பகுதிகளிலும் உள்ளனர்.<ref target="https://ta.wikipedia.org/wiki/முதற்_பக்கம்#cite_note-Long2013p60-6">[6]</ref><ref target="https://ta.wikipedia.org/wiki/முதற்_பக்கம்#cite_note-JainFischer1978-4">[4]</ref> இந்து மற்றும் சமணக் கற்கைகளில் வல்லவரான செஃப்ரி டி. லோங் என்பவரின் கருத்துப்படி, இந்தியாவிலுள்ள சமணர்களில் ஐந்தில் ஒரு பங்குக்கும் குறைவானோரே திகம்பர மரபைப் பின்பற்றுகின்றனர்.<ref target="https://ta.wikipedia.org/wiki/முதற்_பக்கம்#cite_note-FOOTNOTELong201320-7">[7]</ref></p>
இதனையும் காண்க
<list type="unordered"><item><ref target="https://ta.wikipedia.org/wiki/சுவேதாம்பரர்">சுவேதாம்பரர்</ref></item>
<item><ref target="https://ta.wikipedia.org/wiki/சமணத்_தமிழ்_நூல்கள்">சமணத் தமிழ் நூல்கள்</ref></item>
<item><ref target="https://ta.wikipedia.org/wiki/சமண_அறிஞர்கள்">சமண அறிஞர்கள்</ref></item>
<item><ref target="https://ta.wikipedia.org/wiki/சமணர்_கோயில்கள்">சமணர் கோயில்கள்</ref></item></list>
</text></body></html>