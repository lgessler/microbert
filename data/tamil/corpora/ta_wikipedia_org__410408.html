<html><body><text id="wikipedia_ta_wikipedia_org__410408.html" ns="0" revid="3347125" sourceurl="https://ta.wikipedia.org/wiki/%E0%AE%9A%E0%AF%82%E0%AE%B3%E0%AE%95%E0%AF%8D%E0%AE%95%E0%AE%B0%E0%AF%88_%E0%AE%90%E0%AE%B0%E0%AE%BE%E0%AE%B5%E0%AE%A4%E0%AF%80%E0%AE%9A%E0%AF%81%E0%AE%B5%E0%AE%B0%E0%AE%B0%E0%AF%8D_%E0%AE%95%E0%AF%8B%E0%AE%AF%E0%AE%BF%E0%AE%B2%E0%AF%8D" title="சூளக்கரை ஐராவதீசுவரர் கோயில்" type="wikipedia">சூளக்கரை ஐராவதீசுவரர் கோயில்
<p><hi rend="bold">ஐராவதீசுவரர் கோயில்</hi> என்பது  <ref target="https://ta.wikipedia.org/wiki/கிருட்டிணகிரி_மாவட்டம்">கிருட்டிணகிரி மாவட்டம்</ref> சூளக்கரை என்ற ஊரில் உள்ள சிவன் கோயில் ஆகும். </p>
தல வரலாறு
<p><ref target="https://ta.wikipedia.org/wiki/இந்திரன்_(இந்து_சமயம்)">இந்திரனின்</ref> வாகனமான <ref target="https://ta.wikipedia.org/wiki/ஐராவதம்">ஐராவதம்</ref> மிகுந்த பலமும் அழகும் கொண்டது. இதனால் அது செருக்குடன் இருந்தது. அதேபோல இந்திரனும் மிகுந்த செருக்குடன் இருந்தான். சிவனின் <ref target="https://ta.wikipedia.org/wiki/ரிஷப_வாகனம்">ரிசப வாகனத்தை</ref> ஏளனமாக கருதினான். இதை உணர்ந்த சிவன் இந்திரனின் செருக்கை அடக்கி, அவனை பணியவைக்கும் பொருட்டு, ஐராவதத்தை வீழ்த்தி அதன் செருக்கழித்தார், இந்திரன் தன் அறியாமையை உணர்ந்து வருந்தி இறைவனிடம் சரண்டைந்தான். தன் வாகனத்தை இறைவனே ஏற்றருளவும் வேண்டினான். அவனது வேண்டுகோளை ஏற்று, ஐராவதத்தில் ஏறி, அதனை ஏற்றருளியபின், அதனை மீண்டும் இந்திரனுக்கே அளித்து அவனை மன்னித்தருளினார். இதனால் இத்தலத்து இறைவன் ஐராவதீசுவரர் என அழைக்கப்படுகிறார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
கோயில் அமைப்பு
<p>மிகப் பழமையான இந்தக் கோயில் சிதிலமடைந்து காணப்படுகிறது, கோயிலானது தெற்கு நோக்கிய வாயிலுடன் அமைந்துள்ளது. அழகிய வேலைப்பாடுகளுடன் முன் மண்டபம் அமைந்துள்ளது. இதில் உள்ள தூண்களில் இந்திரன் ஐராவதத்தில் அமர்ந்துள்ள காட்சி, <ref target="https://ta.wikipedia.org/wiki/வியாக்கிரபாதர்">வியாக்கிரபாதர்</ref> புலி உடலுடன் சிவனுக்கு பூசை செய்யும் காட்சி போன்றவை உள்ளன. இதையடுத்து மகாமண்டபம் அமைய்துள்ளது. மகாமண்டபத்தின் இடதுபுறம் அர்த்த மண்டபமும் கருவறையும் அமைந்துள்ளன. கருவறையில் ஈசன் லிங்கவடிவில் உள்ளார். சிவன் சந்நிதிக்கு  அடுத்து பர்வதனி அம்மனின் கிழக்கு நோக்கிய தனிச்சந்நிதியில் உள்ளார். பிரகாரத்தில் விநாயகருக்கும், சுப்பிரமணியருக்கும் தனிச்சந்நிதிகள் உள்ளன.</p>
விழாக்கள்
<p>ஒவ்வொரு திங்கட்கிழமையும் சிறப்பு வழிபாடு நடத்தப்படுகிறது. சிவராத்திரியன்று நான்கு கால பூசை சிறப்புற நடத்தப்படுகிறது. சித்ரா பௌர்ணமி, கார்த்திகை தீபம் போன்ற விழாக்கள் சிறப்பாக கொண்டாடப்படுகின்றன.</p>
அமைவிடம்
<p>சூளக்கரையானது <ref target="https://ta.wikipedia.org/wiki/கிருஷ்ணகிரி_மாவட்டம்">கிருஷ்ணகிரி மாவட்டம்</ref>, <ref target="https://ta.wikipedia.org/wiki/கல்லாவி">கல்லாவியில்</ref> இருந்து, <ref target="https://ta.wikipedia.org/wiki/போச்சம்பள்ளி_ஊராட்சி">போச்சம்பள்ளி</ref> செல்லும் வழியில் நான்கு கிலோமீட்டர் தொலைவில் அமைந்துள்ளது. சூளக்கரையில் இருந்து இக்கோயில் ஒரு கிலோமீட்டர் தொலைவில் உள்ளது.</p>
</text></body></html>