<html><body><text id="wikipedia_ta_wikipedia_org__226644.html" ns="0" revid="3071173" sourceurl="https://ta.wikipedia.org/wiki/%E0%AE%A4%E0%AE%BF%E0%AE%B0%E0%AF%81%E0%AE%B5%E0%AF%8A%E0%AE%B1%E0%AF%8D%E0%AE%B1%E0%AE%BF%E0%AE%AF%E0%AF%82%E0%AE%B0%E0%AF%8D_%E0%AE%86%E0%AE%A4%E0%AE%BF%E0%AE%AA%E0%AF%81%E0%AE%B0%E0%AF%80%E0%AE%9A%E0%AF%81%E0%AE%B5%E0%AE%B0%E0%AE%B0%E0%AF%8D_%E0%AE%95%E0%AF%8B%E0%AE%AF%E0%AE%BF%E0%AE%B2%E0%AF%8D" title="திருவொற்றியூர் ஆதிபுரீசுவரர் கோயில்" type="wikipedia">திருவொற்றியூர் ஆதிபுரீசுவரர் கோயில்
<p><hi rend="bold">ஆதிபுரீசுவரர் கோயில்</hi> <ref target="https://ta.wikipedia.org/wiki/தமிழ்நாடு">தமிழ்நாட்டின்</ref> <ref target="https://ta.wikipedia.org/wiki/சென்னை_மாவட்டம்">சென்னை</ref> மாவட்டத்தில் <ref target="https://ta.wikipedia.org/wiki/திருவொற்றியூர்">திருவொற்றியூரில்</ref> அமைந்துள்ள சிவத்தலமாகும். இத்தலத்தின் <ref target="https://ta.wikipedia.org/wiki/மூலவர்">மூலவர்</ref> ஆதிபுரீசுவர், தாயார் திரிபுரசுந்தரி. இத்தலத்தின் தலவிருட்சமாக <ref target="https://ta.wikipedia.org/wiki/அத்தி_மரம்">அத்தி மரமும்</ref>, <ref target="https://ta.wikipedia.org/wiki/மகிழ_மரம்">மகிழ மரமும்</ref> உள்ளன. தீர்த்தமாக பிரம்ம தீர்த்தமும், ஆதிசேட தீர்த்தமும் அமைந்துள்ளன. இத்திருத்தலத்திலுள்ள இறைவன் ஆதிபுரீஸ்வரர், தியாகராஜர், திருவொற்றீஸ்வரர் ஆகிய பெயர்களால் அழைக்கப்படுகிறார்.  எனினும், ஆதிபுரீஸ்வரர் எனும் தியாகராஜர் ஒரு சன்னிதியிலும், திருவொற்றீஸ்வரர் தனியாக ஒரு சன்னிதியிலும் காட்சி தருகிறார்கள். காளியின் வடிவாக உள்ள வட்டப்பாறை அம்மன் இங்கே அருள் பாலிக்கிறார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> <ref target="https://ta.wikipedia.org/wiki/பாடல்_பெற்ற_தலங்கள்">பாடல் பெற்ற தலங்களில்</ref> <ref target="https://ta.wikipedia.org/wiki/தேவாரப்பாடல்_பெற்ற_தொண்டை_நாட்டு_தலங்களின்_பட்டியல்">தொண்டை நாட்டுத் தலங்களில்</ref> ஒன்றாகும். <ref target="https://ta.wikipedia.org/wiki/முதற்_பக்கம்#cite_note-bmj-2">[2]</ref></p>
கோயில் சிறப்புகள்
<list type="unordered"><item>இத்தலம் திருஞானசம்பந்தர், திருநாவுக்கரசர், சுந்தரர் ஆகிய மூவராலும் பாடல் பெற்ற தலம்.</item>
<item>திருவொற்றியூர் கலிய நாயனாரின் அவதாரத் தலம்.</item>
<item>சுந்தரர் சங்கிலி நாச்சியாரைத் திருமணம் செய்த தலம்<ref target="https://ta.wikipedia.org/wiki/முதற்_பக்கம்#cite_note-சிவாலயங்கள்-3">[3]</ref></item>
<item>பட்டினத்தார் பலமுறை வந்ததும், அவர் முக்தி அடைந்ததும் இங்குதான்.</item>
<item>இத்தல இறைவனான ஆதிபுரீஸ்வரர் ஒரு சுயம்பு புற்று லிங்கம் ஆவார். ஆண்டில் கார்த்திகை பௌர்ணமி அன்று மாலை மட்டுமே வெள்ளி கவசம் திறக்கப்பட்டு அதற்கடுத்த இரு நாட்கள் மட்டுமே இவரை முழுமையாக தரிசனம் செய்ய இயலும். அப்போது மட்டுமே இறைவனாருக்கு புணுகு சாம்பிராணி தைல அபிஷேகம் நடைபெறும். நடப்பு ஆண்டு 2018ல் 22.11.2018 வியாழக்கிழமை மாலை கவசம் திறக்கப்பட்டு 24.11.2018 சனிக்கிழமை இரவு கவசம் மூடப்படும்</item></list>
தலவரலாறு
<p>பிரளயம் வேண்டாத பிரம்ம தேவர் சிவபெருமானிடம் தன்னுடைய கோரிக்கையை வைக்க யாகம் செய்தார். அந்த யாகத்தின் பலனால் சிவபெருமான் தோன்றி பிரளயத்தினை நிகழ்த்தாமல் தடுத்தார்.</p>
<p>இதனால் இத்தலம் பிரளயத்தினை ஒற்றச் செய்தல் (விலகச் செய்தல்) எனும் பொருளில் திருவொற்றியூர் என்று அழைக்கப்படுகிறது.</p>
<p>
<ref target="https://ta.wikipedia.org/wiki/கம்பர்">கம்பர்</ref> பகலில் வால்மீகி இராமாயணத்தைக் கேட்டு, இரவில் எழுதினார் என்பது வரலாறு. அவ்வாறு இரவில் எழுதும்போது இங்குள்ள வட்டப்பாறையம்மனைப் பார்த்து,</p>
<p>ஒற்றியூர் காக்க உறைகின்ற காளியே!
நந்தாது எழுதுதற்கு நல்லிரவில்
பிந்தாமல் பந்தம் பிடி!</p>
<p>என்று வேண்ட, அவ்வாறே காளியன்னையும் பந்தம் பிடித்து, கம்பர் ராமாயணம் எழுத உதவினார்.
<ref target="https://ta.wikipedia.org/wiki/முதற்_பக்கம்#cite_note-சிவாலயங்கள்-3">[3]</ref></p>


கருவி நூல்
<p><ref target="https://ta.wikipedia.org/wiki/சென்னை_சிவப்பதிகள்_333_(நூல்)">சென்னை சிவப்பதிகள் 333</ref> - சிவ த வெங்கடேசன்</p>
<list type="unordered"><item>]</item></list>
வெளி இணைப்புகள்
<list type="unordered"><item><ref target="https://ta.wikisource.org/wiki/வேங்கடம்%20முதல்%20குமரி%20வரை%201/018-027">வேங்கடம் முதல் குமரி வரை /ஒற்றியூர் உறை உத்தமன்</ref></item>
<item><ref target="https://www.youtube.com/watch?v=6JSDr-VFpLc">ஆவணித் திருநாளில் தேவரடியாருக்கு கிடைத்த சிறப்பு @ திருவொற்றியூர் </ref></item></list>
</text></body></html>