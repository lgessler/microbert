<html><body><text id="wikipedia_ta_wikipedia_org__428633.html" ns="0" revid="3075811" sourceurl="https://ta.wikipedia.org/wiki/%E0%AE%A4%E0%AE%BE%E0%AE%AE%E0%AE%BF%E0%AE%B0(II)_%E0%AE%AA%E0%AF%81%E0%AE%B0%E0%AF%8B%E0%AE%AE%E0%AF%88%E0%AE%9F%E0%AF%81" title="தாமிர(II) புரோமைடு" type="wikipedia">தாமிர(II) புரோமைடு
<p><hi rend="bold">தாமிர(II) புரோமைடு</hi> (<hi rend="italic">Copper(II) bromide</hi>) என்பது CuBr2 என்ற மூலக்கூற்று வாய்ப்பாட்டால் விவரிக்கப்படும் ஒரு <ref target="https://ta.wikipedia.org/wiki/கனிம_வேதியியல்">கனிம வேதியியல்</ref> சேர்மமாகும். புகைப்படச் செயலாக்கத்தில் ஓர் அதிகப்படுத்தியாகவும் கரிமத் தொகுப்பு வினைகளில் ஒரு புரோமினேற்றும் முகவராகவும் இச்சேர்மம் பயன்படுத்தப்படுகிறது<ref target="https://ta.wikipedia.org/wiki/முதற்_பக்கம்#cite_note-2">[2]</ref>. 
ஐதரசன் புரோமைடு தாமிர இறக்கக் குழாயுடன் வினைபுரிந்து அத்தளத்திலேயே உருவாகும் தாமிர புரோமைடு ஆவியை ஊடகமாகப் பயன்படுத்தும்  வகையான தாமிர ஆவி சீரொளியிலும் தாமிர(II) புரோமைடு பயன்படுத்தப்படுகிறது<ref target="https://ta.wikipedia.org/wiki/முதற்_பக்கம்#cite_note-3">[3]</ref>. மஞ்சள் அல்லது பச்சைநிற ஒளியை உற்பத்தி செய்யும் இவ்வுப்பு தோல் மருத்துவத்தில் பயன்படுத்தப்படுகிறது. </p>
தயாரிப்பு
<p>காப்பர் ஆக்சைடுடன் ஐதரோபுரோமிக் அமிலம் வினைபுரிவதால் தாமிர(II) புரோமைடு உருவாகிறது <ref target="https://ta.wikipedia.org/wiki/முதற்_பக்கம்#cite_note-4">[4]</ref>. </p>
CuO + 2HBr → CuBr2 + H2O.
தூய்மையாக்கல்
<p>நீரிலிருந்து மறு படிகமாக்கல் முறையில் தாமிர(II) புரோமைடு தூய்மையாக்கப்படுகிறது. எஞ்சியிருக்கும் தாமிரபுரோமைடை வடிகட்டி வெற்றிடத்தில் செறிவூட்டப்படுகிறது. பின்னர் இவ்விளைபொருள் பாசுபரசு பென்டாக்சைடைப் பயன்படுத்தி நீர் நீக்கம் செய்யப்படுகிறது. </p>
மூலக்கூற்று மற்றும் படிகக் கட்டமைப்பு
<p>திண்மநிலையில் சமதள CuBr4 அலகுகள் எதிர் திசையில் இணைக்கப்பட்டு உருவாகும் சங்கிலிகளுடன் பல்லுருவக் கட்டமைப்பைக் கொண்டுள்ளது<ref target="https://ta.wikipedia.org/wiki/முதற்_பக்கம்#cite_note-5">[5]</ref>. ஒற்றை சரிவச்சுக் கட்டமைப்பும், a = 714 பைக்கோமீட்டர், b = 346  பைக்கோமீட்டர்  c = 718  பைக்கோமீட்டர்  e ß = 121° 15' என்ற அளபுரு மாறிலிகளுடன் கூடிய C2/எம் இடக்குழுவும் இக்கட்டமைப்பில் உள்ளன. வாயு நிலையின் உயர் வெப்பநிலையில் CuBr2  இன் ஒற்றை அலகுகள் காணப்படுகின்றன<ref target="https://ta.wikipedia.org/wiki/முதற்_பக்கம்#cite_note-6">[6]</ref>.     </p>
வினைகள்
<p>குளோரோஃபார்ம் எத்தில் அசிட்டேட்டில் இருக்கும் தாமிர(II) புரோமைடு கீட்டோன்களுடன் வினைபுரிந்து ஆல்பா-புரோமோ கீட்டோன்களை உருவாக்குகிறது. இவ்விளை பொருளில் இருந்து வழிப்பெறுதி சேர்மங்களை நேரடியாகத் தயாரிக்க முடியும். ஆல்பா-புரோமோ கீட்டோன்களைத் தயாரிப்பதில் இப்பலவகைப்பட்ட தயாரிப்பு முறை ஒரு நேரடியான தயாரிப்பு முறை எனவும் மிகச்சிறந்த தெரிவு முறை எனவும் கருதப்படுகிறது<ref target="https://ta.wikipedia.org/wiki/முதற்_பக்கம்#cite_note-7">[7]</ref>. 
என் – பென்டைல் கிளைகோசைடுகளை இருபுரோமினேற்றம் செய்ய CuBr2/LiBr வினைப்பொருள் இணை பயன்படுகிறது. இதன் மூலம் என்–பென்டைல் கிளைக்கோசைடுகளை ஆலோனியம் பிணைப்பு வினையின்போது கிளைகோசில் ஏற்பிகளாக செயல்பட வைக்க இயலும். இதனால் மூலக்கூற்று புரோமினுடன் நேரடி வினைக்கு தடையேற்படுத்தும் ஆல்கீனைல் சர்க்கரைகளிலிருந்து அதிக அளவு டைபுரோமைடுகளைத் தயாரிக்கலாம்<ref target="https://ta.wikipedia.org/wiki/முதற்_பக்கம்#cite_note-8">[8]</ref>. </p>
பயன்கள்
<p>தாமிர(II) புரோமைடு  சீரொளி உற்பத்தி செய்யும் துடிப்புள்ள மஞ்சள் மற்றும் பச்சை ஒளி தொல் புண்களுக்கு அளிக்கப்படும் சிகிச்சையில் பயன்படுத்தப்படுகிறது<ref target="https://ta.wikipedia.org/wiki/முதற்_பக்கம்#cite_note-9">[9]</ref>தோலைப் புத்தாக்கம் செய்யும் சிகிச்சையிலும் தாமிர(II) புரோமைடு பயன்பாடு பயனுள்ளதாக இருக்கிறது<ref target="https://ta.wikipedia.org/wiki/முதற்_பக்கம்#cite_note-10">[10]</ref>.. பரவலாக புகைப்படத் தொழிலில் இச்சேர்மத்தின் கரைசல்  பயன்படுத்தப்படுகிறது<ref target="https://ta.wikipedia.org/wiki/முதற்_பக்கம்#cite_note-11">[11]</ref>. ஒர் ஈரமுணரும் வேதிப்பொருளாக ஈரம் காட்டி அட்டைகளில் தாமிர(II) புரோமைடைப் பயன்படுத்தவும் பரிந்துரைக்கப்படுகிறது<ref target="https://ta.wikipedia.org/wiki/முதற்_பக்கம்#cite_note-12">[12]</ref>.</p>
முற்காப்பு
<p>தாமிர(II) புரோமைடை விழுங்க நேரிட்டால் ஆபத்தாகும். மைய நரம்பு மண்டலம், மூளை, கண்கள், கல்லீரல், சிறுநீரகம் போன்றவை இதனால் பாதிக்கப்படும். தோல், கண்கள் மற்றும் சுவாச உறுப்புகளில் எரிச்சலை உண்டாக்கும். </p>
</text></body></html>