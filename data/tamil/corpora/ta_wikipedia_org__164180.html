<html><body><text id="wikipedia_ta_wikipedia_org__164180.html" ns="0" revid="3443891" sourceurl="https://ta.wikipedia.org/wiki/%E0%AE%B0%E0%AE%BE%E0%AE%AE%E0%AF%87%E0%AE%9A%E0%AE%BF%E0%AE%AF%E0%AE%AE%E0%AF%8D" title="ராமேசியம்" type="wikipedia">ராமேசியம்<figure><caption><ref target="https://ta.wikipedia.org/wiki/ஒசிரிசு">ஒசிரிசுவின்</ref> சிலை</caption></figure>
<figure><caption>உயரத்திலிருந்து ராமேசியத்தின் தோற்றம். வாயில் கோபுரங்களையும் துணைக் கட்டிடங்களையும் காண்க.</caption></figure>
<p><hi rend="bold">ராமேசியம்</hi> என்பது <ref target="https://ta.wikipedia.org/wiki/புது_எகிப்து_இராச்சியம்">புது எகிப்து இராச்சியத்தின்</ref> <ref target="https://ta.wikipedia.org/wiki/எகிப்தின்_பத்தொன்பதாம்_வம்சம்">19-ஆம் வம்சத்தின்</ref> மூன்றாம் <ref target="https://ta.wikipedia.org/wiki/பாரோ">பாரோ</ref> <ref target="https://ta.wikipedia.org/wiki/இரண்டாம்_ராமேசஸ்">இரண்டாம் ராமேசசின்</ref> <ref target="https://ta.wikipedia.org/wiki/பிணமனைக்_கோயில்">நினைவுக்  கோயில்</ref> ஆகும். இது <ref target="https://ta.wikipedia.org/wiki/மேல்_எகிப்து">தெற்கு எகிப்தில்</ref> உள்ள தேபன் நகரத்தில் அமைந்துள்ளது. இவ்விடம் நவீன <ref target="https://ta.wikipedia.org/wiki/அல்-உக்சுர்"> லக்சோர்</ref> நகரத்துக்கு எதிரே நைல் ஆற்றின் மறுகரையில் <ref target="https://ta.wikipedia.org/wiki/மன்னர்களின்_சமவெளி">மன்னர்களின் சமவெளியில்</ref> அமைந்துள்ளது. ராமேசியம் என்னும் பெயர் பிரெஞ்சு மொழிப் பெயரான "Rhamesséion" என்பதில் இருந்து பெறப்பட்டது. இப் பிரெஞ்சு மொழிப் பெயரை முதலில் உருவாக்கிப் பயன்படுத்தியவர் <ref target="https://ta.wikipedia.org/wiki/சோன்_பிரான்சுவா_சம்போலியன்">சோன் பிரான்சுவா சம்போலியன்</ref> (Jean-François Champollion) என்பவர். இவர் 1829 ஆம் ஆண்டில் இப்பகுதிக்குச் சென்றபோது இக்கோயிலின் அழிபாடுகளில் ராமேசசின் பெயரையும் பட்டங்களையும் குறிக்கும் பட எழுத்துக்களைக் கண்டு பிடித்தார்.</p>
<p><ref target="https://ta.wikipedia.org/wiki/இரண்டாம்_ராமேசஸ்">இரண்டாம் ராமேசஸ்</ref> பல <ref target="https://ta.wikipedia.org/wiki/கட்டிடம்">கட்டிடங்களைத்</ref> திருத்தியதுடன் புதிய பல கட்டிடங்களையும் அமைப்பித்தான். இறப்பின் பின்னரும் தனது நினைவு நிலைத்திருக்கும் படியாக அவன் அமைத்த இக் கோயிலே அவற்றுள் சிறப்பானது. இது, புவியில் வாழும் தெய்வங்களாகக் கருதப்பட்ட பாரோக்களை வணங்குவதற்காக <ref target="https://ta.wikipedia.org/wiki/புது_எகிப்து_இராச்சியம்">புது எகிப்து இராச்சியத்தின்</ref> அரச அடக்க நடைமுறைகளைப் பின்பற்றி அமைக்கப்பட்டது. இதுவரை கிடைத்துள்ள சான்றுகளின்படி, இரண்டாம் ராமேசசின் ஆட்சி தொடங்கிய சிறிது காலத்தின் பின் தொடங்கிய இதன் கட்டிட வேலைகள் 20 ஆண்டுகளுக்குப் பின்னரே நிறைவேறியதாகத் தெரிகிறது.</p>
<p>இரண்டாம் ராமேசசின் நினைவுக் கோயில் <ref target="https://ta.wikipedia.org/wiki/புது_எகிப்து_இராச்சியம்">புது எகிப்து இராச்சியத்தின்</ref> <ref target="https://ta.wikipedia.org/wiki/பண்டைய_எகிப்தியக்_கட்டிடக்கலை">எகிப்தியக் கட்டிடக்கலை</ref> நூல்களின் அடிப்படையில் கட்டப்பட்டது. நீள அச்சு வடமேற்கு-தென்கிழக்குத் திசையில் இருக்குமாறு அமைந்துள்ளது. ஒன்றன்பின் ஒன்றாக ஏறத்தாழ 60 மீட்டர் அகலம் கொண்ட இரண்டு வாயில் கோபுரங்கள் உள்ளன. இரண்டாவது வாயிலைத் தாண்டி உள்ளே நடுவில் ஒரு <ref target="https://ta.wikipedia.org/wiki/கருவறை">கருவறையும்</ref> அதைச் சூழ 48 தூண்களைக் கொண்ட மண்டபமும் அமைந்துள்ளன.<ref target="https://ta.wikipedia.org/wiki/முதற்_பக்கம்#cite_note-1">[1]</ref>
<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
படக்காட்சிகள்
<list type="unordered">
<item><ref target="https://ta.wikipedia.org/wiki/தீபை">தீபை</ref> நகரத்தின் ராமேசியம்</item>
<item> ராமேசியத்தின் புகைப்படம், ஆண்டு 1854 </item>
<item><ref target="https://ta.wikipedia.org/wiki/இரண்டாம்_ராமேசஸ்">இரண்டாம் ராமேசஸ்</ref>  கோயில், <ref target="https://ta.wikipedia.org/wiki/அல்-உக்சுர்">அல்-உக்சுர்</ref> </item>
<item> தூண் மண்டபம்</item>
<item> <ref target="https://ta.wikipedia.org/wiki/இளைய_மெம்னோன்_சிற்பம்">இளைய மெம்னோன் சிற்பம்</ref> </item>
<item>ராமேசிய மண்டபம்</item>
<item>ராமேசியத்தில் நினைவுக் கட்டிடம் </item>
<item>ராமேசியம் மற்றும் சுற்றியுள்ள பகுதிகள்</item>
<item><ref target="https://ta.wikipedia.org/wiki/எகிப்தின்_இருபதாம்_வம்சம்">20-ஆம் வம்ச</ref> காலத்திய பீங்கான் பாண்டத்தில் இளம் பெண்ணின் மூக்கைச் சுரண்டும்  குரங்கின் காட்சி, </item>
<item>மலையில்ருந்து <ref target="https://ta.wikipedia.org/wiki/தீபை">தீபை</ref> நகரக் காட்சி </item>
</list>
இதனையும் காண்க
<list type="unordered"><item><ref target="https://ta.wikipedia.org/wiki/புது_எகிப்து_இராச்சியம்">புது எகிப்து இராச்சியம்</ref></item></list>
</text></body></html>