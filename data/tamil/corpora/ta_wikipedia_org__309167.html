<html><body><text id="wikipedia_ta_wikipedia_org__309167.html" ns="0" revid="3424507" sourceurl="https://ta.wikipedia.org/wiki/%E0%AE%9A%E0%AF%86._%E0%AE%AE%E0%AE%BE%E0%AE%A4%E0%AE%B5%E0%AE%A9%E0%AF%8D" title="செ. மாதவன்" type="wikipedia">செ. மாதவன்
<p><hi rend="bold">செ. மாதவன்</hi> (20 ஆகத்து 1933 - 3 ஏப்ரல் 2018)  ஓர் <ref target="https://ta.wikipedia.org/wiki/இந்தியா">இந்திய</ref> <ref target="https://ta.wikipedia.org/wiki/அரசியல்வாதி">அரசியல்வாதியும்</ref>, <ref target="https://ta.wikipedia.org/wiki/தமிழ்நாடு_சட்டப்பேரவை">தமிழ்நாடு சட்டமன்றத்தின்</ref> <ref target="https://ta.wikipedia.org/wiki/திருப்பத்தூர்,_சிவகங்கை_(சட்டமன்றத்_தொகுதி)">திருப்பத்தூர் சட்டமன்றத் தொகுதியின்</ref> முன்னாள் உறுப்பினரும், தமிழகத்தின் முன்னாள் அமைச்சரும் ஆவார். இவர் <ref target="https://ta.wikipedia.org/wiki/1933">1933</ref> <ref target="https://ta.wikipedia.org/wiki/ஆகத்து_20">ஆகத்து 20</ref> அன்று செல்லையா பிள்ளை என்பவருக்கு மகனாக <ref target="https://ta.wikipedia.org/wiki/சிங்கம்புணரி">சிங்கம்புணரியில்</ref> பிறந்தவர்.</p>
அரசியல் வாழ்க்கை
<p>1962 ஆம் ஆண்டு நடந்த <ref target="https://ta.wikipedia.org/wiki/தமிழ்நாடு_சட்டமன்றத்_தேர்தல்,_1962">தமிழ்நாடு சட்டமன்றத் தேர்தலில்</ref> திருக்கோஷ்டியூர் தொகுதியில் (தற்போது நீக்கப்பட்ட தொகுதி) <ref target="https://ta.wikipedia.org/wiki/திராவிட_முன்னேற்றக்_கழகம்">திராவிட முன்னேற்றக் கழகம்</ref> சார்பாக போட்டியிட்டு வெற்றிபெற்றார். அதன்பின்னர், மாற்றியமைக்கப்பட்ட <ref target="https://ta.wikipedia.org/wiki/திருப்பத்தூர்,_சிவகங்கை_(சட்டமன்றத்_தொகுதி)">திருப்பத்தூர் தொகுதியில்</ref> <ref target="https://ta.wikipedia.org/wiki/தமிழ்நாடு_சட்டமன்றத்_தேர்தல்,_1967">1967</ref>, மற்றும் <ref target="https://ta.wikipedia.org/wiki/தமிழ்நாடு_சட்டமன்றத்_தேர்தல்,_1971">1971</ref> ஆகிய ஆகிய ஆண்டுகளில் தொடர்ந்து இரண்டு முறை <ref target="https://ta.wikipedia.org/wiki/சட்ட_மன்ற_உறுப்பினர்_(இந்தியா)">சட்ட மன்ற உறுப்பினராக</ref> இருந்தார். இந்த மூன்று முறையும் தி.மு.க. சார்பில் அவர் போட்டியிட்டு வென்றார். <ref target="https://ta.wikipedia.org/wiki/அண்ணாதுரை">அண்ணாதுரை</ref> அமைச்சரவையில் சட்ட அமைச்சராகவும், 1967 -1976 ஆண்டுகளில் <ref target="https://ta.wikipedia.org/wiki/மு._கருணாநிதி">மு. கருணாநிதி</ref> அமைச்சரவைகளில் சட்டம், கூட்டுறவுத் துறை, தொழில் துறை அமைச்சராக மாதவன் பணியாற்றினார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>1982 ஆண்டு தி.மு.க.வில் இருந்து விலகி அஇஅதிமுகவில் சேர்ந்தார். அதைத்தொடர்ந்து <ref target="https://ta.wikipedia.org/wiki/தமிழ்நாடு_சட்டமன்றத்_தேர்தல்,_1984">1984</ref> தமிழ்நாடு சட்டமன்றத் தேர்தலில் <ref target="https://ta.wikipedia.org/wiki/அனைத்திந்திய_அண்ணா_திராவிட_முன்னேற்றக்_கழகம்">அனைத்திந்திய அண்ணா திராவிட முன்னேற்றக் கழகம்</ref> சார்பாக திருப்பத்தூர் தொகுதியில் போட்டியிட்டு  வெற்றி பெற்றார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref>  1990-96ஆம் ஆண்டுகளில் அ.தி.மு.க. சார்பில் <ref target="https://ta.wikipedia.org/wiki/மாநிலங்களவை_உறுப்பினர்கள்_(தமிழ்நாடு)">மாநிலங்களவை உறுப்பினராக</ref> இருந்தார். <ref target="https://ta.wikipedia.org/wiki/எம்.ஜி.ஆர்.">எம்.ஜி.ஆர்.</ref> காலத்தில் அஇஅதிமுகவின் பொருளாளராக இருந்தார். எம்.ஜி.ஆர் இறந்தபிறகு இரண்டாக பிளவுபட்ட அ.தி.மு.கவில் <ref target="https://ta.wikipedia.org/wiki/ஜானகி_இராமச்சந்திரன்">சானகி</ref> அணியில் இணைந்தார்.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p>1996ஆம் ஆண்டு தி.மு.க. தலைவர் கருணாநிதி முன்னிலையில் மீண்டும் தி.மு.க.வில் தன்னை இணைத்துக்கொண்டு. திமுகவில் உயர்நிலை செயல்திட்டக்குழு உறுப்பினராக இருந்தார்.<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
</text></body></html>