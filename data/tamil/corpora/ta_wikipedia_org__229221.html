<html><body><text id="wikipedia_ta_wikipedia_org__229221.html" ns="0" revid="2608560" sourceurl="https://ta.wikipedia.org/wiki/%E0%AE%A4%E0%AE%BE%E0%AE%AE%E0%AE%B2%E0%AF%8D_%E0%AE%A4%E0%AE%BE%E0%AE%AE%E0%AF%8B%E0%AE%A4%E0%AE%B0%E0%AE%AA%E0%AF%8D_%E0%AE%AA%E0%AF%86%E0%AE%B0%E0%AF%81%E0%AE%AE%E0%AE%BE%E0%AE%B3%E0%AF%8D_%E0%AE%95%E0%AF%8B%E0%AE%AF%E0%AE%BF%E0%AE%B2%E0%AF%8D" title="தாமல் தாமோதரப் பெருமாள் கோயில்" type="wikipedia">தாமல் தாமோதரப் பெருமாள் கோயில்
<p><hi rend="bold">தாமல் தாமோதரப் பெருமாள் திருக்கோயில்</hi> <ref target="https://ta.wikipedia.org/wiki/காஞ்சிபுரம்">காஞ்சிபுரம்</ref> மாவட்டத்தில் <ref target="https://ta.wikipedia.org/wiki/திருப்புட்குழி">திருப்புட்குழி</ref> திருத்தலத்திற்கு அருகில் அமைந்துள்ள வைணவத் திருத்தலம்</p>
தாமோதரப்பெருமாள்
<p><ref target="https://ta.wikipedia.org/wiki/யசோதை">யசோதையால்</ref> வயிற்றில் கயிற்றால் கட்டப்பட்டவன் என்ற பொருளில் தாமோதரன் என்ற பெயர் கண்ணனுக்கு ஏற்பட்டது. மகரிஷிகளின் வேண்டுகோளுக்கிணங்க தாமல் திருத்தலத்தில் தாமோதரனாகக் காட்சி தருகின்றார். பழைமைக்குச் சான்றாக தாமல் பெருமானின் திருவயிற்றில் கயிறு பதிந்த தழும்பு கொண்ட அரிய அமைப்பாக உள்ளது. <ref target="https://ta.wikipedia.org/wiki/முதற்_பக்கம்#cite_note-கோயில்-1">[1]</ref></p>
தாமல் பெயர்க்காரணம்
<p>மத்வ சம்பிரதாயத்தினரால் நிர்வகிக்கப்பட்டு, பின்னர் வைணவ சம்பிரதாயத்தினருக்கு மத்வ சம்பிரதாயத்தினரால் அளிக்கப்பட்ட திருக்கோயில் என்பதால் ’தான மல்லபுரம்’ என்ற பெயர் ஏற்பட்டு பின்னர் மருவி ’தாமல்’ என்றானது என தலவரலாறு கூறுகின்றது. </p>
<p>300 ஆண்டுகளுக்கு முன்னர் மத்வ சம்பிரதாயத்தினர் இத்திருக்கோயிலைக் காத்து நிர்வகித்து வந்ததன் பொருட்டு, இன்னமும் தாமல் பெருமாளுக்கு கோபி சந்தனம் இடும் முறையே வழக்கமாக உள்ளது.<ref target="https://ta.wikipedia.org/wiki/முதற்_பக்கம்#cite_note-கோயில்-1">[1]</ref></p>
மூன்று திருத்தலங்கள்
<p>ஒரே நாளில், தாமல் தாமோதரப் பெருமாள், <ref target="https://ta.wikipedia.org/wiki/திருப்புட்குழி">திருப்புட்குழி</ref> விஜயராகவப் பெருமாள், திருப்பாற்கடல் ரங்கநாதன் ஆகிய மூன்று திருத்தலப் பெருமாள்களையும் தரிசிப்பது மிகவும் சிறப்பானதாகக் கூறப்படுகின்றது. இம்மூன்று திருத்தலங்களும் ஒரே நேர்கோட்டில் அமைந்துள்ளன.<ref target="https://ta.wikipedia.org/wiki/முதற்_பக்கம்#cite_note-கோயில்-1">[1]</ref></p>
அமைவிடமும் பேருந்து வசதியும்
<p><ref target="https://ta.wikipedia.org/wiki/சென்னை">சென்னை</ref>-<ref target="https://ta.wikipedia.org/wiki/வேலூர்">வேலூர்</ref> சாலையில் பாலுசெட்டிசத்திரம் (திருப்புட்குழி) சென்றால், திருப்புட்குழியிலிருந்து தாமல் செல்ல பேருந்து வசதி உள்ளது.<ref target="https://ta.wikipedia.org/wiki/முதற்_பக்கம்#cite_note-கோயில்-1">[1]</ref></p>


வெளியிணைப்புகள்
<list type="unordered"><item><ref target="http://wikimapia.org/7957095/ஸ்ரீ-தாமோதரப்-பெருமாள்-திருக்கோயில்-தாமல்">http://wikimapia.org/7957095/ஸ்ரீ-தாமோதரப்-பெருமாள்-திருக்கோயில்-தாமல்</ref></item>
<item><ref target="https://tamil.thehindu.com/society/spirituality/article25503163.ece">வாத்சல்யம் வழங்கும் தாமோதரப் பெருமாள், இந்து தமிழ்</ref></item></list>
</text></body></html>