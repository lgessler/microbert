<html><body><text id="wikipedia_ta_wikipedia_org__442375.html" ns="0" revid="2728475" sourceurl="https://ta.wikipedia.org/wiki/%E0%AE%9A%E0%AF%81%E0%AE%B5%E0%AF%80%E0%AE%9F%E0%AF%8D%E0%AE%9F%E0%AF%88%E0%AE%9F%E0%AF%8D%E0%AE%9F%E0%AF%81" title="சுவீட்டைட்டு" type="wikipedia">சுவீட்டைட்டு
<p><hi rend="bold">சுவீட்டைட்டு</hi> <hi rend="italic">(Sweetite)</hi> என்பது Zn(OH)2.<ref target="https://ta.wikipedia.org/wiki/முதற்_பக்கம்#cite_note-Webmin-1">[1]</ref>  என்ற பொது <ref target="https://ta.wikipedia.org/wiki/மூலக்கூற்று_வாய்ப்பாடு">மூலக்கூற்று வாய்ப்பாட்டால்</ref> விவரிக்கப்படும் ஒரு <ref target="https://ta.wikipedia.org/wiki/கனிமம்">கனிமம்</ref> ஆகும். பிரித்தானிய அருங்காட்சியகத்தின் கனிமக் காப்பாளர் யெசி மே சுவீட் (1901–1979) கண்டறிந்த காரணத்தால் கனிமத்திற்கு இப்பெயர் சூட்டப்பட்டது. <ref target="https://ta.wikipedia.org/wiki/கால்சைட்டு">கால்சைட்டு</ref>, பேலிகோர்சிகைட்டு, புளோரைட்டு, லித்தார்ச்சு, வெள்ளை ஈயம் எனப்படும் ஐதரோசுரசைட்டு, செருசைட்டு, ஆங்கிளசைட்டு, வுல்பிங்கைட்டு, அசோவெரைட்டு, கலீனா போன்ற கனிமங்களுடன் சேர்ந்து சுண்ணாம்புப் படுகைப்பாறைகளின் ஆக்சிசனேற்றம் செய்யப்பட்ட இழைகளில் சுவீட்டைட்டு தோன்றுகிறது <ref target="https://ta.wikipedia.org/wiki/முதற்_பக்கம்#cite_note-HBM-4">[4]</ref>.</p>
<p>படிகவியல்முறையின்படி கூறுவதென்றால் சுவீட்டைட்டு கனிமம் நாற்கோண வடிவத்தில் படிகமாகிறது எனலாம். அதாவது சமமற்ற நீளத்துடன் ஓர் அச்சும் சமமான நீளத்துடன் இரண்டு அச்சுகளும் இப்படிக வடிவில் இருக்கின்றன. இம்மூன்று அச்சுகளுக்கும் இடைப்பட்ட கோண அளவு 90 பாகைகளாகும். 4/எம் என்ற இடக்குழுவைக் கொண்ட கனிமமாக சுவீட்டைட்டு வகைப்படுத்தப்படுகிறது. சில படிகங்கள் அடிப்படை சமதள வடிவத்திற்கான  ஆதாரங்களைக் காட்டுகின்றன.  மேலும் சில படிகங்கள் தட்டை மேற்பரப்பு வடிவத்திற்கான ஆதாரங்களை வெளிப்படுத்துகின்றன <ref target="https://ta.wikipedia.org/wiki/முதற்_பக்கம்#cite_note-5">[5]</ref>. இரண்டு வகையான ஒளிவிலகல் மதிப்புகளை சுவீட்டைட்டு கனிமம் வெளிப்படுத்துகிறது. சாதாரண ஒளிக்கதிருக்கு 1.635 என்றும் அசாதாரண ஒளிக்கதிருக்கு 1.628 என்ற மதிப்பையும் சுவீட்டைட்டு படிகம் தருகிறது என ஒளியியல் கோட்பாடுகள் கூறுகின்றன <ref target="https://ta.wikipedia.org/wiki/முதற்_பக்கம்#cite_note-6">[6]</ref>. ஒளிவிலகல் எண் என்பது வெற்றிடத்தில் ஒளியின் திசைவேக மதிப்பை ஓர் ஊடகத்தில் ஒளியின் திசைவேக மதிப்பால் வகுத்தால் கிடைக்கும் மதிப்பு ஆகும். இம்மதிப்பிலும் சுவீட்டைட்டின் இரட்டை ஒளிப்பிரிகை 0.007 என கணக்கிடப்படுகிறது <ref target="https://ta.wikipedia.org/wiki/முதற்_பக்கம்#cite_note-7">[7]</ref>. ஒரு கனிமத்தின் வழியாக ஒளியைச் செலுத்தும்போது அவ்வொளி இரண்டாகப் சிதறடிக்கப்படும் நிகழ்வே இரட்டை ஒளிப்பிரிகை எனப்படும். சுவீட்டைட்டு கனிமம் 1.64 - 1.65 என்ற இரட்டை ஒளிப்பிரிகையைத் தருகிறது. கனிமத்தின்  ஒளிவிலகல் எண் மற்றும் அதைசுற்றியுள்ள ஊடகத்தின் ஒளிவிலகல் எண்களுக்கிடையிலான வித்தியாசத்தைக் கணக்கிட்டால் ஊடகத்தின் ஒளி அடர்த்தி அதிகம் என்பது இதன் பொருளாகும் <ref target="https://ta.wikipedia.org/wiki/முதற்_பக்கம்#cite_note-Webmin-1">[1]</ref>.</p>
<p>இங்கிலாந்தின் தெர்ப்சையர் மாகாணத்தின் அசோவருக்கு அருகிலுள்ள மில்டவுனிலிருந்து 200-300 மீட்டர் வடகிழக்கில் அமைந்துள்ள சுண்ணாம்புக்கல் கற்சுரங்கத்தில் சுவீட்டைட்டு பெருவாரியாகக் கிடைக்கிறது <ref target="https://ta.wikipedia.org/wiki/முதற்_பக்கம்#cite_note-HBM-4">[4]</ref>. </p>
</text></body></html>