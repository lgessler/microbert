<html><body><text id="wikipedia_ta_wikipedia_org__50580.html" ns="0" revid="3270504" sourceurl="https://ta.wikipedia.org/wiki/%E0%AE%85%E0%AE%A9%E0%AF%81%E0%AE%B0%E0%AE%BE%E0%AE%A4%E0%AE%AA%E0%AF%81%E0%AE%B0%E0%AE%AE%E0%AF%8D_%E0%AE%95%E0%AF%81%E0%AE%A3%E0%AF%8D%E0%AE%9F%E0%AF%81%E0%AE%B5%E0%AF%86%E0%AE%9F%E0%AE%BF%E0%AE%AA%E0%AF%8D%E0%AE%AA%E0%AF%81,_%E0%AE%85%E0%AE%95%E0%AF%8D%E0%AE%9F%E0%AF%8B%E0%AE%AA%E0%AE%B0%E0%AF%8D_2008" title="அனுராதபுரம் குண்டுவெடிப்பு, அக்டோபர் 2008" type="wikipedia">அனுராதபுரம் குண்டுவெடிப்பு, அக்டோபர் 2008<p><hi rend="bold">அனுராதபுரம் குண்டுவெடிப்பு</hi> என்பது <ref target="https://ta.wikipedia.org/wiki/2008">2008</ref>, <ref target="https://ta.wikipedia.org/wiki/அக்டோபர்_6">அக்டோபர் 6</ref> ஆம் நாள் <ref target="https://ta.wikipedia.org/wiki/இலங்கை">இலங்கையின்</ref> <ref target="https://ta.wikipedia.org/wiki/வடமத்திய_மாகாணம்,_இலங்கை">வடமத்திய மாகாணத்</ref> தலைநகர் <ref target="https://ta.wikipedia.org/wiki/அனுராதபுரம்">அனுடராதபுரத்தில்</ref> இடம்பெற்ற குண்டுவெடிப்பு நிகழ்வைக் குறிக்கும். அனுராதபுரத்தில் உள்ள பழைய <ref target="https://ta.wikipedia.org/wiki/பேருந்து">பேருந்து</ref> நிலையத்துக்கு அருகில் <ref target="https://ta.wikipedia.org/wiki/ஐக்கிய_தேசியக்_கட்சி">ஐக்கிய தேசியக் கட்சியின்</ref> புதிய அலுவலகக் கட்டடத் திறப்பு விழா நிகழ்வில் அக்டோபர் 6, திங்கட்கிழமை காலை 8:40 மணியளவில் இக்குண்டுத்தாக்குதல் நடத்தப்பட்டது. இத்தாக்குதலில் ஐக்கிய தேசியக் கட்சியின் வடமத்திய மாகாண சபையின் எதிர்க்கட்சித் தலைவரும், அக்கட்சியின் மூத்த உறுப்பினரும், சிறிலங்கா தரைப்படையின் முதன்மைத் தளபதியாகவும் இருந்தவருமான மேஜர் ஜெனரல் <ref target="https://ta.wikipedia.org/wiki/ஜானக_பெரேரா">ஜானக பெரேரா</ref>, அவரது மனைவி மற்றும் அனுராதபுர மாவட்ட ஐக்கிய தேசியக் கட்சியின் அமைப்பாளரான டொக்டர். ஜோன்புள்ளே, அவரது மனைவியும் உட்பட 29 பேர் கொல்லப்பட்டனர். 80 பேருக்கு மேல் படுகாயமடைந்தனர்<ref target="https://ta.wikipedia.org/wiki/முதற்_பக்கம்#cite_note-AFP-1">[1]</ref>. இது ஒரு தற்கொலைத் தாக்குதல் என்றும் <ref target="https://ta.wikipedia.org/wiki/தமிழீழ_விடுதலைப்_புலிகள்">தமிழீழ விடுதலைப் புலிகள்</ref> இதனை நடத்தியதாகவும் இலங்கை இராணுவப் பேச்சாளர் பிரிகேடியர் உதய நாணயக்கார தெரிவித்தார்<ref target="https://ta.wikipedia.org/wiki/முதற்_பக்கம்#cite_note-2">[2]</ref>.</p>

கொல்லப்பட்டோர் விவரம்
<p>கொல்லப்பட்டவர்களில் ஜானக பெரேரா, அவரது மனைவி மற்றும் ஐக்கிய தேசியக் கட்சியின் முக்கிய பிரமுகர்களும் சிரச ஊடகத்தின் அனுராதபுர செய்தியாளர் மொகமட் ரஷ்மியும் அடங்குவர்<ref target="https://ta.wikipedia.org/wiki/முதற்_பக்கம்#cite_note-3">[3]</ref>. அனுராதபுர மாவட்ட <ref target="https://ta.wikipedia.org/wiki/ஐதேக">ஐதேக</ref> அமைப்பாளர் டாக்டர் ராஜா ஜோன்புள்ளே மற்றும் அவரது மனைவி ஆகியோர் கொல்லப்பட்டவர்களில் அடங்குவர். இவர் ஒரு தமிழர் ஆவார், இவரின் மருத்துவ நிலையம் ஆளும் <ref target="https://ta.wikipedia.org/wiki/ஐக்கிய_மக்கள்_சுதந்திரக்_கூட்டணி">ஐக்கிய மக்கள் சுதந்திரக் கூட்டணி</ref> ஆதரவாளர்களினால் 2008 ஆகத்தில் தீக்கிரையாக்கப்பட்டிருந்தது<ref target="https://ta.wikipedia.org/wiki/முதற்_பக்கம்#cite_note-4">[4]</ref>. முன்னாள் வடமத்திய மாகாண சபை ஐதேக தலைவர் சுனில் திசாநாயக்க, மாகாண சபை உறுப்பினர் அனுர்தீன், முன்னாள் உதவி மேயர், மற்றும் பல கட்சிப்பிரமுகர்கள் கொல்லப்பட்டனர்.</p>
<p>காயமடைந்தவர்களில் 15 பேரின் நிலைமை கவலைக்கிடமாக உள்ளதாக அனுராதபுரம் மருத்துவமனைத் தலைவர் டொக்டர் சரத் வீரபண்டான தெரிவித்தார். ஐதேக நாடாளுமன்ற உறுப்பினர் சந்திராணி பண்டார காயமடைந்தவர்களில் ஒருவர்<ref target="https://ta.wikipedia.org/wiki/முதற்_பக்கம்#cite_note-5">[5]</ref>.</p>
வழக்கு
<p>இத்தற்கொலைத் தாக்குதல் தொடர்பாக ஆரம்பத்தில் ஏழு பேர் கைது செய்யப்பட்டு, போதிய சாட்சியங்கள் இல்லாமையால் விடுவிக்கப்பட்டனர். பின்னர் <ref target="https://ta.wikipedia.org/wiki/மதவாச்சி">மதவாச்சி</ref> மகா சியம்பலவேவா என்ற ஊரைச் சேர்ந்த அப்துல் உமர் ஹமீத் அத்தார் என்பவரும் <ref target="https://ta.wikipedia.org/wiki/செங்கலடி">செங்கலடியைச்</ref> சேர்ந்த சண்முகநாதன் சுதாகரன் என்பவரும் கைது செய்யப்பட்டனர். சுதாகரன் <ref target="https://ta.wikipedia.org/wiki/விடுதலைப்_புலிகள்">விடுதலைப் புலிகள்</ref> இயக்கத்தில் கேணல் பதவி வகித்ததாகக் கூறப்படுகிறது. சுதாகரன் 2014 ஆகத்து 22 இல் வடமேல் மாகாண மேல் நீதிமன்றத்தில் தனது குற்றத்தை ஒப்புக் கொண்டார்.<ref target="https://ta.wikipedia.org/wiki/முதற்_பக்கம்#cite_note-6">[6]</ref> 2014 செப்டம்பர் 5 அன்று சுதாகரனுக்கு அனுராதபுரம் மேல்நீதிமன்ற நீதிபதி 20 ஆண்டுகள் கடுங்காவல் தண்டனை அளித்துத் தீர்ப்பு வழங்கினார்.<ref target="https://ta.wikipedia.org/wiki/முதற்_பக்கம்#cite_note-islandsep6-7">[7]</ref> முதலாவது குற்றவாளி அத்தார் தனது குற்றத்தை ஒப்புக்கொள்ளாத நிலையில், அவர் மீதான விசாரணைகள் தொடர்கின்றன.&lt;/ref name=islandsep6&gt;</p>


வெளி இணைப்புகள்
<list type="unordered"><item><ref target="http://news.bbc.co.uk/2/hi/south_asia/7653945.stm">Suicide blast hits Sri Lanka town (பிபிசி செய்திகள்)</ref></item></list>
</text></body></html>