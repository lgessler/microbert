<html><body><text id="wikipedia_ta_wikipedia_org__56267.html" ns="0" revid="3229312" sourceurl="https://ta.wikipedia.org/wiki/%E0%AE%B5%E0%AF%86%E0%AE%B3%E0%AF%8D%E0%AE%B3%E0%AF%88_%E0%AE%AE%E0%AF%82%E0%AE%95%E0%AF%8D%E0%AE%95%E0%AF%81%E0%AE%95%E0%AF%8D%E0%AE%95%E0%AF%8A%E0%AE%AE%E0%AF%8D%E0%AE%AA%E0%AE%A9%E0%AF%8D" title="வெள்ளை மூக்குக்கொம்பன்" type="wikipedia">வெள்ளை மூக்குக்கொம்பன்

<p><hi rend="bold">வெள்ளை மூக்குக்கொம்பன்</hi> என்பது <ref target="https://ta.wikipedia.org/wiki/மூக்குக்_கொம்பன்">மூக்குக் கொம்பன்</ref> இனங்களிலேயே மிகப்பெரிய அளவுடைய இனம் ஆகும். இதில் மொத்தம் இரண்டு துணையினங்கள் உள்ளன. <ref target="https://ta.wikipedia.org/wiki/தென்_ஆப்பிரிக்கா">தென் ஆப்பிரிக்காவில்</ref> பெருமளவு உள்ள தென் வெள்ளை காண்டாமிருகம் (<hi rend="italic">Ceratotherium simum simum</hi>) வகையில் இன்று ஏறத்தாழ 14,500 விலங்குகள் உள்ளன. வட வெள்ளை காண்டாமிருகம் (<hi rend="italic">Ceratotherium simum cottoni</hi>) மிக இக்கட்டான அளவு அருகிவிட்டது. அந்த இனத்தில் தற்போது (2018) மொத்தம் இரண்டு பெண்கள் மட்டும் தான் உலகில் உயிருடன் இருக்கின்றன.<ref target="https://ta.wikipedia.org/wiki/முதற்_பக்கம்#cite_note-2">[2]</ref> அவற்றில் ஒன்று 2015 ஆம் ஆண்டு நவம்பர் மாதம் நோய் தொற்றின் காரணமாக இறந்துவிட்டது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
<p>வெள்ளை காண்டாமிருகம் பெரிய உடலும் சிறிய கழுத்தும், பெரிய முகமும் பரந்த நெஞ்சுப்பகுதியும் கொண்ட பெரும் விலங்கு. இதன் எடை 3000 <ref target="https://ta.wikipedia.org/wiki/கிகி">கிகி</ref> (6000 பவுண்டு) மீறக்கூடியது. 4,500 கிகி (10,000 பவுண்டு) எடையுடைய விலங்கும் வரலாற்றில் பதிவாகி உள்ளது.<ref target="https://ta.wikipedia.org/wiki/முதற்_பக்கம்#cite_note-Now-4">[4]</ref>. முன்னுள்ள கொம்பின் நீளம் ஏறத்தாழ 90 <ref target="https://ta.wikipedia.org/wiki/செமீ">செமீ</ref> இருக்கும், ஆனால் 150 <ref target="https://ta.wikipedia.org/wiki/செமீ">செமீ</ref> கூட இருக்கக்கூடும். இரண்டாவது கொம்பு பெரும்பாலும் சிறியதாக இருக்கும். இம் மூக்குக்கொம்பனின் உடல் சாம்பல் நிறம் முதல் வெளிறிய பழுப்பு/மஞ்சள் நிறம் வரை வேறுபாடு கொண்டது. உடலில் மயிர் ஏதும் இருப்பதில்லை. வாலிலும், காது மடலின் ஓரத்திலும் முடியிருக்கும். இதன் வாய் அகலமாக இருக்கும். முதுகில் சற்றே திமில் போன்ற உயர்ச்சி இருக்கும்.</p>
<figure><caption>KrugerPark</caption></figure>
</text></body></html>