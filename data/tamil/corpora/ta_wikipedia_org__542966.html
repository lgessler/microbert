<html><body><text id="wikipedia_ta_wikipedia_org__542966.html" ns="0" revid="3394929" sourceurl="https://ta.wikipedia.org/wiki/%E0%AE%9F%E0%AE%BE%E0%AE%A9%E0%AF%8D_%E0%AE%9A%E0%AE%BF%E0%AE%AF%E0%AF%82_%E0%AE%9A%E0%AE%BF%E0%AE%A9%E0%AF%8D" title="டான் சியூ சின்" type="wikipedia">டான் சியூ சின்
<p><hi rend="bold"><ref target="https://ta.wikipedia.org/wiki/துன்">துன்</ref></hi> <hi rend="bold">டான் சியூ சின்</hi> (பிறப்பு: 21 மே 1916; இறப்பு: 17 மார்ச் 1988); (<ref target="https://ta.wikipedia.org/wiki/மலாய்_மொழி">மலாய்</ref>: <hi rend="italic">Tan Siew Sin</hi>; <ref target="https://ta.wikipedia.org/wiki/ஆங்கிலம்">ஆங்கிலம்</ref>: <hi rend="italic">Tan Siew Sin</hi>; <ref target="https://ta.wikipedia.org/wiki/சீனம்">சீனம்</ref>: <hi rend="italic">陈修信</hi>) என்பவர் ஒரு மலேசிய அரசியல்வாதி. <ref target="https://ta.wikipedia.org/wiki/மலேசிய_சீனர்_சங்கம்">மலேசிய சீன சங்கத்தின்</ref> 3-ஆவது தலைவராகப் பணியாற்றியவர். </p>
<p>1960- 1970-ஆம் ஆண்டுகளில் மலேசியச் சீனர்களின் தலையாயக் கட்சியாக <ref target="https://ta.wikipedia.org/wiki/மலேசிய_சீனர்_சங்கம்">மலேசிய சீனர் சங்கம்</ref> விளங்கியது. <ref target="https://ta.wikipedia.org/wiki/மலேசிய_கூட்டணி_கட்சி">மலேசிய கூட்டணி</ref>; பின்னர் <ref target="https://ta.wikipedia.org/wiki/பாரிசான்_நேசனல்">பாரிசான் நேசனல்</ref> (பி.என்) எனும் கூட்டணிகளின் முக்கிய உறுப்புக் கட்சியாக விளங்கி வந்தது.</p>
<p>இவர் மலேசியாவின் வணிகம் மற்றும் தொழில்துறை அமைச்சராகவும், நிதி அமைச்சராகவும் இருந்தவர். இவர் நிதி அமைச்சராக இருந்த காலத்தில், <ref target="https://ta.wikipedia.org/wiki/மலேசிய_ரிங்கிட்">மலேசிய ரிங்கிட்</ref> என்ற புதிய மலேசிய நாணயம் அறிமுகம் செய்யப்பட்டது. </p>
<p>பதினைந்து ஆண்டுகள் நிதி அமைச்சராகப் பதவி வகித்ததன் மூலம், <ref target="https://ta.wikipedia.org/wiki/மலேசிய_அமைச்சரவை">மலேசிய அமைச்சரவையில்</ref> நீண்ட காலம் நிதியமைச்சராக இருந்தவர் எனும் பெருமையும் இவருக்கு உண்டு.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
வரலாறு
<p>இவர் பாபா பாரம்பரியத்தைச் சேர்ந்தவர். சீனராக இருந்தாலும் சீன <ref target="https://ta.wikipedia.org/wiki/மாண்டரின்_மொழி">மாண்டரின் மொழி</ref> பேச மாட்டார். அவர் <ref target="https://ta.wikipedia.org/wiki/மலாக்கா">மலாக்காவில்</ref> உள்ள மலாக்கா உயர்நிலைப் பள்ளியிலும்; பின்னர் <ref target="https://ta.wikipedia.org/wiki/சிங்கப்பூர்">சிங்கப்பூரில்</ref> உள்ள ராபிள்ஸ் கல்லூரியிலும் படித்தவர்.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
<p>1935-ஆம் ஆண்டில், அவர் உடல்நிலை மோசம் அடைந்தது. காசநோயால் அவதிப்பட்டார். சிகிச்சைக்காக <ref target="https://ta.wikipedia.org/wiki/சுவிட்சர்லாந்து">சுவிட்சர்லாந்தில்</ref> அறுவை சிகிச்சை செய்து குணமடைந்தார். </p>
<p>மூன்று ஆண்டுகளுக்குப் பிறகு, அவர் இங்கிலாந்தில் சட்டத் துறையில் தன் உயர்கல்வி பயின்றார். இரண்டாம் உலகப் போரினால் அவர் சட்டப் படிப்பை முடிக்கவில்லை.</p>
<p>அவர் ஒரு வருடம் மட்டுமே சட்டம் படித்தார். 1939-இல் குடும்பத்தின் தோட்டத் தொழிலைப் பார்த்துக் கொள்ள லண்டனில் இருந்து மலாயா திரும்பினார்.</p>
அரசியல் வாழ்க்கை
<p>1955-இல் டான் சியூ சின் <ref target="https://ta.wikipedia.org/wiki/மலாக்கா">மலாக்கா</ref> நாடாளுமன்ற உறுப்பினராக தேர்ந்தெடுக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-mca-3">[3]</ref> மலேசிய அமைச்சரவையில் அவர் முதலில் வணிகம் மற்றும் தொழில்துறை அமைச்சராகச் சேர்ந்தார். பின்னர் 1959-இல் நிதி அமைச்சரானார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref>  பின்னர் அவர் நவம்பர் 1961-இல் <ref target="https://ta.wikipedia.org/wiki/மலேசிய_சீனர்_சங்கம்">மலேசிய சீன சங்கத்தின்</ref> தலைவராகப் பொறுப்பேற்றார். </p>
<p>சீன மொழியை மலேசியாவில் அதிகாரப்பூர்வ மொழிகளில் ஒன்றாக அங்கீகரிக்கப் படுவதற்கும்; சீன மொழி பல்கலைக்கழகத்தை நிறுவுவதற்கும்; அவர் அரசாங்கத்திடம் அழுத்தம் கொடுக்கவில்லை என்பதற்காக விமர்சனத்திற்கு உள்ளானார்.<ref target="https://ta.wikipedia.org/wiki/முதற்_பக்கம்#cite_note-mca-3">[3]</ref></p>
<p>இருப்பினும், மார்ச் 1968 இல், சீன இளைஞர்களுக்காக துங்கு அப்துல் ரகுமான் கல்லூரியை அமைக்கத் திட்டம் வகுத்தார். அந்தக் கல்லூரி பிப்ரவரி 24, 1969-இல் நிறுவப்பட்டது.</p>
இறப்பு
<p>டான் சியூ சின், 1988 மார்ச் 17-ஆம் தேதி கோலாலம்பூரில் காலமானார்.  மலாக்காவில் அவரின் குடும்பச் சமாதி வனத்தில் அடக்கம் செய்யப் பட்டார்.<ref target="https://ta.wikipedia.org/wiki/முதற்_பக்கம்#cite_note-5">[5]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p>அவரின் மனைவி, கேத்தரின் லிம் செங் நியோ <hi rend="italic">(Catherine Lim Cheng Neo)</hi>, குடும்பக் கட்டுப்பாட்டுக்கான தீவிரப் பரப்புரையாளர். இவர்களுக்கு மூன்று மகள்கள்.</p>
<p>கோலாலம்பூரில், 2003-ஆம் ஆண்டில், ஒரு சாலைக்கு, <hi rend="italic">துன் டான் சியூ சின் சாலை</hi> என அவரின் பெயரில் பெயரிடப்பட்டு உள்ளது. </p>
<p>கோலாலம்பூரில் உள்ள துங்கு அப்துல் ரகுமான் பல்கலைக்கழகக் கல்லூரியின் முதன்மை வளாகத்தில் அவரின் பெயரில் ஒரு புதியக் கட்டடம் உள்ளது. அதன் பெயர் <hi rend="italic">துன் டான் சியூ சின் கட்டடம்</hi> <hi rend="italic">(Bangunan Tun Tan Siew Sin)</hi>.</p>
</text></body></html>