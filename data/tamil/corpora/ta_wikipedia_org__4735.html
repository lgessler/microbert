<html><body><text id="wikipedia_ta_wikipedia_org__4735.html" ns="0" revid="3415348" sourceurl="https://ta.wikipedia.org/wiki/%E0%AE%AA%E0%AE%BE%E0%AE%95%E0%AF%8D%E0%AE%95%E0%AE%BF%E0%AE%A4%E0%AF%8D%E0%AE%A4%E0%AE%BE%E0%AE%A9%E0%AF%8D" title="பாக்கித்தான்" type="wikipedia">பாக்கித்தான்

<p><hi rend="bold">பாகிஸ்தான்</hi> (<hi rend="italic">Pakistan</hi>, <hi rend="italic">பாகிஸ்தான்</hi> ( அல்லது; <ref target="https://ta.wikipedia.org/wiki/உருது">உருது</ref>: <ref target="https://ta.wiktionary.org/wiki/پاکستان">پاکستان</ref>)), அதிகாரபூர்வமாக <hi rend="bold">பாக்கித்தான் இசுலாமியக் குடியரசு</hi> (<ref target="https://ta.wikipedia.org/wiki/உருது">உருது</ref>: اسلامی جمہوریۂ پاکستان), <ref target="https://ta.wikipedia.org/wiki/ஆசியா">ஆசிய</ref> கண்டத்தில் உள்ள ஒரு நாடாகும். மக்கள் தொகை அடர்த்தி மிகுந்த நாடுகளில் பாக்கித்தானும் ஒன்று. பாக்கித்தானின் தலைநகர் <ref target="https://ta.wikipedia.org/wiki/இசுலாமாபாத்">இசுலாமாபாத்து</ref>. <ref target="https://ta.wikipedia.org/wiki/கராச்சி">கராச்சி</ref> முக்கிய துறைமுகமும் தொழில் நகரமும் ஆகும். இந்திய எல்லையின் அருகில் உள்ள <ref target="https://ta.wikipedia.org/wiki/இலாகூர்">இலாகூர்</ref> மற்றொரு முக்கிய நகரம்.</p>
<p>180 மில்லியன் மக்கள்தொகை கொண்ட பாக்கித்தான் ஆறாவது <ref target="https://ta.wikipedia.org/wiki/மக்கள்_தொகை_அடிப்படையில்_நாடுகளின்_பட்டியல்">மிகுந்த மக்கள்தொகையுடைய</ref> நாடாகும். 796,095கிமீ2 (307,374 ச மை) பரப்பளவுள்ள இந்த நாடு இதனடிப்படையில்  36வது பெரிய நாடாக விளங்குகின்றது. தெற்கில் <ref target="https://ta.wikipedia.org/wiki/அரபிக்கடல்">அரபிக்கடல்</ref> மற்றும் <ref target="https://ta.wikipedia.org/wiki/ஓமான்_குடா">ஓமன் குடாவில்</ref> 1,046-கிலோமீட்டர் (650mi) தொலைவுள்ள கடற்கரையைக் கொண்டுள்ளது; கிழக்கில் <ref target="https://ta.wikipedia.org/wiki/இந்தியா">இந்தியாவும்</ref> மேற்கில் <ref target="https://ta.wikipedia.org/wiki/ஆப்கானித்தான்">ஆப்கானிஸ்தானும்</ref> தென்மேற்கில் <ref target="https://ta.wikipedia.org/wiki/ஈரான்">ஈரானும்</ref> வடகிழக்குக் கோடியில் <ref target="https://ta.wikipedia.org/wiki/சீன_மக்கள்_குடியரசு">சீன மக்கள் குடியரசும்</ref> எல்லைகளாக அமைந்துள்ளன. வடக்கில் ஆப்கானிஸ்தானின் குறுகிய <hi rend="italic">வாகான்  இடைப்பகுதி</hi>யால்  <ref target="https://ta.wikipedia.org/wiki/தஜிகிஸ்தான்">தஜிகிஸ்தானிலிருந்து</ref> பிரிக்கப்பட்டுள்ளது. தவிரவும் தனது <ref target="https://ta.wikipedia.org/wiki/கடல்_எல்லை">கடல் எல்லையை</ref> <ref target="https://ta.wikipedia.org/wiki/ஓமான்">ஓமனுடன்</ref> பகிர்ந்து கொண்டுள்ளது.</p>
<p>தற்போது பாக்கிஸ்தானாக அறியப்படும் பகுதியில் பல தொன்மையான நாகரிகங்கள் தழைத்துள்ளன. <ref target="https://ta.wikipedia.org/wiki/புதிய_கற்காலம்">புதிய கற்காலத்தின்</ref> <ref target="https://ta.wikipedia.org/wiki/மெஹெர்கர்">மெகெர்கரும்</ref> வெண்கல காலத்து  <ref target="https://ta.wikipedia.org/wiki/சிந்துவெளி_நாகரிகம்">சிந்துவெளி நாகரிகமும்</ref> குறிப்பிடத்தக்கன. <ref target="https://ta.wikipedia.org/wiki/இந்து">இந்துக்கள்</ref>, இந்தோ-கிரேக்கர்கள், <ref target="https://ta.wikipedia.org/wiki/இந்தியா_மீதான_இசுலாமியப்_படையெடுப்பு">முஸ்லிம்கள்</ref>, துருக்கிய-மங்கோலிய மரபினர், ஆப்கானியர்கள், <ref target="https://ta.wikipedia.org/wiki/சீக்கியர்">சீக்கியர்கள்</ref> போன்ற பல்வேறு சமய, பண்பாட்டு அரசர்கள் இங்கு ஆண்டுள்ளனர். இந்திய <ref target="https://ta.wikipedia.org/wiki/மௌரியப்_பேரரசு">மௌரியப் பேரரசு</ref>, பெர்சிய <ref target="https://ta.wikipedia.org/wiki/அகாமனிசியப்_பேரரசு">அகாமனிசியப் பேரரசு</ref>, <ref target="https://ta.wikipedia.org/wiki/பேரரசர்_அலெக்சாந்தர்">மாசிடோனியாவின் அலெக்சாந்தர்</ref>, அராபிய <ref target="https://ta.wikipedia.org/wiki/உமையா_கலீபகம்">உமையா கலீபகம்</ref>, <ref target="https://ta.wikipedia.org/wiki/மௌரியப்_பேரரசு">மௌரியப் பேரரசு</ref>, <ref target="https://ta.wikipedia.org/wiki/குப்தப்_பேரரசு">குப்தப் பேரரசு</ref> <ref target="https://ta.wikipedia.org/wiki/மங்கோலியப்_பேரரசு">மங்கோலியப் பேரரசு</ref>, <ref target="https://ta.wikipedia.org/wiki/முகலாயப்_பேரரசு">முகலாயப் பேரரசு</ref>, <ref target="https://ta.wikipedia.org/wiki/துராணிப்_பேரரசு">துராணிப் பேரரசு</ref>, <ref target="https://ta.wikipedia.org/wiki/மராத்தியப்_பேரரசு">மராத்தியப் பேரரசு</ref>, <ref target="https://ta.wikipedia.org/wiki/சீக்கியப்_பேரரசு">சீக்கியப் பேரரசு</ref> மற்றும் <ref target="https://ta.wikipedia.org/wiki/பிரித்தானியாவின்_இந்தியப்_பேரரசு">பிரித்தானியப் பேரரசு</ref> போன்ற பல பேரரசுகளும் அரச மரபினரும் இங்கு ஆட்சி புரிந்துள்ளனர். <ref target="https://ta.wikipedia.org/wiki/இந்தியத்_துணைக்கண்டம்">துணைக்கண்டத்தில்</ref> நிகழ்ந்த <ref target="https://ta.wikipedia.org/wiki/இந்திய_விடுதலைப்_போர்">விடுதலைப் போராட்டங்கள்</ref> மற்றும் <ref target="https://ta.wikipedia.org/wiki/முகமது_அலி_ஜின்னா">முகமது அலி ஜின்னாவின்</ref> பாக்கிஸ்தான் இயக்கத்தினால் முஸ்லிம்களுக்கான நாடாக துணைக்கண்டத்தில் முஸ்லிம்கள் பெரும்பான்மையாக இருந்த மேற்கு மற்றும் கிழக்குப் பகுதிகளை அடக்கிய <hi rend="bold">பாக்கிஸ்தான்</hi> 1947ஆம் ஆண்டில் உருவாயிற்று. 1956ஆம் ஆண்டில் தனக்கான அரசியலமைப்பை ஏற்று இஸ்லாமியக் குடியரசாகும் வரை பாக்கிஸ்தான் <ref target="https://ta.wikipedia.org/wiki/மேலாட்சி_அரசு_முறை">டொமினியனாக</ref> இருந்தது. 1971ஆம் நடந்த <ref target="https://ta.wikipedia.org/wiki/வங்காளதேச_விடுதலைப்_போர்">உள்நாட்டுப் போருக்குப்</ref> பின்னர் <ref target="https://ta.wikipedia.org/wiki/கிழக்கு_பாக்கிஸ்தான்">கிழக்கு பாக்கிஸ்தான்</ref> பிரிந்து புதிய நாடாக <ref target="https://ta.wikipedia.org/wiki/வங்காளதேசம்">வங்காளதேசம்</ref> என்ற பெயரில் உதயமானது.</p>
<p>நான்கு மாநிலங்களும் நான்கு கூட்டாட்சி ஆட்புலங்களையும் கொண்ட பாக்கிஸ்தான்  <ref target="https://ta.wikipedia.org/wiki/கூட்டாட்சி">கூட்டாட்சி</ref> நாடாளுமன்ற குடியரசாகும். <ref target="https://ta.wikipedia.org/wiki/பாக்கிஸ்தான்_மொழிகள்">பல மொழிகளையும்</ref> பல இனங்களையும் இதே போன்ற பலவகை புவியியல், வனவாழ்வினங்களையும் கொண்ட பன்முக நாடாக பாக்கிஸ்தான் விளங்குகின்றது. உலகில் மிகுந்த படைத்துறையினர் கொண்ட நாடுகளில் <ref target="https://ta.wikipedia.org/wiki/இராணுவத்தினர்,_துணை_இராணுவத்தினர்_எண்ணிக்கையின்_அடிப்படையில்_நாடுகள்_பட்டியல்">ஏழாவதாக உள்ள</ref> பாக்கிஸ்தான் அணுவாற்றல் மற்றும் <ref target="https://ta.wikipedia.org/wiki/அணு_ஆயுத_சக்தியுடைய_நாடுகள்">அணு ஆயுத</ref> நாடாக, பிராந்தியத்தில் செல்வாக்குள்ள நாடாக<ref target="https://ta.wikipedia.org/wiki/முதற்_பக்கம்#cite_note-Buzan2004-5">[5]</ref><ref target="https://ta.wikipedia.org/wiki/முதற்_பக்கம்#cite_note-Solomon-6">[6]</ref> விளங்குகின்றது; முஸ்லிம் உலகில் அணு ஆயுதம் கொண்ட ஒரே நாடாகவும் தெற்காசியாவில் இரண்டாவது நாடாகவும் விளங்குகின்றது. பகுதியும் தொழில்மயமான பொருளாதாரத்தையும், நன்கு ஒருங்கிணைக்கப்பட்ட வேளாண்மைத் துறையையும் கொண்டுள்ள பாக்கிஸ்தான் உலகில் <ref target="https://ta.wikipedia.org/wiki/மொத்த_தேசிய_உற்பத்தி_அடிப்படையில்_நாடுகள்_பட்டியல்">26வது பெரிய</ref> பொருளாதாரமாகவும்  பெயரளவு மொத்த தேசிய உற்பத்தி அடிப்படையில் <ref target="https://ta.wikipedia.org/wiki/மொத்த_உள்நாட்டு_உற்பத்தி_அடிப்படையில்_நாடுகள்_பட்டியல்">45வது பெரிய</ref> நாடாகவும் விளங்குகின்றது. உலகில் விரைவாக வளர்ந்து வரும் நாடுகளில் ஒன்றாகவும் உள்ளது.</p>
<p>விடுதலைக்குப் பின்னரான பாக்கிஸ்தானின் வரலாற்றில் இடையிடையேயான படைத்துறை ஆட்சியும் அரசியல் நிலைத்தத் தன்மையின்மையும்  இந்தோ-பாக்கிஸ்தான் போர்களும் முக்கியப் பங்காற்றுகின்றன. <ref target="https://ta.wikipedia.org/wiki/மிகுமக்கள்தொகை">மிகுமக்கட்தொகை</ref>, தீவிரவாதம், ஏழ்மை, கல்வியின்மை, ஊழல் ஆகியன நாட்டின் முதன்மைப் பிரச்சினைகளாக உள்ளன. இவற்றிற்கிடையேயும் 2012ஆம் ஆண்டில் <hi rend="italic">ஹேப்பி பிளானட் குறியீட்டில்</hi> 16வதாக வந்துள்ளது.<ref target="https://ta.wikipedia.org/wiki/முதற்_பக்கம்#cite_note-7">[7]</ref> <ref target="https://ta.wikipedia.org/wiki/ஐக்கிய_நாடுகள்_அவை">ஐக்கிய நாடுகள் அவை</ref>,  <ref target="https://ta.wikipedia.org/wiki/நாடுகளின்_பொதுநலவாயம்">நாடுகளின் பொதுநலவாயம்</ref>, அடுத்த பதினொரு பொருளாதாரங்கள், பொருளாதார கூட்டுறவு அமைப்பு (ECO), <ref target="https://ta.wikipedia.org/wiki/காபி_குழு">காபி குழு</ref>, வளரும் எட்டு (D8), கெய்ர்ன்ஸ் குழு, <ref target="https://ta.wikipedia.org/wiki/கியோட்டோ_நெறிமுறை">கியோட்டோ நெறிமுறை</ref>, <ref target="https://ta.wikipedia.org/wiki/அனைத்துலக_குடிசார்_மற்றும்_அரசியல்_உரிமைகள்_உடன்படிக்கை">அனைத்துலக குடிசார் மற்றும் அரசியல் உரிமைகள் உடன்படிக்கை</ref>, <ref target="https://ta.wikipedia.org/wiki/ஐக்கிய_நாடுகள்_பொருளாதார_மற்றும்_சமூக_சபை">ஐக்கிய நாடுகள் பொருளாதார மற்றும் சமூக சபை</ref>, இஸ்லாமிக் கூட்டுறவிற்கான அமைப்பு, <ref target="https://ta.wikipedia.org/wiki/தெற்காசிய_நாடுகளின்_பிராந்தியக்_கூட்டமைப்பு">சார்க்</ref> மற்றும் <ref target="https://ta.wikipedia.org/wiki/ஐரோப்பிய_அணு_ஆராய்ச்சி_நிறுவனம்">ஐரோப்பிய அணு ஆராய்ச்சி நிறுவனம்</ref> ஆகியவற்றில் உறுப்பினராக உள்ளது.<ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
பெயர்க்காரணம்
<list type="unordered"><item>முன்னோரு காலத்தில் இந்தியாவுடன் ஒருங்கிணைந்த பழமை பெயராக <hi rend="bold">பாலகிருஸ்தானம்</hi> என்ற பெயரில் அழைக்கபெற்ற இவ்விடம் இந்திய சுதந்திரத்திற்கு பின்பு இஸ்லாமியர் ஆதிக்கம் மிக்க தனிநாடு சுதந்திரம் பெற்ற பிறகு <hi rend="italic">பாலகிருஸ்தானம்</hi> என்ற பெயர் <hi rend="italic">பால்கிஸ்தானம்</hi> என்று மறுவி காலப்போக்கில் <hi rend="italic">பாகிஸ்தானம்</hi> என்றும் சுருக்கமாக பாகிஸ்தான் என்று அழைக்கப்பட்டது.</item>
<item>மேலும் இஸ்லாமிய முறைப்படி <ref target="https://ta.wikipedia.org/wiki/உருது">உருதுச்</ref> சொல்லுக்குப் பொருள் (பாக்+ஸ்தான்) <hi rend="bold">தூய்மையான நிலம்</hi> என்பதாகும். <hi rend="bold">பாக்</hi> என்றால் தூய்மையான என்று பொருள் <hi rend="bold">ஸ்தான்</hi> என்றால் இடம் என்று அர்த்தம் அதனால் <hi rend="bold">பாகிஸ்தான்</hi> என்று தூய்மையான இடம் என்று பெயர் அர்த்தமாக உள்ளது<ref target="https://ta.wikipedia.org/wiki/முதற்_பக்கம்#cite_note-nowornever-9">[9]</ref>.</item></list>
வரலாறு
<p>1947ல் <ref target="https://ta.wikipedia.org/wiki/இந்தியா">இந்தியாவை</ref> விட்டு <ref target="https://ta.wikipedia.org/wiki/பிரித்தானியா">பிரித்தானியர்</ref> வெளியேறும் சமயம் இந்தியாவிலிருந்து கிழக்கிலும் மேற்கிலும் பிரித்து இருபகுதிகளுக்கும் நடுவே இந்தியா இருக்குமாறு உருவாக்கிய நாடு பாக்கிஸ்தான். இதனால் ஏற்பட்ட பல சிக்கல்களுக்கு தீர்வு காணும் பேச்சுவார்த்தைகள் இன்னும் நடந்து கொண்டு இருக்கின்றன. இந்தியாவிற்கு <ref target="https://ta.wikipedia.org/wiki/கிழக்கு_பாக்கிஸ்தான்">கிழக்கில் இருந்த பாக்கிஸ்தானில்</ref>, மேற்கு பாகிஸ்தானின் அதிகாரத்தை எதிர்த்து கலகம் ஏற்பட்ட போது, <ref target="https://ta.wikipedia.org/wiki/வங்காளதேச_விடுதலைப்_போர்">இந்தியாவின் தலையீட்டால்</ref> பிரிந்து <ref target="https://ta.wikipedia.org/wiki/வங்காளதேசம்">வங்காளதேசம்</ref> என தனி நாடானது.</p>
புவியியல்
<p>பாக்கிஸ்தானின் அண்மையில் <ref target="https://ta.wikipedia.org/wiki/இந்தியா">இந்தியா</ref>, <ref target="https://ta.wikipedia.org/wiki/சீன_மக்கள்_குடியரசு">சீனா</ref>, <ref target="https://ta.wikipedia.org/wiki/ஈரான்">ஈரான்</ref>, <ref target="https://ta.wikipedia.org/wiki/ஆப்கானித்தான்">ஆப்கானித்தான்</ref> ஆகிய நாடுகள் உள்ளன. பாக்கிஸ்தானின் தெற்கில் <ref target="https://ta.wikipedia.org/wiki/அரபிக்கடல்">அரபிக்கடல்</ref> உள்ளது. இந்தியாவிற்கும் <ref target="https://ta.wikipedia.org/wiki/இந்து">இந்து</ref> மதத்திற்கும் பெயர் காரணமான <ref target="https://ta.wikipedia.org/wiki/சிந்து_நதி">சிந்து நதியின்</ref> பெரும் பகுதி தற்போது பாக்கிஸ்தானில் ஓடுகிறது. பழங்காலத்தில் இந்தியத் துணைக்கண்டத்தின் மீது மத்திய ஆசியர்கள் படையெடுக்க உதவிய <ref target="https://ta.wikipedia.org/wiki/கைபர்_கணவாய்">கைபர் கணவாய்</ref> மற்றும் <ref target="https://ta.wikipedia.org/wiki/போலன்_கணவாய்">போலன் கணவாய்</ref> என்பன தற்போது பாக்கிஸ்தானின் கட்டுப்பாட்டில் இருக்கின்றன.</p>
மக்கள்
<p>மக்கள் தொகை மிகுந்த நாடுகளில் ஆறாம் இடம் வகிக்கிறது. <ref target="https://ta.wikipedia.org/wiki/இசுலாமியர்">இஸ்லாமியர்களை</ref> பெரும்பான்மையினராக கொண்டு அதிக இஸ்லாமியர்கள் வாழும்  நாடுகளில் இரண்டாமிடம் வகிக்கிறது. பாக்கிஸ்தானில் உள்ள மக்களில் 96.3% மக்கள் இஸ்லாமியர்கள். <ref target="https://ta.wikipedia.org/wiki/உருது">உருது</ref>, <ref target="https://ta.wikipedia.org/wiki/ஆங்கிலம்">ஆங்கிலம்</ref> ஆகியவை அதிகாரப்பூர்வ மொழிகள். உருது அதிகம் பேரால் பேசப்படுகிறது. அதிகம் பேர் தாய்மொழியாக கொண்ட மொழி <ref target="https://ta.wikipedia.org/wiki/பஞ்சாபி_மொழி">பஞ்சாபி மொழி</ref>. <ref target="https://ta.wikipedia.org/wiki/சிந்தி_மொழி">சிந்தி மொழியும்</ref> அதிகம் பேசப்படுகிறது.</p>
நிர்வாகப் பிரிவுகள்
<figure><caption>பாக்கித்தானின் மாகாணங்களும், பிரதேசங்களும்</caption></figure>
<p>பாக்கிஸ்தானானது, 4 மாகாணங்கள், 1 நடுவண நிர்வாகப்பழங்குடி பிரதேசம் மற்றும் 1 தலைநகரப்பிரதேசம் ஆகியவற்றை உள்ளடக்கியதாக அமைந்துள்ளது.</p>
<figure><caption>Disputed Region of Kashmir</caption></figure>
<p><hi rend="bold">மாகாணங்கள்</hi>:</p>
<list type="ordered"><item><ref target="https://ta.wikipedia.org/wiki/பலூசிஸ்தான்_(பாகிஸ்தான்)">பலூச்சிஸ்தான்</ref></item>
<item><ref target="https://ta.wikipedia.org/wiki/வடமேற்கு_எல்லை_மாகாணம்">கைபர் பக்தூன்க்வா</ref> (NWFP)</item>
<item><ref target="https://ta.wikipedia.org/wiki/பஞ்சாப்_(பாகிஸ்தான்)">பஞ்சாப்</ref></item>
<item><ref target="https://ta.wikipedia.org/wiki/சிந்த்">சிந்து</ref></item></list>
<p><hi rend="bold">பிரதேசங்கள்</hi>:</p>
<list start="5" type="ordered">
<item> <ref target="https://ta.wikipedia.org/wiki/இஸ்லாமாபாத்_தலைநகரப்பிரதேசம்">இஸ்லாமாபாத் தலைநகரப்பகுதி</ref></item>
<item> <ref target="https://ta.wikipedia.org/wiki/நடுவண்_நிர்வாகத்தில்_பழங்குடிப்_பகுதிகள்">நடுவண் நிர்வாகத்தில் பழங்குடிப் பகுதிகள்</ref></item>
</list>
<p><hi rend="bold">பாகிஸ்தானால் நிர்வகிக்கப்படும் காஷ்மீரம்</hi>:</p>
<list start="7" type="ordered">
<item> <ref target="https://ta.wikipedia.org/wiki/ஆசாத்_காஷ்மீரம்">ஆசாத் காஷ்மீரம்</ref></item>
<item> <ref target="https://ta.wikipedia.org/wiki/கில்கித்">கில்கித்</ref> – <ref target="https://ta.wikipedia.org/wiki/பல்திஸ்தான்">பல்திஸ்தான்</ref></item>
</list>
அரசியல்
<p>அரசில் <ref target="https://ta.wikipedia.org/wiki/படைத்துறை">ராணுவத்தின்</ref> தலையீடு அதிகம். பலமுறை ராணுவம் அதிகாரத்தை தன் கையிலெடுத்துக்கொண்டு ஆட்சியைக் கலைத்திருக்கிறது. அரசியலமைப்புச் சட்டம் 1973ல் உருவாக்கப்பட்டது. அது படைத்துறையினரால் (ராணுவத்தால்) 1977ல் கலைக்கப்பட்டது, மீண்டும் 1985ன் இறுதியில் சில மாற்றங்களுடன் உயிர்பிக்கப்பட்டது, மீண்டும் 1999ல் கலைக்கப்பட்டது. பாக்கிஸ்தானின் படைத்துறையைச் சேர்ந்த <ref target="https://ta.wikipedia.org/wiki/பெர்வேஸ்_முஷாரஃப்">பெர்வேஸ் முஷாரஃப்</ref> அண்மையில் அதிபராக இருந்தார். முஷாரப் – பெனாசிர் இணக்கப்பாடு ஏற்படுவதில் குழப்பநிலை நீடித்து, இறுதியில் பெனாசிர் பூட்டோ கொலை செய்யப்பட்டார். தற்பொழுது பெனாசிர் பூட்டோவின் கணவர் <ref target="https://ta.wikipedia.org/wiki/ஆசிஃப்_அலி_சர்தாரி">ஆசிஃப் அலி சர்தாரி</ref> குடியரசுத்தலைவரகாக உள்ளார்.</p>
பொருளாதாரம்
<p>பாக்கிஸ்தான் வளர்ந்து வரும் நாடுகளுள் ஒன்று. பெரும்பாலும் <ref target="https://ta.wikipedia.org/wiki/ஐக்கிய_அமெரிக்கா">அமெரிக்காவை</ref> நம்பியே இதன் பொருளாதாரம் உள்ளது <ref target="https://ta.wikipedia.org/wiki/இராணுவம்">இராணுவபலத்தை</ref> பெருக்கும் முயற்சியில் அதிகமாக செலவு செய்யப்படுவதால் தொழில் முன்னேற்றத்தில் சற்று பின்தங்கியே உள்ளது. மிகுந்த வெளிநாட்டுக் கடன்களும் உண்டு. <ref target="https://ta.wikipedia.org/wiki/ஆப்கானித்தான்">ஆப்கனிஸ்தானிலிருந்த</ref> <ref target="https://ta.wikipedia.org/wiki/தாலிபான்_இயக்கம்">தாலிபான்களின்</ref> மீதான <ref target="https://ta.wikipedia.org/wiki/ஐக்கிய_அமெரிக்கா">அமெரிக்க</ref> படையெடுப்பில் உதவுமுகமாக நடந்துகொண்டதால் தற்காலிகமாக இச்சிக்கல்கள் தள்ளிப் போடப்பட்டிருக்கிறது. மேற்கத்திய நாடுகளுக்கு <ref target="https://ta.wikipedia.org/wiki/அபினி">ஓப்பியம்</ref> போன்ற <ref target="https://ta.wikipedia.org/wiki/போதைப்_பொருள்">போதைப்பொருட்கள்</ref> கடத்திச் செல்லும் வழிகளில் பாக்கிஸ்தானும் ஒன்று என்பதால் வெளியுறவுச் சிக்கல்கள் உண்டு.</p>


வெளி இணைப்புகள்

<list type="unordered"><item><ref target="http://www.pakistan.gov.pk/">பாக்கித்தான் அரசு வலைத்தளம்</ref></item>
<item><ref target="http://devdata.worldbank.org/external/CPProfile.asp?SelectedCountry=PAK&amp;CCODE=PAK&amp;CNAME=Pakistan&amp;PTYPE=CP">பாக்கித்தான் பற்றி உலக வங்கி புள்ளிக் குறிப்புகள்</ref> <ref target="https://web.archive.org/web/20061117132548/http://devdata.worldbank.org/external/CPProfile.asp?SelectedCountry=PAK&amp;CCODE=PAK&amp;CNAME=Pakistan&amp;PTYPE=CP">பரணிடப்பட்டது</ref> 2006-11-17 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.bbc.com/tamil/global/2016/06/160601_pakwomen">மனைவியை அடிப்பது: பாகிஸ்தான் மதக்குழுவுக்கு எதிராக சீறும் சமூக ஊடகங்கள்</ref></item></list>
</text></body></html>