<html><body><text id="wikipedia_ta_wikipedia_org__9401.html" ns="0" revid="2702456" sourceurl="https://ta.wikipedia.org/wiki/%E0%AE%A4%E0%AF%80%E0%AE%A4%E0%AF%8D%E0%AE%A4%E0%AE%9F%E0%AF%81%E0%AE%AA%E0%AF%8D%E0%AE%AA%E0%AF%81" title="தீத்தடுப்பு" type="wikipedia">தீத்தடுப்பு<p><hi rend="bold">தீத்தடுப்பு</hi> (<hi rend="italic">Fire Protection</hi>) அல்லது தீக்காப்பு என்பது பொதுவாகக் <ref target="https://ta.wikipedia.org/wiki/கட்டடம்">கட்டடங்களில்</ref> தீயினால் ஏற்படக்கூடிய அழிவுகளைத் தடுப்பதற்கான செயல்முறைகளைக் குறிக்கும். கட்டிடங்களில் தீத்தடுப்பு அம்சங்களை ஏற்படுத்துவதன் நோக்கம் உயிர்களையும், உடமைகளையும் பாதுகாப்பதாகும். கட்டடங்களில் அமையக்கூடிய தீத்தடுப்பு உத்திகள் <ref target="https://ta.wikipedia.org/wiki/கட்டிடவகை">கட்டிடவகை</ref>, அதனைப் பயன்படுத்துபவர்களின் வகை, அவர்களின் எண்ணிக்கை, போன்ற காரணிகளில் தங்கியுள்ளது.</p>
தீத்தடுப்பின் முக்கிய நோக்கங்கள்
<p>தீத்தடுப்பு உத்திகள் பின்வருவனவற்றை உறுதிப்படுத்துவதை நோக்கமாகக் கொண்டவை.</p>
<list type="unordered"><item>உயிர்களைப் பாதுகாத்தல்,</item>
<item><ref target="https://ta.wikipedia.org/wiki/சொத்து">சொத்துக்களை</ref> அழிவிலிருந்து பாதுகாத்தல்,</item>
<item>செயற்பாடுகளில் தடங்கல் ஏற்படாது பாதுகாத்தல்.</item></list>
<p>மனித உயிர்களைப் பாதுகாக்க வேண்டியதன் அவசியம் பற்றி விளக்கவேண்டியது இல்லை. ஆனால் இன்றைய காலகட்டத்தில், கட்டடங்கள் <ref target="https://ta.wikipedia.org/wiki/பரப்பளவு">பரப்பளவிலும்</ref>, <ref target="https://ta.wikipedia.org/wiki/உயரம்">உயரத்திலும்</ref> அதிகரித்து வருவதுடன், அதிக சிக்கல்தன்மை கொண்டவையாகவும் உருவாகி வருகின்றன. பல்வேறு தேவைகளுக்காக அவ்வாறான கட்டிடங்களைப் பயன்படுத்துவோரின் எண்ணிக்கையும் உயர்ந்து வருகின்றது. இதனால் <ref target="https://ta.wikipedia.org/wiki/தீ">தீ</ref> ஏற்படும்போது மக்களைப் பாதுகாப்பது முன்னரிலும் கடினமாகியுள்ளது.</p>
<p>இன்றைய கட்டிடங்கள், அவற்றின் அளவு, பல்வேறுபட்ட நவீன வசதிகளுக்கான தேவைகள், அவற்றின் <ref target="https://ta.wikipedia.org/wiki/கட்டட_வடிவமைப்பு">வடிவமைப்பு</ref>, <ref target="https://ta.wikipedia.org/wiki/கட்டுமானம்">கட்டுமானம்</ref> என்பவற்றில் உள்ளிடப்படுகின்ற அதிகரித்த <ref target="https://ta.wikipedia.org/wiki/நிபுணத்துவம்">நிபுணத்துவக்</ref> கூறுகள் என்பவற்றின் காரணமாகக் கட்டிடங்களுக்கான செலவு மிகவும் அதிகமாக உள்ளது. இதனால் தீயினால் பெரும் <ref target="https://ta.wikipedia.org/wiki/பொருளாதாரம்">பொருளாதார</ref> நட்டங்கள் உண்டாகக்கூடிய வாய்ப்புக்கள் உள்ளன. இதைவிடக் கட்டடங்கள் பல இன்றியமையாத செயற்பாடுகளுக்கும், பெறுமதியானதும், விலைமதிப்பு அற்றவையுமான பொருட்களுக்கும், சாதனங்களுக்கும் உரிய இடமாகவும் அமைவதால், மீள்விக்கமுடியாத இழப்புகளும் ஏற்படக்கூடும். அத்துடன், மனித உயிர்ப் பாதுகாப்பை உறுதிப்படுத்துவதற்காகவும், கட்டிட உறுப்புக்களின் பாதுகாப்பு முக்கியமாகின்றது.</p>
<p>தீயினால் பொருளாதாரச் செயற்பாடுகளை இடைநிறுத்தவேண்டி ஏற்படுவதும் பெரும் பொருளாதார நட்டத்தை ஏற்படுத்துவதுடன், பல சந்தர்ப்பங்களில் மக்களுடைய இயல்பு வாழ்க்கையையும் பாதிக்கும் நிலை உள்ளது.</p>
தீத்தடுப்பின் கூறுகள்
<p>கட்டிடங்களில் தீத்தடுப்பு மூன்று வழிகளில் எய்தப்படுகின்றது.</p>
<list type="unordered"><item><ref target="https://ta.wikipedia.org/wiki/மறைமுகத்_தீத்தடுப்பு">மறைமுகத் தீத்தடுப்பு</ref> - இது கட்டிடங்களில் தீ ஏற்படாமல் தடுப்பதையும், தீ ஏற்படும்போது, அது உருவாகிய இடத்திலிருந்து வேறு இடங்களுக்குப் பரவாமல் தடுப்பதையும், தீயினால் கட்டட உறுப்புக்கள் அழிந்துவிடுமுன் குறிப்பிட்ட நேரம் நின்றுபிடிப்பதை உறுதி செய்வதையும் நோக்கமாகக் கொண்டது.</item>
<item><ref target="https://ta.wikipedia.org/wiki/நேரடித்_தீத்தடுப்பு">நேரடித் தீத்தடுப்பு</ref> - இது தீ ஏற்படும்போது அதனைக் கண்டுபிடித்து அணைக்கும் செயற்பாடுகளுக்கான ஏற்பாடுகளைக் குறித்து நிற்கிறது.</item>
<item><ref target="https://ta.wikipedia.org/wiki/தீக்காப்பு_அறிவூட்டல்">தீக்காப்பு அறிவூட்டல்</ref> - இது கட்டடத்தைப் பயன்படுத்துபவர்களும், கட்டட உரிமையாளர்களும், கட்டிடத்தின் தீத்தடுப்பு ஏற்பாடுகள் பற்றியும், அதனைப் பயன்படுத்தும் வழிமுறைகள் பற்றியும் தெளிவாக அறிந்திருப்பதை உறுதி செய்வது ஆகும். அத்துடன் கட்டிட உரிமையாளர்கள், அதன் <ref target="https://ta.wikipedia.org/wiki/பராமரிப்பு">பராமரிப்பு</ref> மற்றும் பாதுகாப்புக்குப் பொறுப்பானவர்கள் போன்றோர் தேவையான <ref target="https://ta.wikipedia.org/wiki/தீத்தடுப்பு_விதிமுறைகள்">தீத்தடுப்பு விதிமுறைகள்</ref> பற்றி அறிந்திருப்பதையும், கட்டிடத்தில் பொருத்தப்பட்டுள்ள <ref target="https://ta.wikipedia.org/wiki/தீத்தடுப்புச்_சாதனங்கள்">தீத்தடுப்புச் சாதனங்கள்</ref> மற்றும் ஏற்பாடுகள் தொடர்பான பராமரிப்பு முதலியவை பற்றிய அறிவைப் பெற்றுக்கொள்வதையும் இது குறிக்கும்.</item></list>
<p>மேலே குறிப்பிட்ட அனைத்துமே ஒரு கட்டிடத்தின் தீத்தடுப்புக்கு முக்கியமானவை ஆகும். ஒன்றில்லாமல் மற்றவை சரியாகத் தொழிற்பட முடியாது. ஆனாலும் கட்டடங்களில் இவற்றைச் சமநிலையில் ஏற்படுத்துவது தொடர்பில் கருத்து வேறுபாடுகள் இருந்தே வருகின்றன.</p>
இவற்றையும் பார்க்கவும்
<list type="unordered"><item><ref target="https://ta.wikipedia.org/wiki/தீத்தடுப்பு_கோடு">தீத்தடுப்பு கோடு</ref></item>
<item><ref target="https://ta.wikipedia.org/wiki/தீக்காப்பு_விதித்தொகுப்பு">தீக்காப்பு விதித்தொகுப்பு</ref></item>
<item><ref target="https://ta.wikipedia.org/wiki/தீ_அணைப்புச்_சேவை">தீ அணைப்புச் சேவை</ref></item>
<item><ref target="https://ta.wikipedia.org/wiki/முக்கியமான_தீ_அழிவுகள்">முக்கியமான தீ அழிவுகள்</ref></item>
<item><ref target="https://ta.wikipedia.org/wiki/தீக்காப்புப்_பொறியியல்">தீக்காப்புப் பொறியியல்</ref></item></list>
வெளியிணைப்புகள்
<list type="unordered"><item>தீத்தடுப்பு விதிமுறைகளை உருவாக்கும் நிறுவனங்கள்
<list type="unordered"><item><ref target="http://www.nfpa.org/">தேசிய தீத்தடுப்புச் சங்கம்</ref> (NFPA)</item>
<item><ref target="http://www.ulc.ca/">ULC</ref></item>
<item><ref target="http://www.dibt.de">DIBt</ref></item></list></item></list>
</text></body></html>