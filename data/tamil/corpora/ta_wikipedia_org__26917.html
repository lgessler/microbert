<html><body><text id="wikipedia_ta_wikipedia_org__26917.html" ns="0" revid="3386216" sourceurl="https://ta.wikipedia.org/wiki/%E0%AE%95%E0%AE%B0%E0%AF%81%E0%AE%A9%E0%AE%95%E0%AF%81" title="கருனகு" type="wikipedia">கருனகு
<figure><caption>கர்னக் கோயிலின் உட்புறம்</caption></figure>
<figure><caption><ref target="https://ta.wikipedia.org/wiki/அமூன்">அமூன்</ref> கடவுள் கோயில் வளாகத்தின் நுழைவாயிலின் மேற்குப் பக்கத்திலிருந்தான தோற்றம்.</caption></figure>
<figure><caption>கர்னாக் கோயிலின் பெரும் மண்டபம்</caption></figure>
<p><hi rend="bold">கர்னக்</hi> என்பது, <ref target="https://ta.wikipedia.org/wiki/எகிப்து">எகிப்து</ref> நாட்டில் உள்ள ஒரு சிறிய <ref target="https://ta.wikipedia.org/wiki/ஊர்">ஊர்</ref> ஆகும். <ref target="https://ta.wikipedia.org/wiki/நைல்_நதி">நைல் நதியின்</ref> கரையில் அமைந்துள்ள இவ்வூர் <ref target="https://ta.wikipedia.org/wiki/லக்சோர்">லக்சோரில்</ref> இருந்து 2.5 கி.மீ தொலைவில் உள்ளது. மிகப் பழமையான எகிப்தியக் கோயில்கள் அமைந்துள்ளதே இவ்வூர் முக்கியத்துவம் பெறக் காரணமாகும். கர்னக் கோயில் இவ்வூரின் கட்டிடங்கள் அமைந்துள்ள பகுதியிலும் இரண்டு மடங்கு அளவுள்ளதாகும். கர்னாக் ஒரு ஊர் என்பதிலும், ஒரு கோயில் தொகுதியாகவே பெரிதும் அறியப்படுகிறது.<ref target="https://ta.wikipedia.org/wiki/முதற்_பக்கம்#cite_note-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
<p>கர்னாக்கில் <ref target="https://ta.wikipedia.org/wiki/எகிப்தின்_மத்தியகால_இராச்சியம்">மத்தியகால இராச்சியத்தை</ref> (<ref target="https://ta.wikipedia.org/wiki/கிமு">கிமு</ref> 2055 – <ref target="https://ta.wikipedia.org/wiki/கிமு">கிமு</ref> 1650) ஆண்ட <ref target="https://ta.wikipedia.org/wiki/முதலாம்_செனுஸ்ரெத்">முதலாம் செனுஸ்ரெத்</ref> எனும் <ref target="https://ta.wikipedia.org/wiki/பார்வோன்">பார்வோன்</ref> வெள்ளைக் கோயிலை நிறுவினார். கிமு 2050-களில் கட்டப்பட்ட  <ref target="https://ta.wikipedia.org/wiki/அமூன்">அமூன்</ref> மற்றும் <ref target="https://ta.wikipedia.org/wiki/இரா">இரா</ref> கடவுளர்  கோயில்கள் <ref target="https://ta.wikipedia.org/wiki/தாலமி_வம்சம்">தாலமி வம்சம்</ref> வரை (<ref target="https://ta.wikipedia.org/wiki/கிமு">கிமு</ref> 30) நல்ல நிலையில் இருந்தது. பின்னர் சிதிலமைடைந்தது போயிற்று. இது எகிப்தில் உள்ள <ref target="https://ta.wikipedia.org/wiki/உலகப்_பாரம்பரியக்_களம்">உலகப் பாரம்பரியக் களங்களில்</ref> ஒன்றாகும்.<ref target="https://ta.wikipedia.org/wiki/முதற்_பக்கம்#cite_note-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref>இந்நகரத்த்தின் கர்னாக் கோயிலில் பண்டைய எகிப்திய மன்னர்களின் பெயர்கள் கொண்ட <ref target="https://ta.wikipedia.org/wiki/கர்னாக்_மன்னர்கள்_பட்டியல்">கர்னாக் மன்னர்கள் பட்டியல்</ref> அடங்கிய கல்வெட்டு வரிசைகள் கிடைத்துள்ளது. </p>
<p>கர்னக் கோயில் பகுதி ஒரு பாரிய திறந்தவெளி அருங்காட்சியகம் என்பதுடன், உலகின் மிகப் பெரிய பண்டைய சமயம் சார்ந்த இடமாகவும் திகழ்கின்றது. எகிப்தில் <ref target="https://ta.wikipedia.org/wiki/கெய்ரோ">கெய்ரோவுக்கு</ref> அண்மையில் உள்ள <ref target="https://ta.wikipedia.org/wiki/கீசாவின்_மாபெரும்_பிரமிட்">கீசாவின் மாபெரும் பிரமிட்களுக்கு</ref> அடுத்தபடியாக, கூடுதலான <ref target="https://ta.wikipedia.org/wiki/சுற்றுலாப்_பயணி">சுற்றுலாப் பயணிகள்</ref> வருகை தருகின்ற இடமும் இதுவேயாகும்.</p>
<p>இது நான்கு பகுதிகளைக் கொண்டது. இவற்றுள் ஒன்று மட்டுமே சுற்றுலாப் பயணிகளும், பொதுமக்களும் பார்ப்பதற்காக விடப்பட்டுள்ளது. இதுவே முக்கியமான கோயில் பகுதியும், பெரியதும் ஆகும். பெரும்பாலானவர்களுக்கு, கர்னக் என்பது இந்த <ref target="https://ta.wikipedia.org/wiki/அமொன்_ரே_வளாகம்">அமொன் ரே வளாகம்</ref>  மட்டுமே. ஏனைய மூன்று பகுதிகளுக்கு உள்ளும் பொதுமக்கள் உட்செல்ல முடியாது.</p>
<p>மேற்குறிப்பிட்ட நான்கு முக்கிய பகுதிகளையும் சூழவுள்ள மதிலுக்கு வெளியேயும் சில சிறிய கோயில்களும், <ref target="https://ta.wikipedia.org/wiki/ஸ்ஃபிங்ஸ்">ஸ்ஃபிங்ஸ்</ref> எனப்படும் உருவங்களின் வரிசைகளைக் கொண்ட பாதைகளும் காணப்படுகின்றன. இப் பாதைகள், <ref target="https://ta.wikipedia.org/wiki/மூத்_(எகிப்தியக்_கடவுள்)">மூத் வளாகம்</ref> (Precinct of Mut), <ref target="https://ta.wikipedia.org/wiki/அமொன்_ரே_வளாகம்">அமொன் ரே வளாகம்</ref>, <ref target="https://ta.wikipedia.org/wiki/லக்சோர்_கோயில்">லக்சோர் கோயில்</ref> என்பவற்றை இணைக்கின்றன.</p>
<p>கர்னக் பகுதியிலுள்ள கோயில்களின் மிக நீண்ட கால வளர்ச்சியும், பயன்பாடும் அதனை எகிப்தில் உள்ள ஏனைய தொல்லியல் மற்றும் கோயில் களங்களிலிருந்து வேறுபடுத்துகின்றது. இப்பகுதியின் கட்டுமானப் பணிகள் <ref target="https://ta.wikipedia.org/wiki/கிமு">கிமு</ref> 16 ஆம் நூற்றாண்டில் தொடங்கியதாகக் கணிக்கப்பட்டுள்ளதுடன், 30 <ref target="https://ta.wikipedia.org/wiki/பார்வோன்">பார்வோன்கள்</ref> இங்கே கட்டிடங்களைக் கட்டியுள்ளார்கள். இதனால் இக்கட்டிடத் தொகுதி, வேறு எங்கும் காணப்படாத வகையில், பாரிய அளவு கொண்டதாகவும், சிக்கலானதாகவும், பல்வகைமை கொண்டதாகவும் அமைய உதவியது.</p>
<figure><caption> <ref target="https://ta.wikipedia.org/wiki/கர்னாக்_மன்னர்கள்_பட்டியல்">கர்னாக் மன்னர்கள் பட்டியலின்</ref> வரைபடம். வெள்ளை நிறப்பகுதியில் உள்ள மன்னர்கள் பெயர்கள் ஏறக்குறைய சிதைந்துள்ளது அல்லது அழிந்துள்ளது.</caption></figure>
இதனையும் காண்க
<list type="unordered"><item><ref target="https://ta.wikipedia.org/wiki/கர்னாக்_மன்னர்கள்_பட்டியல்">கர்னாக் மன்னர்கள் பட்டியல்</ref></item>
<item><ref target="https://ta.wikipedia.org/wiki/முதலாம்_செனுஸ்ரெத்">முதலாம் செனுஸ்ரெத்</ref></item>
<item><ref target="https://ta.wikipedia.org/wiki/முதலாம்_தூத்மோஸ்">முதலாம் தூத்மோஸ்</ref></item>
<item><ref target="https://ta.wikipedia.org/wiki/அல்-உக்சுர்">அல்-உக்சுர்</ref></item>
<item><ref target="https://ta.wikipedia.org/wiki/மெடிநெத்_அபு_மன்னர்கள்_பட்டியல்">மெடிநெத் அபு மன்னர்கள் பட்டியல்</ref></item></list>
</text></body></html>