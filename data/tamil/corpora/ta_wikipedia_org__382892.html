<html><body><text id="wikipedia_ta_wikipedia_org__382892.html" ns="0" revid="3240036" sourceurl="https://ta.wikipedia.org/wiki/%E0%AE%95%E0%AE%BF%E0%AE%B0%E0%AE%BE%E0%AE%AE_%E0%AE%95%E0%AE%A3%E0%AE%95%E0%AF%8D%E0%AE%95%E0%AF%81%E0%AE%95%E0%AE%B3%E0%AF%8D" title="கிராம கணக்குகள்" type="wikipedia">கிராம கணக்குகள்<p><hi rend="bold">கிராம கணக்குகள்</hi>, <ref target="https://ta.wikipedia.org/wiki/தமிழ்நாடு_அரசு">தமிழ்நாடு அரசின்</ref> <ref target="https://ta.wikipedia.org/wiki/வருவாய்_துறை">வருவாய் துறையின்</ref> கீழ் உள்ள <ref target="https://ta.wikipedia.org/wiki/வருவாய்_கிராமம்">வருவாய் கிராமங்கள்</ref> தொடர்பான 24  வகையான கிராமக் கணக்குகளைப் பராமரிப்பது <ref target="https://ta.wikipedia.org/wiki/கிராம_நிர்வாக_அலுவலர்">கிராம நிர்வாக அலுவலர்</ref> ஆவார். <ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>பசலி ஆண்டில் (1, சூலை முதல் 30, சூன்), சூன் 30ம் தேதிக்குள் நடைபெறும் <ref target="https://ta.wikipedia.org/wiki/ஜமாபந்தி">ஜமாபந்தி</ref> அன்று கிராம நிர்வாக அலுவலர் பராமரித்த 
24 வகையான கிராமக் கணக்குகளை  சரக <ref target="https://ta.wikipedia.org/wiki/வருவாய்_ஆய்வாளர்">வருவாய் ஆய்வாளர்</ref>, <ref target="https://ta.wikipedia.org/wiki/மண்டல_துணை_வட்டாட்சியர்">மண்டல துணை வட்டாட்சியர்</ref> மற்றும் <ref target="https://ta.wikipedia.org/wiki/வட்டாட்சியர்">வட்டாட்சியர்</ref> போன்றோர் தணிக்கை செய்வர்.</p>
கிராம கணக்குப் பதிவேடுகள்
<p><ref target="https://ta.wikipedia.org/wiki/கிராம_நிர்வாக_அலுவலர்">கிராம நிர்வாக அலுவலர்</ref> பராமரிக்க வேண்டிய 24 கிராமக் கணக்குப் பதிவேடுகள்:</p>
<list type="unordered"><item>கிராம <hi rend="bold">அ பதிவேடு</hi> - நிலையான அடிப்படையான இப்பதிவேடு கிராமத்தைப் பற்றிய <hi rend="italic">புல எண்</hi>  வாரியான விவரங்களை கொண்டதாகும்.</item></list>
<list type="unordered"><item>சாகுபடி கணக்கு  எண் 1 -  இக்கணக்கு ஒவ்வொரு மாதமும் பயிர்வாரியாக பிரிக்கப்பட்டு புல எண், உட்பிரிவு விவரங்களுடன் சாகுபடியை காட்டும் கணக்காகும்.</item></list>
<list type="unordered"><item><hi rend="bold">அடங்கல்</hi> கணக்குப் பதிவேடு  -  ஒரு கிராமத்தில் உள்ள  நிலத்தைப் பற்றிய அனைத்து விவரங்களையும் உள்ளடக்கி பின்வருமாறு மூன்று பகுதிகளாக பிரித்து பசலி ஆண்டுதோறும் எழுதப்பட வேண்டிய  பதிவேடாகும். இக்கணக்கு நீர்ப்பாசன ஆதாரங்கள் வாரியாகவும், நில பாகுபாடு வாரியாகவும் புல வாரியாகவும் எழுதப்பட வேண்டும்.</item></list>
<list type="unordered"><item>கிராம கணக்கு எண்:2 சி - கிராமத்தில் அரசு நிலங்கள் மற்றும் தனியாருக்கு  நீண்டகால குத்தகைக்கு விடப்பட்ட நிலங்கள் ஆகியவற்றில் உள்ள பலன் தரும் மரங்களை காட்டும் பதிவேடாகும்.  அரசு தோப்புகள், பொது உபயோகத்திற்கு விடப்பட்ட தனியார் தோப்புகள் , அரசால் வரி விதிக்கப்பட்டு ஆங்காங்கே சிதறி கிடக்கும் மரங்கள், <ref target="https://ta.wikipedia.org/wiki/ஊராட்சி">ஊராட்சி</ref> அல்லது <ref target="https://ta.wikipedia.org/wiki/பேரூராட்சி">பேரூராட்சி</ref> போன்ற உள்ளாட்சி அமைப்புகளிடம் ஒப்படைக்கப்பட்ட புறம்போக்கில் உள்ள மரங்கள் என இக்கணக்கு நான்கு பிரிவுகளாகக் கொண்டிருக்கும்.</item></list>
<list type="unordered"><item>கிராம கணக்கு எண் 2டி - பாசன திட்டங்களின் கீழ் பாசன வசதி செய்யப்பட்ட நிலப்பரப்பினைக் காட்டும் பதிவேடு இக்கணக்கு அடங்கலில் உள்ள பதிவுகளைக் கொண்டு தயாரிக்கப்பட வேண்டும். இக்கணக்கு இரு பிரிவுகளாக எழுதப்பட வேண்டும். முதல் பிரிவு ஆற்றுப்பாசனம் மற்றும் ஏரி பாசனங்களைக் கொண்டது.</item></list>
<list type="unordered"><item>தரிசு நிலங்கள் பதிவேடு ( 2எப் கணக்கு) - ஒவ்வொரு பசலி ஆண்டிலும் சாகுபடி செய்யக் கூடிய நிலங்கள், சாகுபடி செய்யாது விடப்படும் மற்றும் வேறு வகையாக உபயோகப்படுத்தப்படும் நிலங்களின் பரப்பினை காட்டும் வருடாந்திர கணக்காகும்.  இப்பதிவேடு அடங்கலில் கலம் 18(அ)ல் குறிக்கப்பட்டுள்ள விவரங்களைக் கொண்டு எழுதப்பட வேண்டும்.</item></list>
<list type="unordered"><item>கிராம கணக்கு எண்: 3 (<hi rend="bold">பட்டா மாறுதல்</hi>)  - நிலங்களின்  உரிமையை விட்டு விடுதல், நில ஒப்படை, பட்டா பெயர் மாற்றம் போன்ற விவரங்கள் கொண்டிருக்கும் வருடாந்திர பதிவேடாகும்.</item></list>
<list type="unordered"><item>கிராம கணக்கு எண்:  5 - நிலவரி  தள்ளுபடி கணக்குகளைக் காட்டும் வருடாந்திர பதிவேடாகும்.</item></list>
<list type="unordered"><item>கிராம கணக்கு எண்: 6 (தண்ணீர் தீர்வைப் பட்டி) –  சாகுபடி பரப்பைக்  கொண்டு தண்னீர்த்  தீர்வை கணக்கிடும் பதிவேடாகும்.</item></list>
<list type="unordered"><item>கிராம கணக்கு எண்:7 -  ஒவ்வொரு கிராமத்திலும் நடந்த  <ref target="https://ta.wikipedia.org/wiki/ஆக்ரமணம்">ஆக்ரமணம்</ref> மற்றும் நீண்டகால / குறுகிய கால குத்தகைகள் முதலான அரசுக்கு வரவேண்டிய பல்வேறு வருவாய் இனங்கள் குறித்து எழுதப்படும் வருடாந்திர பதிவேடாகும்.</item></list>
<list type="unordered"><item>கிராம கணக்கு எண்:10 பிரிவு ஐ (<hi rend="bold">சிட்டா</hi> பதிவேடு). -  கிராம நிலங்களின் பட்டாதாரர் வாரியாக கைப்பற்றில் உள்ள நஞ்சை,புஞ்சை மானாவாரி நிலங்களையும் அதற்கான தீர்வையினையும் காட்டும் பதிவேடாகும்.   மேலும் சிட்டாவில் <ref target="https://ta.wikipedia.org/wiki/பட்டியல்_சாதியினரும்_பட்டியல்_பழங்குடியினரும்">பட்டியல்  வகுப்பைச்</ref> சேர்ந்த பட்டாதாரர்களின் பெயரை சிகப்பு மையினால் எழுதப்பட வேண்டும்.</item></list>
<list type="unordered"><item>கிராம கணக்கு எண்:10ஏ. - இக்கணக்கு சாதாரணமாக <hi rend="italic">வாரிசுப்பட்டி</hi>  என குறிப்பிடப்படும் இறந்து போன பட்டாதாரர்களின் பெயரினையும் மேற்படி பட்டா நிலங்கள் வாரிசு முறையில் மாற்றப்பட வேண்டிய நபர்களின் பெயரினையும் காண்பிக்கும் மாதாந்திர கணக்காகும்.</item></list>
<list type="unordered"><item>கிராம கணக்கு எண் :10சி -  <hi rend="bold">பட்டா மாறுதல்</hi> தொடர்பாக கிராம நிர்வாக அலுவலர்களுக்கு வட்ட அலுவலகத்திலிருந்து வரப்பெறும்  மனுக்கள், வாரிசுப் பட்டிகள், அனுபோக பட்டிகள் ஆகியவற்றை காண்பிக்கும் வருடாந்திர கணக்காகும்.</item></list>
<list type="unordered"><item>கிராம கணக்கு எண்:11 - இது ஒவ்வொரு பட்டாதாரருக்கு அளிக்கப்படும் <hi rend="bold">பட்டா</hi> படிவமாகும், இது கிராம கணக்கு எண். 10(1) சிட்டாவின் தூய நகல் ஆகும்.</item></list>
<list type="unordered"><item>கிராம கணக்கு எண்: 12 -  இக்கணக்கு கிராமம் முழுமைக்கும் ஒரு பசலி ஆண்டிற்குரிய மொத்த நிலவரி கேட்புத் தொகையைக் காட்டும் வருடாந்திர பதிவேடாகும்.   அரசுக்கு சொந்தமான மரங்களின் வருடாந்திர மகசூல் ஏலத் தொகை, பாசிக்குத்தகை ஆகியவற்றையும் குறிக்க வேண்டும்.</item></list>
<list type="unordered"><item>கிராம கணக்கு எண்:19 -  பிறப்பு பதிவேடு,  இறந்து பிறத்தலுக்கான பதிவேடு, இறப்புப் பதிவேடுகளை சனவரி தொடக்கம் முதல் டிசம்பர் இறுதி முடிய ஒவ்வொரு ஆண்டும் பராமரிக்கப்பட வேண்டியது.</item></list>
<list type="unordered"><item>கிராம கணக்கு எண்: 19 பிரிவு III -  இப்பதிவேட்டில் கிராமத்தில் உள்ள கால்நடைகள், இயற்கை மரணம் நீங்கலாக கால் நடைகள் வியாதியாலோ, விஷக்கடி, கொடிய விலங்குகள் அடித்து கொல்லுதல் போன்ற காரணங்களினால் ஏற்படும் மரணங்கள் குறித்த விவரங்கள் இப்பதிவேட்டில் பதியப்பட வேண்டும்.</item></list>
<list type="unordered"><item>கிராம கணக்கு எண்: 19 டி - அம்மை குத்தப்பட்டு பாதுகாப்பு பெற்றிராத குழந்தைகள் பற்றிய விவரங்களைக் காட்டும் பதிவேடாகும்.</item></list>
<list type="unordered"><item>கிராம கணக்கு எண்:  20 – மழைக் கணக்குப் பதிவேடு - கிராமத்தில் பெய்யும் மழை குறித்து ஒவ்வொரு ஆண்டும் ஏப்ரல் முதல் தேதி துவங்கி அடுத்த ஆண்டு மார்ச் மாதம் முடிய எழுதி பராமரிக்கப்படும் மழைக் கணக்கு  பதிவேடாகும்.</item></list>
<list type="unordered"><item>கிராம கணக்கு எண்:  21 - 5 ஆண்டுகளுக்கொருமுறை எடுக்கப்படும் கால்நடைகள் விவசாய கால்நடைகள் மற்றும் விவசாயக் கருவிகளின் எண்ணிக்கையைக் காட்டும் பதிவேடு.</item></list>
<list type="unordered"><item>கிராம கணக்கு எண்:  24 -  கனிமப் பதிவேடு - கிராமத்தில் வெட்டி எடுக்கும் கனிம வளங்கள் பற்றிய விவரங்கள் குறித்து ஒவ்வொரு ஆண்டும் ஜனவரி முதல் டிசம்பர் மாதம் முடிய ஒராண்டிற்கு எழுதப்பட வேண்டிய கணக்கு ஆகும்.</item></list>
இதனையும் காண்க
<list type="unordered"><item><ref target="https://ta.wikipedia.org/wiki/வருவாய்_கிராமம்">வருவாய் கிராமம்</ref></item>
<item><ref target="https://ta.wikipedia.org/wiki/கிராம_நிர்வாக_அலுவலர்">கிராம நிர்வாக அலுவலர்</ref></item>
<item><ref target="https://ta.wikipedia.org/wiki/ஜமாபந்தி">ஜமாபந்தி</ref></item>
<item><ref target="https://ta.wikipedia.org/wiki/ஆக்ரமணம்">ஆக்ரமணம்</ref></item>
<item><ref target="https://ta.wikipedia.org/wiki/பஞ்சமி_நிலம்">பஞ்சமி நிலம்</ref></item></list>
மேற்கோள்கள்

<list type="unordered"><item><ref target="http://revenue.tn.nic.in/books/village-accounts-tamil-index.htm">http://revenue.tn.nic.in/books/village-accounts-tamil-index.htm</ref> <ref target="https://web.archive.org/web/20170904232714/http://revenue.tn.nic.in/books/village-accounts-tamil-index.htm">பரணிடப்பட்டது</ref> 2017-09-04 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>