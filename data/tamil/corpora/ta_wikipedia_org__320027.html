<html><body><text id="wikipedia_ta_wikipedia_org__320027.html" ns="0" revid="3105531" sourceurl="https://ta.wikipedia.org/wiki/%E0%AE%8E%E0%AE%A4%E0%AF%81_%E0%AE%A8%E0%AE%BF%E0%AE%9C%E0%AE%AE%E0%AF%8D" title="எது நிஜம்" type="wikipedia">எது நிஜம்
<p><hi rend="bold">எது நிஜம்</hi> <ref target="https://ta.wikipedia.org/wiki/தமிழ்த்_திரைப்படங்களின்_பட்டியல்,_1956">1956</ref> ஆம் ஆண்டு வெளியான ஒரு இந்திய தமிழ்த் திரைப்படமாகும். <ref target="https://ta.wikipedia.org/wiki/வீணை">வீணைக்</ref> கலைஞரும் திரைப்பட இயக்குநருமான <ref target="https://ta.wikipedia.org/wiki/எஸ்._பாலச்சந்தர்">எஸ். பாலச்சந்தர்</ref> இயக்கத்தில் உருவான இத்திரைப்படத்தில் <ref target="https://ta.wikipedia.org/wiki/நாகபூசணம்_(நடிகர்)">நாகபூஷணம்</ref>, <ref target="https://ta.wikipedia.org/wiki/சௌகார்_ஜானகி">சௌகார் ஜானகி</ref> ஆகியோர் முக்கிய பாத்திரங்களில் நடித்திருந்தார்கள். இத்திரைப்படம் <ref target="https://ta.wikipedia.org/wiki/தெலுங்கு_மொழி">தெலுங்கு மொழியில்</ref> <hi rend="italic">எதி நிஜம்</hi>  (ఏది నిజం) என்ற பெயரில் தயாரிக்கப்பட்டு, தமிழுக்கு மொழிமாற்றம் செய்யப்பட்டது.<ref target="https://ta.wikipedia.org/wiki/முதற்_பக்கம்#cite_note-book-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref> இத்தாலியத் திரைப்படமான  <hi rend="italic">Puzitor</hi> என்ற படத்தின் கதையைத் தழுவி இத்திரைப்படம் உருவாக்கப்பட்டிருந்தது.</p>
திரைக்கதைச் சுருக்கம்
<p>ஒரு கிராம முன்சீப்பின் அக்கிரமத்தையும், அதிகாரத்தையும் மூலமாகக் கொண்டது இத்திரைக்கதை. கோதண்டன் ஒரு கிராமத் தொழிலாளி. அவனது மனைவி லட்சுமி. அந்தக் கிராமத்தின் முன்சீப் ஒரு தீயவன். அவன் லட்சுமியை அடைய பல வழிகளைக் கையாளுகிறான். கிராமத்திலுள்ள நாட்டு வைத்தியர், கிராம பூஜாரி மற்றும் சிலரும் அந்த முன்சீப்புக்கு உதவுகிறார்கள். கோதண்டனின் நண்பனான திருப்பதி வெளிப்படையாக முன்சீப்பை எதிர்க்கிறான். முன்சீப்பின் பல தில்லுமுல்லுகளை அம்பலமாக்குகிறான். இதனால் ஆத்திரமுற்ற முன்சீப், திருப்பதியை கொலை செய்வித்து பழியை கோதண்டன் மீது சுமத்திவிடுகிறான். இதனால் கோதண்டன் சிறைக்குச் செல்கிறான். சிறையிலிருந்து மீண்டு வந்த கோதண்டனுக்கு உண்மைகள் தெரிய வருகிறது. அவன் முன்சீப்பை தாக்குகிறான். காட்டில் ஒளிந்து கொண்டிருக்கும் கோதண்டனை போலீசார் கைது செய்கிறார்கள். கோதண்டன் எது நிஜம் என்பதை எப்படி நிலைநாட்டுகிறான் என்பதே மீதிக்கதையாகும்.</p>
நடிகர்கள்
<list type="unordered"><item><ref target="https://ta.wikipedia.org/wiki/நாகபூசணம்_(நடிகர்)">நாகபூஷணம்</ref> - கோதண்டன்</item>
<item><ref target="https://ta.wikipedia.org/wiki/சௌகார்_ஜானகி">சௌகார் ஜானகி</ref> - <hi rend="italic">லட்சுமி</hi></item>
<item>கும்மடி வெங்கடேஸ்வர ராவ் - முன்சீப்</item>
<item>ரமணா ரெட்டி - <hi rend="italic">நாட்டு வைத்தியர்</hi></item>
<item>ஜகோ ராவ் - <hi rend="italic">திருப்பதி</hi></item>
<item>வேங்கட சுப்பையா - பூஜாரி</item></list>
<p>நடனம்</p>
<list type="unordered"><item>ஈ. வி. சரோஜா</item>
<item>மாடி லட்சுமி</item></list>
பாடல்கள்
<p>திரைப்படத்துக்கு இசையமைத்தவர் <ref target="https://ta.wikipedia.org/wiki/மாஸ்டர்_வேணு">மாஸ்டர் வேணு</ref>. பாடல்களை <ref target="https://ta.wikipedia.org/wiki/கு._மா._பாலசுப்பிரமணியம்">கு. மா. பாலசுப்பிரமணியம்</ref>, <ref target="https://ta.wikipedia.org/wiki/கு._சா._கிருஷ்ணமூர்த்தி">கு. சா. கிருஷ்ணமூர்த்தி</ref> ஆகியோர் எழுதினார்கள். <ref target="https://ta.wikipedia.org/wiki/சீர்காழி_கோவிந்தராஜன்">சீர்காழி கோவிந்தராஜன்</ref>, <ref target="https://ta.wikipedia.org/wiki/ஜிக்கி">ஜிக்கி</ref>, <ref target="https://ta.wikipedia.org/wiki/என்._எல்._கானசரஸ்வதி">என். எல். கானசரஸ்வதி</ref>, வி. ஜே. வர்மா, மாதவப்பள்ளி சத்யம் ஆகியோர் பின்னணி பாடியுள்ளனர். படத்தின் ஆரம்பத்தில் வரும் சீர்காழி கோவிந்தராஜன் குழுவினர் பாடிய <hi rend="italic">எது நிஜம்</hi> என்ற பாடலும், <hi rend="italic">ஜோரான ஜோடி மாமா, சோறுண்ண வாங்க</hi> என்ற ஜிக்கி பாடிய பாடலும் பிரபலமானவை.</p>
உசாத்துணை
<p><ref target="https://upload.wikimedia.org/wikipedia/commons/thumb/e/e7/%E0%AE%AA%E0%AE%95%E0%AF%81%E0%AE%A4%E0%AF%8D%E0%AE%A4%E0%AE%B1%E0%AE%BF%E0%AE%B5%E0%AF%81_%281956%29.pdf/page85-1024px-%E0%AE%AA%E0%AE%95%E0%AF%81%E0%AE%A4%E0%AF%8D%E0%AE%A4%E0%AE%B1%E0%AE%BF%E0%AE%B5%E0%AF%81_%281956%29.pdf.jpg"><hi rend="italic">பகுத்தறிவு - கலைக்கூடம்</hi></ref>.21 செப்டம்பர் 1956.<ref target="https://upload.wikimedia.org/wikipedia/commons/thumb/e/e7/%E0%AE%AA%E0%AE%95%E0%AF%81%E0%AE%A4%E0%AF%8D%E0%AE%A4%E0%AE%B1%E0%AE%BF%E0%AE%B5%E0%AF%81_%281956%29.pdf/page85-1024px-%E0%AE%AA%E0%AE%95%E0%AF%81%E0%AE%A4%E0%AF%8D%E0%AE%A4%E0%AE%B1%E0%AE%BF%E0%AE%B5%E0%AF%81_%281956%29.pdf.jpg">https://upload.wikimedia.org/wikipedia/commons/thumb/e/e7/%E0%AE%AA%E0%AE%95%E0%AF%81%E0%AE%A4%E0%AF%8D%E0%AE%A4%E0%AE%B1%E0%AE%BF%E0%AE%B5%E0%AF%81_%281956%29.pdf/page85-1024px-%E0%AE%AA%E0%AE%95%E0%AF%81%E0%AE%A4%E0%AF%8D%E0%AE%A4%E0%AE%B1%E0%AE%BF%E0%AE%B5%E0%AF%81_%281956%29.pdf.jpg</ref>.பார்த்த நாள்: 06 டிசம்பர் 2016.</p>


வெளி இணைப்புக்கள்
<list type="unordered"><item><ref target="https://ta.wikipedia.org/wiki/ஐ.எம்.டி.பி_இணையத்தளம்">இணையதள திரைப்பட தரவுத்தளத்தில்</ref><ref target="http://www.imdb.com/title/tt0315539/"><hi rend="italic">முதற் பக்கம்</hi> </ref></item></list>
</text></body></html>