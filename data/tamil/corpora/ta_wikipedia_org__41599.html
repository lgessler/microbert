<html><body><text id="wikipedia_ta_wikipedia_org__41599.html" ns="0" revid="2926012" sourceurl="https://ta.wikipedia.org/wiki/%E0%AE%89%E0%AE%B0%E0%AF%81%E0%AE%B5%E0%AE%BE%E0%AE%A3%E0%AF%8D%E0%AE%9F%E0%AE%BE" title="உருவாண்டா" type="wikipedia">உருவாண்டா
<p><hi rend="bold">உருவாண்டா குடியரசு</hi> <ref target="https://ta.wikipedia.org/wiki/ஆப்பிரிக்கா">ஆப்பிரிக்காவின்</ref> நடுப் பகுதியில் அமைந்துள்ள ஒரு நாடாகும். இதன் எல்லைகளில் <ref target="https://ta.wikipedia.org/wiki/தான்சானியா">தான்சானியா</ref>, <ref target="https://ta.wikipedia.org/wiki/உகாண்டா">உகாண்டா</ref>, <ref target="https://ta.wikipedia.org/wiki/புருண்டி">புருண்டி</ref>,  மற்றும் <ref target="https://ta.wikipedia.org/wiki/காங்கோ_மக்களாட்சிக்_குடியரசு">காங்கோ மக்களாட்சிக் குடியரசு</ref> ஆகிய நாடுகள் உள்ளன. <ref target="https://ta.wikipedia.org/wiki/1994">1994ல்</ref> இந்நாட்டில் நடந்த படுகொலைகளில் 5 <ref target="https://ta.wikipedia.org/wiki/லட்சம்">இலட்சத்துக்கு</ref> மேல் உருவாண்டா மக்கள் கொல்லப்பட்டனர். இது <ref target="https://ta.wikipedia.org/wiki/உருவாண்டா_இனப்படுகொலை">உருவாண்டாப் படுகொலை</ref> என அறியப்படுகிறது.</p>
பாலினச் சமத்துவம்
<p>நாடாளுமன்றங்களுக்கு இடையேயான ஒன்றியத்தின் 2013ஆம் வருட  ஆய்வறிக்கையின்படி, சர்வதேச அளவில் அரசியல் பாலினச் சமத்துவத்தில் உருவாண்டா முதலிடம்  வகிக்கிறது .மொத்த நாடாளுமன்ற உறுப்பினர்கள் 80 பேரில் 45 பேர் பெண்கள்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
புவியியல்
<figure><caption>நைல் நதியின் பேற்பகுதியில் அமைந்துள்ள ககேரா மற்றும் ருவுபு ஆறுகள்.</caption></figure>
<p>உருவாண்டா 26,338 சதுர கிலோமீற்றர்ர் (10,169 சதுர மைல்) பரப்பளவைக் கொண்டுள்ளதுடன், உலக நாடுகளில் பரப்பளவு அடிப்படையில் 149 ஆவது இடத்தை வகிக்கின்றது.<ref target="https://ta.wikipedia.org/wiki/முதற்_பக்கம்#cite_note-FOOTNOTECIA_(II)-2">[2]</ref> இது <ref target="https://ta.wikipedia.org/wiki/புருண்டி">புருண்டி</ref>, <ref target="https://ta.wikipedia.org/wiki/எயிட்டி">எயிட்டி</ref> மற்றும் <ref target="https://ta.wikipedia.org/wiki/அல்பேனியா">அல்பேனியா</ref> ஆகிய நாடுகளுடன் ஒப்பிடக்கூடிய அளவில் இருக்கின்றது.<ref target="https://ta.wikipedia.org/wiki/முதற்_பக்கம்#cite_note-FOOTNOTECIA_(I)-3">[3]</ref><ref target="https://ta.wikipedia.org/wiki/முதற்_பக்கம்#cite_note-FOOTNOTERichards1994-4">[4]</ref> நாடு முழுவதும் உயரமான பகுதியிலேயே அமைந்துள்ளது. இதன் மிகத்தாழ்வான இடம் கடல் மட்டத்திலிருந்து 950 மீற்றர் (3,117 அடி) உயரத்திலுள்ள <hi rend="italic">ருசிசி ஆறு (Rusizi River)</hi> ஆகும்.<ref target="https://ta.wikipedia.org/wiki/முதற்_பக்கம்#cite_note-FOOTNOTECIA_(I)-3">[3]</ref> உருவாண்டா ஆபிரிக்காவின் மத்திய/கிழக்குப் பிரதேசத்தில் அமைந்துள்ளது. உருவாண்டாவின் மேற்குத் திசையில் <ref target="https://ta.wikipedia.org/wiki/காங்கோ_மக்களாட்சிக்_குடியரசு">காங்கோ மக்களாட்சிக் குடியரசும்</ref>, வடக்குத் திசையில் <ref target="https://ta.wikipedia.org/wiki/உகண்டா">உகண்டாவும்</ref>, கிழக்குத் திசையில் <ref target="https://ta.wikipedia.org/wiki/தான்சானியா">தான்சானியாவும்</ref>, தெற்குத் திசையில் <ref target="https://ta.wikipedia.org/wiki/புருண்டி">புருண்டியும்</ref> அமைந்துள்ளன.<ref target="https://ta.wikipedia.org/wiki/முதற்_பக்கம்#cite_note-FOOTNOTECIA_(I)-3">[3]</ref> உருவாண்டா <ref target="https://ta.wikipedia.org/wiki/மத்திய_கோடு">மத்திய கோட்டிற்கு</ref> சில பாகைகள் தெற்காக அமைந்துள்ளதுடன் இது நான்குதிசையிலும் <ref target="https://ta.wikipedia.org/wiki/நிலம்_சூழ்_நாடு">நிலம் சூழ்ந்த நாடாக</ref> உள்ளது.<ref target="https://ta.wikipedia.org/wiki/முதற்_பக்கம்#cite_note-FOOTNOTEDepartment_of_State_(III)2012-5">[5]</ref> உருவாண்டாவின் தலைநகரமான <ref target="https://ta.wikipedia.org/wiki/கிகாலி">கிகாலி</ref> நகரம் நாட்டின் நடுப்பகுதிக்கு அண்மையில் அமைந்துள்ளது.<ref target="https://ta.wikipedia.org/wiki/முதற்_பக்கம்#cite_note-FOOTNOTEEncyclopædia_Britannica2010-6">[6]</ref></p>
<p>பிரதான ஆறுகளான கொங்கோ மற்றும் நைல் ஆகியவற்றின் <ref target="https://ta.wikipedia.org/wiki/நீரேந்து_பிரதேசம்">நீரேந்து பிரதேசங்கள்</ref> உருவாண்டாவினூடாக வடக்கிலிருந்து தெற்காகச் செல்வதுடன், நாட்டின் பரப்பளவில் கிட்டத்தட்ட 80% ஆனது நைல் நதியைச் சார்ந்துள்ளதுடன், 20% ஆனது ருசிசி ஆறு மற்றும் <ref target="https://ta.wikipedia.org/wiki/தங்கனிக்கா_ஏரி">தங்கனிக்கா ஏரி</ref> என்பவற்றினூடாக கொங்கோ நதியைச் சார்ந்துள்ளது.<ref target="https://ta.wikipedia.org/wiki/முதற்_பக்கம்#cite_note-FOOTNOTENile_Basin_Initiative2010-7">[7]</ref> உருவாண்டாவின் நீளமான நதி  <hi rend="italic">நயபரொங்கோ (Nyabarongo)</hi> எனும் நதி ஆகும். நயபர்னோகோ நதி முடிவில் விக்டோரியா ஏரியிலேயே சென்று முடிகிறது. உருவாண்டா பற்பல ஏரிகளைக் கொண்டுள்ளது, வற்றுள் மிகவும் பெரிய ஏரி <hi rend="italic">கிவு ஏரி (Lake Kivu) என்பதாகும். கிவு ஏரியானது உலகிலுள்ள ஆழமான இருபது ஏரிகளுள் ஒன்றாகும். </hi>புரேரா (Burera)<hi rend="italic">, </hi>ருஹொண்டொ (Ruhondo)<hi rend="italic">, </hi>முகசி (Muhazi)<hi rend="italic">, </hi>ருவெரு (Rweru), மற்றும் <hi rend="italic">இஹெமா (Ihema)</hi> எனு சில ஏரிகளும் இங்குள்ள வேறு சில மிகப் பெரிய ஏரிகளாகும்.</p>
<p>உருவாண்டா நாட்டின் மத்திய பிரதேசத்தில் பற்பல மலைகள் காணப்படுகின்றன. உருவாண்டா நாட்டின் வட மேற்குத் திசையில் பற்பல சிகரங்களை <hi rend="italic">விருங்கா (Virunga)</hi> எனும் எரிமலைத் தொடரில் காணக்கூடியதாக உள்ளது.</p>
<p>உருவாண்டா நாட்டினுடைய அதி உயர் புள்ளி 4,507 மீற்றர்கள் ஆகும்.</p>

பொருளாதாரம்
<p>உருவாண்டாவின் பொருளாதாரம் 1994 ஆம் ஆண்டு இனப்படுகொலையின் போது பெருமளவிலான உயிரிழப்புக்கள் நிகழ்ந்தமையால் பெரிதும் தாக்கத்திற்குள்ளானது. இதன் போது உட்கட்டமைப்பு வசதிகள் சீர்குலைந்ததுடன், முக்கிய பணப்பயிர்கள் உதாசீனம் செய்யப்பட்டன.</p>
<p>உருவாண்டாவின் சுற்றுலா வருமானத்தில் 70%  அந்நாட்டின் மலைக் <ref target="https://ta.wikipedia.org/wiki/கொரில்லா">கொரில்லாக்களை</ref> பார்க்க வரும் சுற்றுலாப் பயணிகள் மூலம் கிடைக்கிறது.<ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
மக்கள் வகைப்பாடு
<figure><caption>கிராமத்துச் சிறுவர்கள்</caption></figure>
<p>2012 ஆம் ஆண்டில், உருவாண்டாவின் மக்கள்தொகை 11,689,696 ஆகக் கணக்கிடப்பட்டது.<ref target="https://ta.wikipedia.org/wiki/முதற்_பக்கம்#cite_note-FOOTNOTECIA_(I)-3">[3]</ref> இங்கு மக்களில் பெரும்பாலானோர் இளையோர்களாக உள்ளதுடன்: கணக்கெடுப்பின்படி 42.7% ஆனோர் 15 வயதிற்குக் கீழ்ப்பட்டவர்களாகவும், 97.5% ஆனோர் 65 வயதிற்குக் கீழ்ப்பட்டவர்களாகவும் உள்ளனர். இங்கு வருடாந்தப் பிறப்பு விகிதம் 1,000 பேருக்கு 40.2 பிறப்புகள் என மதிப்பிடப்பட்டுள்ளதுடன் வருடாந்தப் இறப்பு விகிதம் 1,000 பேருக்கு 14.9 இறப்புகளாக உள்ளது.<ref target="https://ta.wikipedia.org/wiki/முதற்_பக்கம்#cite_note-FOOTNOTECIA_(I)-3">[3]</ref> இங்கு ஆயுட்கால எதிர்பார்ப்பு 58,02 வருடங்களாக உள்ளது (பெண்களுக்கு 59.52 வருடங்கள் மற்றும் ஆண்களுக்கு 56.57 வருடங்கள்), இதுவே 221 நாடுகள் மற்றும் பிரதேசங்களில் 30 ஆவது மிகக் குறைந்ததாக உள்ளது.<ref target="https://ta.wikipedia.org/wiki/முதற்_பக்கம்#cite_note-FOOTNOTECIA_(I)-3">[3]</ref><ref target="https://ta.wikipedia.org/wiki/முதற்_பக்கம்#cite_note-FOOTNOTECIA_(III)2011-9">[9]</ref> இந்நாட்டின் பாலின விகிதம் ஒப்பீட்டளவில் கூடியதாக இல்லை.<ref target="https://ta.wikipedia.org/wiki/முதற்_பக்கம்#cite_note-FOOTNOTECIA_(I)-3">[3]</ref></p>
</text></body></html>