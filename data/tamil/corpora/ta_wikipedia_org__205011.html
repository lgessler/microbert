<html><body><text id="wikipedia_ta_wikipedia_org__205011.html" ns="0" revid="3244078" sourceurl="https://ta.wikipedia.org/wiki/%E0%AE%9A%E0%AE%BF%E0%AE%A4%E0%AE%AE%E0%AF%8D%E0%AE%AA%E0%AE%B0%E0%AE%AE%E0%AF%8D_%E0%AE%A4%E0%AE%BF%E0%AE%B2%E0%AF%8D%E0%AE%B2%E0%AF%88_%E0%AE%A8%E0%AE%9F%E0%AE%B0%E0%AE%BE%E0%AE%9C%E0%AE%B0%E0%AF%8D_%E0%AE%A4%E0%AE%BF%E0%AE%B0%E0%AF%81%E0%AE%95%E0%AF%8D%E0%AE%95%E0%AF%8B%E0%AE%AF%E0%AE%BF%E0%AE%B2%E0%AF%8D" title="சிதம்பரம் தில்லை நடராஜர் திருக்கோயில்" type="wikipedia">சிதம்பரம் தில்லை நடராஜர் திருக்கோயில்

<p><hi rend="bold">சிதம்பரம் தில்லை நடராஜர் </hi> கோயில் சமயக்குரவர் நால்வரால் பாடல் பெற்ற <ref target="https://ta.wikipedia.org/wiki/சிவன்">சிவத்தலமாகும்</ref>. இத்திருத்தலம்   <ref target="https://ta.wikipedia.org/wiki/சிதம்பரம்"> சிதம்பரம் வட்டத்தில்</ref> அமைந்துள்ளது. சேந்தனார் அருள் பெற்றதும், மாணிக்கவாசகர், வியாக்ரபாதர், பதஞ்சலி, உபமன்யு, வியாசர், திருநீலகண்டர், திருநாளைப்போவார், கணம்புல்லநாயனார் முக்தி பெற்ற தலமாகும். பஞ்சபூத தலங்களுள் இது 'ஆகாயத் ' தலம்.
பஞ்சசபைகளுள் இது கனகசபை, பொற்சபை, சிற்சபை ஆகும். தேவாரப்பாடல் பெற்ற காவிரி வட கரைத்தலங்களில் இத்தலம் <ref target="https://ta.wikipedia.org/wiki/1">முதலாவது</ref> <ref target="https://ta.wikipedia.org/wiki/சிவன்">சிவதலமாகும்</ref>.</p>
தல வரலாறு
<p>'கோயில்' என்று பொதுவாக வழங்கினாலே சைவத்தில் சிதம்பரம் நடராசப் பெருமானின் கோயிலைத்தான் குறிக்கும். ஊர்ப்பெயர் தில்லை; கோயிலின் பெயர் சிதம்பரம், இன்று ஊர்ப்பெயர் வழக்கில் மறைந்து, கோயிலின் பெயரே ஊர்ப் பெயராக வழங்கி வருகிறது.</p>
<p>தில்லை மரங்கள் அடர்ந்த காடாக இருந்தமையால் தில்லைவனம் என்று பெயர் பெற்றது. (இம்மரங்கள் தற்போது சிதம்பரத்தில் இல்லை; ஆனால் இதற்கு அண்மையிலுள்ள பிச்சாவரத்திற்குப் பக்கத்தில் உப்பங்கழியின் கரைகளில் காணப்படுகின்றன.)</p>
<p>இக்கோயிலுள் 'திருமூலட்டானம்' என்னும் தனிக்கோயில் ஒன்றுள்ளது. அர்த்தசாம வழிபாடு முடிந்தபின் எல்லாக் கோயில்களிலும் உள்ள சிவகலைகள் அனைத்தும் இந்த மூலத்தான லிங்கத்தில் ஒடுங்குவதாக ஐதீகம்.</p>
<p>சிற்றம்பலம் உள்ளே செல்வதற்கு ஐந்துபடிகள் - பஞ்சாக்கரப்படிகள் உள்ளன; இப்படிகளின் இரு புறமும் யானை உருவங்கள் உள்ளன. பதினான்கு சாஸ்திரங்களில் ஒன்றை இப்படியில் வைத்தபோது, இப்படிகளிலுள்ள யானைகளில் ஒன்று தன் தும்பிக்கையால் அந்நூலையெடுத்து நடராசப்பெருமான் திருவடியில் வைத்தமையால் அந்நூல் 'திருக்களிற்றுப்டியார்' என்ற பெயர் பெற்றது.</p>
தல சிறப்புக்கள்
<p>இறைவன் - விராட்புருஷனின் வடிவத்தில் திருவாரூர் 'மூலாதார'மாகவும், திருவானைக்கா  'சுவாதிஷ்டான' மாகவும், திருவண்ணாமலை 'உந்தி(மணிப்பூரக)'யாகவும் , சிதம்பரம் 'இருதயஸ்தான(அனாகதம்)'மாகவும், திருக்காளத்தி 'கழுத்(விசுக்தி)'தாகவும் , காசி 'புருவமத்தி(ஆக்ஞை)'யாகவும் அமைந்துள்ளது.</p>
<p>பஞ்சபூத தலங்களுள் இது 'ஆகாயத் ' தலம்.</p>
<p>பஞ்சசபைகளுள் இது கனகசபை, பொற்சபை, சிற்சபை ஆகும்.</p>
<p>இக்கோயிலுள், இறைவனின் ஐந்து சபைகளாகிய 1. சிற்றம்பலம், 2. பொன்னம்பலம் (கனகசபை), 3. பேரம்பலம், 4. நிருத்தசபை, 5. இராசசபை என ஐந்து உள்ளன.</p>
சிற்றம்பலம்
<p>"சிற்றம்பலம்" நடராசப்பெருமான் திருநடனம்புரிந்தருளும் இடம் - 'தப்ரசபா' எனப்படும் இவ்வம்பலத்திற்கு முதலாம் ஆதித்தசோழனின் மகன் முதற்பராந்தகசோழன் பொன்வேய்ந்தான் என்று திருவாலங்காட்டு செப்பேடுகளும் 'லெய்டன்' நகரப் பெரிய செப்பேடுகளும் கூறுகின்றன. இவனுக்கு முன் இரண்யவர்மன், பொன்வேய்ந்தான் என்று கோயிற்புராணம் தெரிவிக்கின்றது.</p>
பொன்னம்பலம்
<p>"பொன்னம்பலம் (கனகசபை)" நடராசப்பெருமான் அபிஷேகம் கொண்டருளும் இடம். இப்பொன்னம்பலத்தின் முகட்டை, முதலாம் ஆதித்தசோழன், கொங்குநாட்டிலிருந்து கொண்டுவந்த உயர்ந்த மாற்றுடைய பொன்னால் வேய்ந்தான் என்று சேக்கிழாரும், தில்லைக்கோயில் கல்வெட்டுப்பாடலொன்று சிறந்த சிவபக்தனும், படைத்தலைவனுமான மணவில் கூத்தனான காளிங்கராயன் என்பவன் பொன்வேய்ந்தான் என்றும் கூறுகின்றது.</p>
பேரம்பலம்
<p>"பேரம்பலம்" இது தேவசபை எனப்படும். மணவில் கூத்தனான காளிங்கராயன் விக்கிரமசோழன் காலதில் இச்சபையைச் செம்பினால் வேய்ந்தான் என்று தில்லைக்கோயில் பாடலால் அறிவதோடு, பின்பு இப்பேரம்பலத்திற்கு பொன் வேய்ந்தவன் மூன்றாங்குலோத்துங்கச் சோழன் ஆவான்.</p>
நிருத்த சபை
<p>"நிருத்த சபை" ஊர்த்தவ தாண்டவம் செய்தருளிய இடம்.</p>
இராச சபை
<p>"இராச சபை" இஃது ஆயிரக்கால் மண்டபமாகும். சோழ மன்னர் மரபில் முடிசூடப் பெறுபவர்களுக்கு இம்மண்டபத்தில் முடிசூட்டு விழா நடைபெற்று வந்தன.</p>
<p>வியாக்ரபாதர் (புலிக்கால்முனிவர்) மிகுதியான பற்றினால் பூசித்த ஊராதலின் பெரும்பற்றப்புலியூர் என்றும்; சித்+ அம்பரம் (அறிவு - வெட்டவெளி)</p>
<list type="unordered"><item>வைணவத்திலும் 'திருச்சித்திரக்கூடம்' என்று புகழ்ந்து போற்றப்படும் ஊர்.</item>
<item>சந்தானாசாரியர்கள் முத்தி பெற்ற சிறப்புடையது.</item>
<item>மாணிக்கவாசகர் புத்தரை வாதில் வென்று ஊமைப் பெண்ணைப் பேச வைத்த ஊர்.</item>
<item>திருஞானசம்பந்தர் தில்லைவாழ் அந்தணர்களைச் சிவகணங்களாகக் கண்டது இங்கே தான்.</item>
<item>திருநீலகண்ட நாயனார் பிறந்த ஊர்.</item>
<item>உமாபதிசிவம் 'கொடிக்கவி' பாடிக் கொடியேற வைத்த அதிசய தலம்.</item>
<item>திருப்பல்லாண்டு பாடிச் சேந்தனார் தடைப்பட்ட தேரை ஓடச்செய்த மந்திரத்தலம்.</item>
<item>இராசராசன் வேண்டுதலின்பேரில் நம்பியாண்டார் நம்பிகளால் பொல்லாப்பிள்ளையாரின் துணைக்கொண்டு, திருமுறைகளை வெளிப்படுத்திய தெய்விகத் தலம்.</item>
<item>சேக்கிழார் பெருமானுக்குத் திருத்தொண்டர் புராணம் பாட அடியெடுத்துத்தந்து, அரங்கேற்றச் செய்யப்பட்ட அருமையான தலம்.</item>
<item>நடராச சந்நிதிக்கான கொடிமரம் தங்கத்தகடு வேய்ந்ததாகும்.</item>
<item>சிற்றம்பலம் - சிற்சபை நடராசப் பெருமானுக்குப் பக்கத்தில் 'சிதம்பர ரகசியம் ' உள்ளது.</item></list>
இவற்றையும் பார்க்க
<list type="unordered"><item><ref target="https://ta.wikipedia.org/wiki/பாடல்_பெற்ற_தலங்கள்">பாடல் பெற்ற தலங்கள்</ref></item></list>

வெளி இணைப்புக்கள்
<list type="unordered"><item><ref target="http://www.shaivam.org/siddhanta/sp/spt_p_koil.htm">தல வரலாறு தேவாரப் பாடல் பெற்ற தலங்கள்</ref> <ref target="https://web.archive.org/web/20150328081900/http://www.shaivam.org/siddhanta/sp/spt_p_koil.htm">பரணிடப்பட்டது</ref> 2015-03-28 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.shaivam.org/siddhanta/sp/spt_p_koil.htm">தலவரலாறு, சிறப்புக்கள், அமைவிடம்</ref> <ref target="https://web.archive.org/web/20150328081900/http://www.shaivam.org/siddhanta/sp/spt_p_koil.htm">பரணிடப்பட்டது</ref> 2015-03-28 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>