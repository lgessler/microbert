<html><body><text id="wikipedia_ta_wikipedia_org__12786.html" ns="0" revid="3447362" sourceurl="https://ta.wikipedia.org/wiki/%E0%AE%AE._%E0%AE%B5%E0%AF%87._%E0%AE%A4%E0%AE%BF%E0%AE%B0%E0%AF%81%E0%AE%9E%E0%AE%BE%E0%AE%A9%E0%AE%9A%E0%AE%AE%E0%AF%8D%E0%AE%AA%E0%AE%A8%E0%AF%8D%E0%AE%A4%E0%AE%AE%E0%AF%8D" title="ம. வே. திருஞானசம்பந்தம்" type="wikipedia">ம. வே. திருஞானசம்பந்தம்
<p><hi rend="bold">ம. வே. திருஞானசம்பந்தம் பிள்ளை</hi> (<ref target="https://ta.wikipedia.org/wiki/1885">1885</ref> - <ref target="https://ta.wikipedia.org/wiki/1955">1955</ref>) <ref target="https://ta.wikipedia.org/wiki/யாழ்ப்பாணம்">யாழ்ப்பாணம்</ref> <ref target="https://ta.wikipedia.org/wiki/மட்டுவில்">மட்டுவிலைச்</ref> சேர்ந்த ஈழத்து எழுத்தாளர். <hi rend="italic">கோபால நேசரத்தினம்</hi> என்னும் சமூக <ref target="https://ta.wikipedia.org/wiki/புதினம்">புதினத்தை</ref> எழுதியவர்.</p>
வாழ்க்கைக் குறிப்பு
<p>திருஞானசம்பந்தபிள்ளை <ref target="https://ta.wikipedia.org/wiki/புலோலி">மேலைப் புலோலியைச்</ref> சேர்ந்த உரையாசிரியர் <ref target="https://ta.wikipedia.org/wiki/ம._க._வேற்பிள்ளை">ம. க. வேற்பிள்ளையின்</ref> புதல்வர். சைவப் பெரியார் <ref target="https://ta.wikipedia.org/wiki/சு._சிவபாதசுந்தரம்">சு. சிவபாதசுந்தரனாரின்</ref> மருகர். சட்டத்தரணி வே.மாணிக்கவாசகர், கவிஞர் <ref target="https://ta.wikipedia.org/wiki/ம._வே._மகாலிங்கசிவம்">ம. வே. மகாலிங்கசிவம்</ref> ஆகியோரின் சகோதரர். <ref target="https://ta.wikipedia.org/wiki/பண்டிதமணி_சி._கணபதிப்பிள்ளை">பண்டிதமணி சி. கணபதிப்பிள்ளையின்</ref> ஆரம்ப கால ஆசிரியர். யாழ் <ref target="https://ta.wikipedia.org/wiki/யாழ்ப்பாணம்_இந்துக்_கல்லூரி">இந்துக் கல்லூரியில்</ref> 1912ஆம் ஆண்டு தொடக்கம் 35 ஆண்டுகள் தமிழாசிரியராகப் பணியாற்றி, <ref target="https://ta.wikipedia.org/wiki/தமிழ்">தமிழும்</ref> <ref target="https://ta.wikipedia.org/wiki/சைவ_சமயம்">சைவமும்</ref> அங்கு கற்பித்தார். <ref target="https://ta.wikipedia.org/wiki/இந்து_சாதனம்">இந்து சாதனம்</ref> இதழின் ஆசிரியராக இருந்து "உலகம் பலவிதம்" என்ற நெடுந்தொடரை எழுதினார். மாணவர் பாட நூல்களாக அவர்களுடைய தரத்திற்கேற்றவகையில் பாடங்களைத் தொகுத்து "பாலபாடங்கள்" என்ற தலைப்பில் பதிப்பித்து வெளிக்கொணர்ந்தார். <ref target="https://ta.wikipedia.org/wiki/அரிச்சந்திர_புராணம்">அரிச்சந்திர புராணம்</ref>, <ref target="https://ta.wikipedia.org/wiki/மயான_காண்டம்">மயான காண்டம்</ref>, <ref target="https://ta.wikipedia.org/wiki/நளவெண்பா">நளவெண்பா</ref>, <ref target="https://ta.wikipedia.org/wiki/கலிநீங்குகாண்டம்">கலிநீங்குகாண்டம்</ref>, சிவராத்திரி மான்மியம், மயூரகிரிபுராண உரை என உரையெழுதியமை இவரது பணியில் குறிப்பிடக்கூடிய சிலவாகும்.</p>
நாடக ஈடுபாடு
<p><hi rend="italic">சரஸ்வதி விலாச சபை</hi> (<ref target="https://ta.wikipedia.org/wiki/1914">1914</ref>) என்ற பெயரில் யாழ்ப்பாணத்தில் தொடங்கப்பெற்ற நாடக சபையில் நடிகராகவும், நாடகாசிரியராகவும் விளங்கினார்.</p>
புதின ஆசிரியர்
<p>தமிழை மரபு முறை நின்று கற்றவர். அவர் எழுதிய <hi rend="italic">மாணிக்க சுவாமிகள் சரித்திரச் சுருக்கம்</hi> அவரின் பாண்டித்தியத்திற்கு எடுத்துக்காட்டு. மூன்று <ref target="https://ta.wikipedia.org/wiki/புதினம்">நாவல்களை</ref> எழுதி வெளியிட்டார். இவற்றில் <ref target="https://ta.wikipedia.org/wiki/கோபால_நேசரத்தினம்_(நூல்)">கோபால நேசரத்தினம்</ref> (<ref target="https://ta.wikipedia.org/wiki/1927">1927</ref>) அக்காலத்தில் மிகச் சிறப்பாகப் பேசப்பட்ட நாவலாகும். "<hi rend="italic">யாழ்ப்பாணத்தின் மத்தியதர வர்க்கத்தையும், பொருளாதாரத்தில் தாழ்ந்திருந்த மக்களையும் அவர்களின் வாழ்வியல்களையும் கூர்ந்து நோக்கி அவற்றைச் சுவைபடக் கதை வடிவில் அமைத்திருந்தார். கிறிஸ்தவ சமயப் பின்னணியிலே சன்மார்க்கச் சீவியத்தை வலியுறுத்தும் வகையில் இவரின் நாவல் அமைந்திருந்தது.</hi>" <ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
வெளிவந்த நூல்கள்
<list type="unordered"><item><hi rend="italic">மாணிக்க சுவாமிகள் சரித்திரச் சுருக்கம்</hi></item>
<item><hi rend="italic">காசிநாதன் நேசமலர்</hi> (நாவல், <ref target="https://ta.wikipedia.org/wiki/1924">1924</ref>)</item>
<item><hi rend="italic">துரைரத்தினம் நேசமணி</hi> (நாவல், 1927)</item>
<item><hi rend="italic">கோபால நேசரத்தினம்</hi> (நாவல், இது 1921இல் எழுதப்பட்டு 1927இல் வெளிவந்தது. 1948இல் இரண்டாம் பதிப்பு வெளிவந்தது)</item>
<item><hi rend="italic">ஓம் நான் சொல்லுகிறேன்</hi> (குறுநாவல், இக்கதை அறுபதுகளில் தமிழ் மலர் 10ம் தரப் பாட நூலில் வெளியானது)</item>
<item><hi rend="italic">வில்லிபாரதம்: அருச்சுனன் தவநிலைச் சருக்கம்</hi> (உரை, வெளியீடு: செ. சிவகுரு, <ref target="https://ta.wikipedia.org/wiki/இந்து_சாதனம்">இந்து சாதனம்</ref>, 1942, இந்நூல் 1943 ஆங்கில எஸ். எஸ். சி சோதனைக்குப் பாடமாக அனுமதிக்கப்பட்டது)<ref target="https://ta.wikipedia.org/wiki/முதற்_பக்கம்#cite_note-2">[2]</ref></item></list>
தொகுப்பு நூல்கள்
<list type="unordered"><item><hi rend="italic">செந்தமிழ் வாசக மஞ்சரி</hi> (யாழ்ப்பாணம் சைவபரிபாலன சபை, 1949)</item></list>


வெளி இணைப்புகள்

<list type="unordered"><item><ref target="http://www.thinakkural.com/news/2007/10/27/articles_page39066.htm">பன்முகப்படைப்பாற்றல் கொண்ட சைவத்தமிழ் அறிஞர் - தினக்குரல்</ref></item>
<item><ref target="http://noolaham.org/wiki/index.php/%E0%AE%AA%E0%AE%A3%E0%AF%8D%E0%AE%9F%E0%AE%BF%E0%AE%A4%E0%AE%B0%E0%AF%8D_%E0%AE%AE.%E0%AE%B5%E0%AF%87.%E0%AE%A4%E0%AE%BF%E0%AE%B0%E0%AF%81%E0%AE%9E%E0%AE%BE%E0%AE%A9%E0%AE%9A%E0%AE%AE%E0%AF%8D%E0%AE%AA%E0%AE%A8%E0%AF%8D%E0%AE%A4%E0%AE%AA%E0%AF%8D%E0%AE%AA%E0%AE%BF%E0%AE%B3%E0%AF%8D%E0%AE%B3%E0%AF%88">பண்டிதர் ம.வே.திருஞானசம்பந்தப்பிள்ளை</ref>, ம. பா. மகாலிங்கசிவம், 2007: கொழும்புத் தமிழ்ச் சங்கம்</item></list>
</text></body></html>