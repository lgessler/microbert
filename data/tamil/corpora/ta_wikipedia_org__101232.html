<html><body><text id="wikipedia_ta_wikipedia_org__101232.html" ns="0" revid="2718165" sourceurl="https://ta.wikipedia.org/wiki/%E0%AE%AE%E0%AE%A4%E0%AF%81%E0%AE%B0%E0%AF%88_%E0%AE%B5%E0%AF%87%E0%AE%B3%E0%AE%BE%E0%AE%9A%E0%AE%BE%E0%AE%A9%E0%AF%8D" title="மதுரை வேளாசான்" type="wikipedia">மதுரை வேளாசான்<p><hi rend="bold">மதுரை வேளாசான்</hi> சங்ககாலப் புலவர்களில் ஒருவர். இவரது பாடல் ஒன்றே ஒன்று உள்ளது. அது புறநானூறு 305.</p>
புலவர் பெயர் விளக்கம்
<p>ஆசான் = நன்னடத்தையால் பாடம் புகட்டும் ஆசிரியன். வேளாசான் = வேள்வி செய்யும் ஆசான். வேள்வி = மக்களுக்குப் பயன்படும் உதவி. போர் நிற்பதற்கு உதவிய பாங்கு பாடலில் கூறப்பட்டுள்ளது. இந்த உதவி வேள்விதானே!</p>
<p><ref target="https://ta.wikipedia.org/wiki/எட்டுத்தொகை_தொகுப்பு">புறநானூறு நூலைத் தொகுத்தவர்</ref> பாடற்பொருளால் இவருக்குப் பெயர் சூட்டியுள்ளார்</p>
பாடல் சொல்லும் செய்தி
<list type="unordered"><item>திணை - வாகை</item>
<item>துறை - பார்ப்பன வாகை (பார்ப்பனன் ஒருவன் தன் செயலால் வெற்றி பெற்றதைக் கூறுவது)</item></list>
பார்ப்பனின் கோலம்
<p>வயலைக் கொடி போல வாடிய வயிற்றுப் பகுதியை உடையவன் அந்தப் பார்ப்பனன்.
அவன் பயலைப் பார்ப்பான் (பச்சைப் பார்ப்பான்)
அவன் உயவல் ஊர்தியான் (உந்தி உந்தி நடப்பதே அவன் ஊர்தி)</p>
பார்ப்பனன் செயல்
<p>இரவிலே வந்தான்.
ஒப்புதலுக்காகக் காத்திருக்காமல் கோட்டையை முற்றுகையிட்டிருக்கும் அரசனிடம் சென்றான்.
அந்த அரசனிடம் அவன் சொன்ன சொற்கள் சிலவே. </p>
பார்ப்பன வாகை
<p>விளைவு முற்றுகை விலக்கிக்கொள்ளப்பட்டது.</p>
முற்றுகை விலக்கப்பட்ட நிகழ்வுகள்
<p>மதில் மேல் சாத்தப்பட்டிருந்த ஏணி நீக்கப்பட்டது.
அகழியைக் கடக்கக் கிடத்தப்பட்டிருந்த சீப்பு விலக்கப்பட்டது
போரிடுவதற்காக யானைக்குப் பூட்டப்பட்ட மணி அவிழ்க்கப்பட்டது.</p>
</text></body></html>