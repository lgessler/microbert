<html><body><text id="wikipedia_ta_wikipedia_org__20888.html" ns="0" revid="1989120" sourceurl="https://ta.wikipedia.org/wiki/%E0%AE%89%E0%AE%B1%E0%AF%8D%E0%AE%AA%E0%AE%A4%E0%AF%8D%E0%AE%A4%E0%AE%BF%E0%AE%95%E0%AF%8D_%E0%AE%95%E0%AE%BE%E0%AE%B0%E0%AE%A3%E0%AE%BF%E0%AE%95%E0%AE%B3%E0%AF%8D" title="உற்பத்திக் காரணிகள்" type="wikipedia">உற்பத்திக் காரணிகள்<p><ref target="https://ta.wikipedia.org/wiki/பொருளியல்">பொருளியலில்</ref> <hi rend="bold">உற்பத்திக் காரணிகள்</hi> என்பது பொருட்கள் அல்லது <ref target="https://ta.wikipedia.org/wiki/சேவை">சேவைகளை</ref> உற்பத்தி செய்வதில் பயன்படும் <ref target="https://ta.wikipedia.org/wiki/வளம்">வளங்களைக்</ref> குறிக்கின்றது. </p>
செந்நெறிப் பொருளியல் அணுகுமுறை
<p>செந்நெறிப் பொருளியல் மூன்று வகையான காரணிகளைப் பற்றிப் பேசுகின்றது:</p>
<list type="unordered"><item><ref target="https://ta.wikipedia.org/wiki/நிலம்_(பொருளியல்)">நிலம்</ref> அல்லது <ref target="https://ta.wikipedia.org/wiki/இயற்கை_வளம்">இயற்கை வளம்</ref> - பொருட்களின் உற்பத்தியில் பயன்படும் மண் மற்றும் கனிப்பொருள்கள் முதலிய இயற்கையாகக் கிடைக்கும் பொருட்கள். நிலத்துக்கான கொடுப்பனவு <ref target="https://ta.wikipedia.org/wiki/வாடகை">வாடகை</ref> ஆகும்.</item>
<item><ref target="https://ta.wikipedia.org/wiki/உழைப்பு_(பொருளியல்)">உழைப்பு</ref> - பொருட்களின் உற்பத்தியில் பயன்படுத்தப்படும் மனித முயற்சி உழைப்பு ஆகும். இது தொழில்நுட்ப மற்றும் சந்தைப்படுத்தல் திறமைகளையும் உள்ளடக்குகிறது. உழைப்புக்கான கொடுப்பனவு <ref target="https://ta.wikipedia.org/wiki/கூலி">கூலி</ref> எனப்படுகின்றது.</item>
<item><ref target="https://ta.wikipedia.org/wiki/மூலதனம்">மூலதனப் பொருட்கள்</ref> - வேறு பொருட்களின் உற்பத்தியில் பயன்படும் மனிதனால் ஆக்கப்பட்ட பொருட்கள். இவை, <ref target="https://ta.wikipedia.org/wiki/இயந்திரம்">இயந்திரங்கள்</ref>, <ref target="https://ta.wikipedia.org/wiki/கருவி">கருவிகள்</ref>, <ref target="https://ta.wikipedia.org/wiki/கட்டிடம்">கட்டிடங்கள்</ref> என்பவற்றை உள்ளடக்குகின்றன. பொதுவாக, மூலதனத்துக்கான கொடுப்பனவு <ref target="https://ta.wikipedia.org/wiki/வட்டி">வட்டி</ref> எனப்படுகின்றது.</item></list>
நாலாம் காரணி
<p><ref target="https://ta.wikipedia.org/wiki/அறிவுப்_பொருளாதாரம்">அறிவுப் பொருளாதாரத்தின்</ref> தோற்றத்துடன் நவீன பகுப்பாய்வுகள், முன் குறிப்பிட்ட <ref target="https://ta.wikipedia.org/wiki/பொருள்சார்_மூலதனம்">பொருள்சார் மூலதனங்களை</ref> (physical capital) <ref target="https://ta.wikipedia.org/wiki/மனித_மூலதனம்">மனித மூலதனம்</ref>, <ref target="https://ta.wikipedia.org/wiki/அறிவுசார்_மூலதனம்">அறிவுசார் மூலதனம்</ref> ஆகியவற்றிலிருந்து வேறுபடுத்திப் பார்க்கின்றன. பின் குறிப்பிட்ட <ref target="https://ta.wikipedia.org/wiki/மனித_மூலதனம்">மனித மூலதனம்</ref>, <ref target="https://ta.wikipedia.org/wiki/அறிவுசார்_மூலதனம்">அறிவுசார் மூலதனம்</ref> ஆகியவற்றின் மேலாண்மைக்குப் புலன்சாரா மேலாண்மை (intangible management) சார்ந்த நுட்பங்கள் தேவைப்படுகின்றன.  </p>
<p>1966 ஆம் ஆண்டில், <ref target="https://ta.wikipedia.org/wiki/லென்_ராஜர்ஸ்">லென் ராஜர்ஸ்</ref> (Len Rogers) என்பவர் <ref target="https://ta.wikipedia.org/wiki/தகவல்">தகவல்</ref> என்பதை நான்காவது காரணியாக முன்வைத்தார். <ref target="https://ta.wikipedia.org/wiki/நிலம்">நிலம்</ref>, <ref target="https://ta.wikipedia.org/wiki/உழைப்பு">உழைப்பு</ref>, <ref target="https://ta.wikipedia.org/wiki/மூலதனம்">மூலதனம்</ref> முதலியவற்றை வைத்திருக்க முடியும் என்றும், ஆனால், பல மடங்காக அதிகரித்துவரும் தொழில்நுட்பச் சூழலில் <hi rend="italic">செய்நுட்ப அறிவு</hi> (know how) ஒரு முக்கியமான காரணியென்றும் அவர் வாதிட்டார். அணுக்கருக் கருவிகளின் உற்பத்தியை அவர் நடப்பு எடுத்துக்காட்டாக முன்வைத்தார். </p>
</text></body></html>