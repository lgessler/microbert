<html><body><text id="wikipedia_ta_wikipedia_org__384534.html" ns="0" revid="3216448" sourceurl="https://ta.wikipedia.org/wiki/%E0%AE%A4%E0%AE%BF%E0%AE%B0%E0%AF%81%E0%AE%AA%E0%AF%8D%E0%AE%AA%E0%AE%B0%E0%AE%99%E0%AF%8D%E0%AE%95%E0%AF%81%E0%AE%A9%E0%AF%8D%E0%AE%B1%E0%AE%AE%E0%AF%8D_%E0%AE%9A%E0%AE%AE%E0%AE%A3%E0%AE%95%E0%AF%8D_%E0%AE%95%E0%AF%81%E0%AE%95%E0%AF%88%E0%AE%95%E0%AE%B3%E0%AF%8D" title="திருப்பரங்குன்றம் சமணக் குகைகள்" type="wikipedia">திருப்பரங்குன்றம் சமணக் குகைகள்<p><hi rend="bold">திருப்பரங்குன்றம் சமணக் குகைகள்</hi> அல்லது <hi rend="bold">உமை ஆண்டார் கோயில்</hi>, <ref target="https://ta.wikipedia.org/wiki/தமிழ்நாடு">தமிழ்நாட்டின்</ref>, <ref target="https://ta.wikipedia.org/wiki/மதுரை_மாநகராட்சி">மதுரை மாநகராட்சிப்</ref> பகுதியான <ref target="https://ta.wikipedia.org/wiki/திருப்பரங்குன்றம்">திருப்பரங்குன்றம் மலையின்</ref> தென் பகுதியில் மலையைக் குடைந்து அமைக்கப்பட்ட <ref target="https://ta.wikipedia.org/wiki/சைனம்">சமண</ref> <ref target="https://ta.wikipedia.org/wiki/குடைவரை">குடைவரையாகும்</ref>. இக்குகைப் பகுதியில் மயில்களும், மந்திகளும் அதிக அளவில் காணப்படுகிறது.  </p>
வரலாறு
<p>இக்<ref target="https://ta.wikipedia.org/wiki/குடைவரை">குடைவரையானது</ref> கிமு முதல் நூற்றாண்டில் <ref target="https://ta.wikipedia.org/wiki/திகம்பரர்">திகம்பர</ref> <ref target="https://ta.wikipedia.org/wiki/சைனம்">சமணத்</ref> துறவிகளுக்காக அமைக்கப்பட்டது. கிபி ஏழாம் நூற்றாண்டின் நடுப்பகுதியில், தமிழ் நாட்டில் <ref target="https://ta.wikipedia.org/wiki/பக்தி_இயக்கம்">பக்தி இயக்கம்</ref> வளர்ந்த நிலையில், <ref target="https://ta.wikipedia.org/wiki/சைனம்">சமணம்</ref> தளர்ச்சியடைந்து, <ref target="https://ta.wikipedia.org/wiki/சைவம்">சைவம்</ref> மற்றும் <ref target="https://ta.wikipedia.org/wiki/வைணவம்">வைணவ</ref> சமயங்கள் வளர்ச்சியடைந்த போது, <ref target="https://ta.wikipedia.org/wiki/திருப்பரங்குன்றம்">திருப்பரங்குன்றம்</ref> மலையின் தென் பகுதியில், கி.மு முதல் நூற்றாண்டில், முற்கால <ref target="https://ta.wikipedia.org/wiki/பாண்டியர்">பாண்டியர்கள்</ref> காலத்தில் உருவான இச்<ref target="https://ta.wikipedia.org/wiki/சைனம்">சமணக்</ref> <ref target="https://ta.wikipedia.org/wiki/குடைவரை">குடைவரையானது</ref>, கி.பி எட்டாம் நூற்றாண்டில், சமண – சைவ சமயப் பிணக்குகளின் போது, இச்சமணக் <ref target="https://ta.wikipedia.org/wiki/குடைவரை">குடைவரை</ref> சிதைக்கப்பட்டு,  உமை ஆண்டார் கோயிலாக மாற்றப்பட்டது. <ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>13ம் நூற்றாண்டின் பிற்கால பாண்டிய மன்னரான <ref target="https://ta.wikipedia.org/wiki/முதலாம்_மாறவர்மன்_சுந்தரபாண்டியன்">மாறவர்மன் சுந்தர பாண்டியன்</ref> (1216-1238) ஆட்சிக் காலத்திய இக்குகையின் <ref target="https://ta.wikipedia.org/wiki/தமிழ்_பிராமி">தமிழ் பிராமி</ref> கல்வெட்டுகள்<ref target="https://ta.wikipedia.org/wiki/முதற்_பக்கம்#cite_note-2">[2]</ref>, இச்சமணக் குகைகளை, சைவ சமயப் புரவலரான பிரசன்ன தேவன் என்பவர், சுந்தர பாண்டீஸ்வரர் கோயிலாக மாற்றி அமைத்தார் எனக் கூறுகிறது. <ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
உமை ஆண்டார் கோயில் அமைப்பு
<p>கி.பி எட்டாம் நுற்றாண்டில் இக்<ref target="https://ta.wikipedia.org/wiki/குடைவரை">குடைவரையின்</ref> உள் மைய மண்டபத்தின் நடுவில் <ref target="https://ta.wikipedia.org/wiki/நடராஜர்">நடராஜர்</ref> – <ref target="https://ta.wikipedia.org/wiki/பார்வதி"> சிவகாமி</ref> சிற்பங்களும், அதன் மேல்புறத்தின் பக்கவாட்டுகளில் <ref target="https://ta.wikipedia.org/wiki/கணபதி">கணபதி</ref> மற்றும் <ref target="https://ta.wikipedia.org/wiki/முருகன்">முருகன்</ref> சிற்பங்களும், இடப்புறத்தில் <ref target="https://ta.wikipedia.org/wiki/முருகன்">முருகன்</ref> <ref target="https://ta.wikipedia.org/wiki/வள்ளி">வள்ளி</ref>, <ref target="https://ta.wikipedia.org/wiki/தெய்வானை">தெய்வானையுடன்</ref> காட்சியளிக்கும் சிற்பங்களும் உள்ளது. மேலும் குகையின் இடப்பக்கச் சுவரில் <ref target="https://ta.wikipedia.org/wiki/தமிழ்_பிராமி">தமிழ் பிராமி</ref> எழுத்துக்கள் பொறிக்கப்பட்டுள்ளது. </p>
<p>குகையின் வலப்புற சிறிய இருட்டான குகையில் <ref target="https://ta.wikipedia.org/wiki/அர்த்தநாரீஸ்வரர்">அர்த்தநாரீஸ்வரர்</ref>  சிற்பம் தனியாக காணப்படுகிறது.  
குகையின் வெளிப்புற மலையில் இடப்புறத்தில் <ref target="https://ta.wikipedia.org/wiki/பைரவர்">பைரவர்</ref> சிற்பமும், வலப்புறத்தில் சைவ சமயக் குரவர்களான <ref target="https://ta.wikipedia.org/wiki/திருஞானசம்பந்தர்">திருஞானசம்பந்தர்</ref>, <ref target="https://ta.wikipedia.org/wiki/திருநாவுக்கரசர்">திருநாவுக்கரசர்</ref> சிற்பங்களின் நடுவில் சைவ சமயப் புரவலரான பிரசன்ன தேவனின் சிற்பமும் உள்ளது. <ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
பழங்கால நினைவுச் சின்னம்
<p><ref target="https://ta.wikipedia.org/wiki/இந்தியத்_தொல்லியல்_ஆய்வகம்">இந்தியத் தொல்லியல் ஆய்வகம்</ref>, 1958ம் ஆண்டில் இச்சமணக் குகைகளை, தேசிய முக்கியத்துவம் வாய்ந்த பழங்கால நினைவுச் சின்னமாக அறிவித்து, பராமரித்து வருகிறது. </p>
இதனையும் காண்க
<list type="unordered"><item><ref target="https://ta.wikipedia.org/wiki/தமிழ்நாட்டின்_குடைவரை_கட்டிடங்கள்">தமிழ்நாட்டின் குடைவரை கட்டிடங்கள்</ref></item>
<item><ref target="https://ta.wikipedia.org/wiki/இந்தியக்_குடைவரைக்_கோயில்கள்">இந்தியக் குடைவரைக் கோயில்கள்</ref></item></list>


வெளி இணைப்புகள்
<list type="unordered"><item><ref target="https://www.youtube.com/watch?v=OZSRWRiWeos">உமை ஆண்டார் கோயில் – காணொலி</ref></item></list>
</text></body></html>