<html><body><text id="wikipedia_ta_wikipedia_org__14346.html" ns="0" revid="2596415" sourceurl="https://ta.wikipedia.org/wiki/%E0%AE%AA%E0%AE%BE%E0%AE%A4%E0%AE%BF%E0%AE%B0%E0%AE%BF_(%E0%AE%AE%E0%AF%82%E0%AE%B2%E0%AE%BF%E0%AE%95%E0%AF%88)" title="பாதிரி (மூலிகை)" type="wikipedia">பாதிரி (மூலிகை)
<p><hi rend="bold">பாதிரி</hi> (<hi rend="italic">Stereospermum suaveolens</hi> அல்லது <hi rend="italic">Bignonia suaveolens</hi>) <ref target="https://ta.wikipedia.org/wiki/மூலிகை">மூலிகை</ref> மருத்துவத்தில் பயன்படும் ஒரு மரமாகும். 25 <ref target="https://ta.wikipedia.org/wiki/மீட்டர்">மீட்டர்</ref> உயரம் வரை வளரும் இதன் இலை, பூ, விதை, காய், வேர் ஆகிய அனைத்தும் மூலிகை மருத்துவத்தில் பயன்படுகின்றன.</p>
வேறு பெயர்கள்
<p>அம்பு, அம்புவாகினி, பாடலம், புன்காலி எனவும் அழைப்பர்.</p>
மருத்துவக் குணங்கள்
<list type="unordered"><item><ref target="https://ta.wikipedia.org/wiki/வேர்">வேர்</ref> - சிறுநீர் இலகுவாக வெளியேறப் பயன்படும், உடலுக்குக் குளிர்ச்சி தந்து பலமூட்டும். பாதிரி வேர் <ref target="https://ta.wikipedia.org/wiki/பெரும்பஞ்ச_மூலம்">பெரும்பஞ்ச மூலங்களுள்</ref> ஒன்று.</item>
<item><ref target="https://ta.wikipedia.org/wiki/காய்">காய்</ref> - அரைத்துத் தலையில் பற்றுப் போட்டால் ஒற்றைத் தலைவலி நிற்கும்</item>
<item><ref target="https://ta.wikipedia.org/wiki/பூ">பூ</ref> - நசுக்கித் <ref target="https://ta.wikipedia.org/wiki/தேன்">தேனுடன்</ref> கலந்து உண்டால் தொடர்ச்சியான <ref target="https://ta.wikipedia.org/wiki/விக்கல்">விக்கல்</ref> நிற்கும், நீரிற் காய்ச்சிப் பருகினால் ஆண்மைக் குறைவு நீங்கும்.</item></list>
பாதிரி மலர்
பாதிரி மலரைச் சங்ககாலக் குறிஞ்சிப்பாட்டு குறிப்பிடுகிறது (<ref target="https://ta.wikipedia.org/wiki/சங்ககால_மலர்கள்">சங்ககால மலர்கள்</ref>)
கடலூர் மாவட்டத்தில் உள்ள திருப்பாதிரிப்புலியூர்க் கோயிலிலுள்ள இறைவன் பாடலீசுவரர். கோயிலிலுள்ள தலமரம் பாதிரி. இவற்றை எண்ணும்போது பாதிரி மரத்துக்குப் பாடலம் என்னும் பெயரும் உண்டு எனத் தெரிகிறது.
பாதிரி மலர் பற்றிச் சங்கநூல் தரும் செய்திகள்
பண்ணன் வாழ்ந்த சிறுகுடியில் பாதிரி மரங்கள் மிகுதி  <ref target="https://ta.wikipedia.org/wiki/முதற்_பக்கம்#cite_note-1">[1]</ref>
ஆற்றுத் துறையில் வேனில் காலத்தில் பாதிரி மலரும் <ref target="https://ta.wikipedia.org/wiki/முதற்_பக்கம்#cite_note-2">[2]</ref>
பாதிரி மரத்தில் அதிரல் கொடி ஏறிப் படரும் <ref target="https://ta.wikipedia.org/wiki/முதற்_பக்கம்#cite_note-3">[3]</ref>
பாதிரி மரத்தில் இலைகள் உதிர்ந்து பூக்கள் பூத்துக் குலுங்கும். இப்படிப் பூத்துக் குலுங்கும் ஓவியத்தை யாழ் என்னும் இசைக்கருவியின் வயிற்றுப்பகுதியில் வரைந்திருப்பார்கள். <ref target="https://ta.wikipedia.org/wiki/முதற்_பக்கம்#cite_note-4">[4]</ref>
பாதிரி பருத்த அடிமரம் கொண்டது. அதன் பூ குருமயிர் போல் மலர்ந்திருக்கும். அதிரல், பாதிரி, நறுமணம் மிக்க மாரோடம் ஆகிய மலர்களைச் சேர்த்துக் கட்டி மகளிர் தலையில் அணிந்துகொள்வர்  <ref target="https://ta.wikipedia.org/wiki/முதற்_பக்கம்#cite_note-5">[5]</ref>
ஓவியர்களின் செந்நிறம் தோய்த்த தூரிகை போலப் பாதிரியின் தூய மலர் இருக்கும். <ref target="https://ta.wikipedia.org/wiki/முதற்_பக்கம்#cite_note-6">[6]</ref>
பாதிரி மலர் பழுக்கக் காய்ச்சிய தகடு போல் எரிநிறம் கொண்டிருக்கும். <ref target="https://ta.wikipedia.org/wiki/முதற்_பக்கம்#cite_note-7">[7]</ref>
பாதிரிச் சினை மொட்டுகளும் அழகாக இருக்கும் <ref target="https://ta.wikipedia.org/wiki/முதற்_பக்கம்#cite_note-8">[8]</ref>
வளையாத பஞ்சிழை போல் துய் இருக்கும் தலைகளைக் கொண்டிருக்கும். <ref target="https://ta.wikipedia.org/wiki/முதற்_பக்கம்#cite_note-9">[9]</ref>
காம்பு சிறிதாக இருக்கும் <ref target="https://ta.wikipedia.org/wiki/முதற்_பக்கம்#cite_note-10">[10]</ref>
காம்பு வளைந்திருக்கும் <ref target="https://ta.wikipedia.org/wiki/முதற்_பக்கம்#cite_note-11">[11]</ref>
அடிப்பூ கருத்திருக்கும் <ref target="https://ta.wikipedia.org/wiki/முதற்_பக்கம்#cite_note-12">[12]</ref>
மலர்ந்த சோறு போல் இருக்கும் <ref target="https://ta.wikipedia.org/wiki/முதற்_பக்கம்#cite_note-13">[13]</ref>


வெளி இணைப்புகள்
<list type="unordered"><item><ref target="http://www.archive.org/stream/pharmacographia03dymogoog#page/n36/mode/1up">Pharmacographia indica. A history of the principal drugs of vegetable origin  Author: William Dymock</ref></item></list>
</text></body></html>