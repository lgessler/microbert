<html><body><text id="wikipedia_ta_wikipedia_org__399709.html" ns="0" revid="3440435" sourceurl="https://ta.wikipedia.org/wiki/%E0%AE%95%E0%AE%BF%E0%AE%B0%E0%AF%81%E0%AE%B7%E0%AF%8D%E0%AE%A3%E0%AE%95%E0%AF%81%E0%AE%AE%E0%AE%BE%E0%AE%B0%E0%AF%8D_%E0%AE%95%E0%AF%81%E0%AE%A9%E0%AF%8D%E0%AE%A9%E0%AE%A4%E0%AF%8D" title="கிருஷ்ணகுமார் குன்னத்" type="wikipedia">கிருஷ்ணகுமார் குன்னத்
<p><hi rend="bold">கிருஷ்ணகுமார் குன்னத்</hi> (<hi rend="italic">Krishnakumar Kunnath</hi>; 23 ஆகத்து 1968 – 31 மே 2022) என அறியப்படும் இவர் பொதுவாக <hi rend="italic">கேகே</hi> என்றும் அறியப்படுகிறார். இந்தியாவைச் சேர்ந்த பாடகரான இவர் <ref target="https://ta.wikipedia.org/wiki/இந்தி">இந்தி</ref>, <ref target="https://ta.wikipedia.org/wiki/தெலுங்கு_மொழி">தெலுங்கு</ref>, <ref target="https://ta.wikipedia.org/wiki/தமிழ்">தமிழ்</ref>, <ref target="https://ta.wikipedia.org/wiki/கன்னடம்">கன்னடம்</ref> மற்றும் <ref target="https://ta.wikipedia.org/wiki/மலையாளம்">மலையாளம்</ref> மொழிப் பாடல்களைப் பாடியுள்ளார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> இவர் பின்னணி இசைப் பாடகராகவும், <hi rend="italic">பாப்</hi> மற்றும் <hi rend="italic">ராக்</hi> இசைப் பாடகராகவும் அறியப்படுகிறார்.</p>
இளமையும் கல்வியும்
<p>கிருஷ்ணகுமார் குன்னத் <ref target="https://ta.wikipedia.org/wiki/தில்லி">தில்லியில்</ref> இந்து மலையாளக் குடும்பத்தில் சி. எஸ். நாயர், குன்னத் கனகவல்லி இணையருக்கு பிறந்தார்.<ref target="https://ta.wikipedia.org/wiki/முதற்_பக்கம்#cite_note-daiji-2">[2]</ref>  இந்தித் திரைப்படங்களில் பாடுவதற்கு முன்னர் 3500 சிற்றிசைகளில் (jingles) பாடியுள்ளார். இவரது பள்ளிப் படிப்பை ‘’மவுண்ட் செயிண்ட் மேரிஸ் பள்ளி’’யிலும் பட்டப்படிப்பினை தில்லி பல்கலைக்கழகத்திலும் படித்தார்.<ref target="https://ta.wikipedia.org/wiki/முதற்_பக்கம்#cite_note-jingle-3">[3]</ref> 1999 உலகக்கோப்பைப் போட்டிக்காக இந்திய அணிக்காக ‘’ஜோஸ் ஆஃப் இந்தியா’’ எனும் உற்சாகமூட்டும் பாடலைப் பாடினார்.<ref target="https://ta.wikipedia.org/wiki/முதற்_பக்கம்#cite_note-kkworldcup-4">[4]</ref></p>
குடும்ப வாழ்க்கை
<p>இவர் இவரது குழந்தைக்காலத் தோழியான ‘’ஜோதி’’யை 1991 ஆம் ஆண்டில் திருமணம் செய்துகொண்டார்.<ref target="https://ta.wikipedia.org/wiki/முதற்_பக்கம்#cite_note-sensational-5">[5]</ref> இவர்களுக்கு ‘’நகுல் கிருஷ்ணா குன்னத்’’ என்ற மகனும் ‘’தாமரா குன்னத்’’ என்ற மகளும் உள்ளனர். மகன் பாடகராகவும் மகள் பியானோ இசைக் கலைஞராகவும் அறியப்படுகின்றனர்.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
திரையிசைப் பாடகர்
<p>கல்லூரிப் படிப்பு முடிந்ததும் சில மாதங்கள் <hi rend="italic">விடுதி நிர்வாகியாகவும்</hi> இருந்தார். கேகே தனது பாடும் முறைகளில் பாடகர் ‘’கிஷோர்குமார்’’ மற்றும் இசையமைப்பாளர் <ref target="https://ta.wikipedia.org/wiki/ராகுல்_தேவ்_பர்மன்">ஆர். டி. பர்மன்</ref>, ‘’<ref target="https://ta.wikipedia.org/wiki/மைக்கேல்_ஜாக்சன்">மைக்கேல் ஜாக்சன்</ref>, பில்லி ஜோயல், ப்ரையன் ஆடம்ஸ்’’ ஆகியோரின் சாயலைக் கொண்டுள்ளார். மேலும் இவர் எவரிடமும் இசையைக் கற்றுக் கொள்ளவில்லை.</p>
இசைத் தொகுப்புகள்
<p>1999 ஆம் ஆண்டின் புதியப் பாடகராக <hi rend="italic">சோனி நிறுவனம்</hi>  இவரைத் தேர்வு செய்தது.  இவரது இசைத் தொகுப்பான <hi rend="italic">பால்</hi> தேர்வு செய்யப்பட்டது.<ref target="https://ta.wikipedia.org/wiki/முதற்_பக்கம்#cite_note-screen_award-7">[7]</ref> இதன் இசைச் சேர்க்கையை <hi rend="italic">லீஸ் லூயிஸ்</hi> அமைந்திருந்தார். பாடல் வரிகளை <hi rend="italic">மெகபூப்</hi> எழுதியிருந்தார். சிறந்த பாடகருக்கான விருது இந்த இசைத் தொகுப்பின் மூலம் இவருக்குக் கிடைத்தது. <hi rend="italic">ஹூம்சபஃர்</hi> எனும் இரண்டாவது இசைத் தொகுப்பினை எட்டு ஆண்டுகளுக்குப் பின்னர் 2008 சனவரி 22 அன்று வெளியிட்டார்.<ref target="https://ta.wikipedia.org/wiki/முதற்_பக்கம்#cite_note-8">[8]</ref><hi rend="italic">ஜஸ்ட் மொகப்பத்</hi>, <hi rend="italic">சகாலகா பூம்பூம்</hi>, <hi rend="italic">குச் ஜுகி சி பால்கிய்ன்</hi>,  <hi rend="italic">ஹிப் ஹிப் ஹுர்ரே</hi>, <hi rend="italic">காவ்யாஞ்சலி</hi>, <hi rend="italic">ஜஸ்ட் டேன்ஸ்</hi> போன்ற தொலைக்காட்சித் தொடர்களுக்காகவும் பாடல்கள் பாடியுள்ளார். 2010 ஆம் ஆண்டின் <hi rend="italic">ஸ்டார் பரிவார் விருது</hi>கள் நிகழ்ச்சிக்காக <hi rend="italic">ஸ்ரேயா கோஷலுடன்</hi> பாடல்கள் பாடியுள்ளார். 2015 ஆகத்து 29 அன்று இளம் பாடகர்களின் திறமையினை ஊக்குவிக்கும் தொலைக்காட்சி நிகழ்ச்சி ஒன்றில் வளரும் பாடகர்களை ஊக்குவிப்பதற்காக பாடினார். பத்து ஆண்டுகளுக்குப் பின்னர் மீண்டும் அவர் தொலைக்காட்சி நிகழ்ச்சியின் நடுவராக இருந்தார்.<ref target="https://ta.wikipedia.org/wiki/முதற்_பக்கம்#cite_note-extension-9">[9]</ref> மேலும் பாகித்தானிய தொலைக்காட்சி நிகழ்ச்சிக்காக <hi rend="italic">தன்கா சாலா</hi> எனத் தொடங்கும் பாடலை <hi rend="italic">ஃபரூக் அபித்</hi> இசையமைப்பில் பாடினார். 2013 ஆம் ஆண்டில் <hi rend="italic">ரைஸ் அப் - கலர்ஸ் ஆப் பீஸ்</hi> (<hi rend="italic">Rise Up – Colors of Peace</hi>) எனும் சர்வதேச இசைத்தொகுப்பு ஒன்றில் பாடல்களைப் பாடினார். இந்த இசைத்தொகுப்பினில் 12 நாடுகளைச் சேர்ந்த கலைஞர்கள் பங்கு பெற்றிருந்தனர்.  இதன் பாடல்களை துருக்கி நாட்டு பாடலாசிரியர் <hi rend="italic">பெட்டுலா குலன்</hi> (Fetullah Gulen) எழுதியிருந்தார்.</p>
இறப்பு
<p>கிருஷ்ணகுமார் குன்னத் <ref target="https://ta.wikipedia.org/wiki/கொல்கத்தா">கொல்கத்தாவில்</ref> இசை நிகழ்ச்சியொன்றில் கலந்துகொண்டு திரும்பிய பின் 2022 மே 31 அன்று நள்ளிரவு காலமானார்.<ref target="https://ta.wikipedia.org/wiki/முதற்_பக்கம்#cite_note-10">[10]</ref>. 2022 சூன் 1 அன்று கொல்கத்தா காவல் துறையினர் இவருடைய மரணம் இயற்கைக்கு மாறானது என்று வழக்குப் பதிந்துள்ளனர். </p>


வெளி இணைப்புகள்

<list type="unordered"><item><ref target="https://ta.wikipedia.org/wiki/ஐ.எம்.டி.பி_இணையத்தளம்">ஐ.எம்.டி.பி இணையத்தளத்தில்</ref><ref target="http://www.imdb.com/name/nm0433881/">முதற் பக்கம்</ref></item>
<item><ref target="https://ta.wikipedia.org/wiki/டுவிட்டர்">டுவிட்டரில்</ref><ref target="https://twitter.com/k_k_pal">முதற் பக்கம்</ref></item>
<item><ref target="http://www.discogs.com/artist/முதற்">பக்கம் முதற் பக்கம்</ref><ref target="https://ta.wikipedia.org/wiki/டிசுக்கோக்சு">டிசுக்கோக்சு</ref> இல்</item></list>
</text></body></html>