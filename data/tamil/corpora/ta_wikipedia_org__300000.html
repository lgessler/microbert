<html><body><text id="wikipedia_ta_wikipedia_org__300000.html" ns="0" revid="3231293" sourceurl="https://ta.wikipedia.org/wiki/%E0%AE%85%E0%AE%A8%E0%AF%8D%E0%AE%A4%E0%AF%8B%E0%AE%A9%E0%AE%BF%E0%AE%AF%E0%AE%BE_%E0%AE%AE%E0%AE%B5%E0%AF%81%E0%AE%B0%E0%AE%BF" title="அந்தோனியா மவுரி" type="wikipedia">அந்தோனியா மவுரி
<p><hi rend="bold">அந்தோனியா மவுரி</hi> (<hi rend="italic">Antonia Maury</hi>, மார்ச்சு 21, 1866 – சனவரி 8, 1952) ஒரு அமெரிக்க <ref target="https://ta.wikipedia.org/wiki/வானியலாளர்">வானியலாளர்</ref>. இவர் <ref target="https://ta.wikipedia.org/wiki/விண்மீன்">விண்மீன்</ref> நிறமாலை தொடர்பான முக்கியமான தொடக்ககால விபரப்பட்டியலை வெளியிட்டார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
இளமைக்காலம்
<p>அந்தோனியா மவுரி, 1866ல் நியூயார்க்கின் கோல்ட் இசுப்பிரிங்கு என்னும் இடத்தில் பிறந்தார். நெப்போலியன் பொனபார்ட்டின் போர்களின்<ref target="https://ta.wikipedia.org/wiki/முதற்_பக்கம்#cite_note-Peed-2">[2]</ref> விளைவாக போர்த்துக்கலில் இருந்து பிரேசிலுக்குத் தப்பிச்சென்ற பிரபுத்துவக் குடும்பத்தைச் சேர்ந்த, இவரது தாய்வழிப் பாட்டியான அந்தோனியா கொயெட்னா டி பைவா பெரெய்ரா கார்ட்னர் டிரேப்பர் என்பவருடைய நினைவாகவே இவருக்குப் பெயரிடப்பட்டது.<ref target="https://ta.wikipedia.org/wiki/முதற்_பக்கம்#cite_note-Vassar-3">[3]</ref> இவரது தந்தையார் வணக்கத்துக்குரிய மைட்டன் மோரி, வணக்கத்துக்குரிய சேம்சு மோரியின் நேரடி வம்சத்தைச் சேர்ந்தவரும், சாரா மைட்டன் மோரியின் மகன்களில் ஒருவரும் ஆவார். மோரியின் தாயார், வெர்சீனியா டிரேப்பர், அந்தோனியா கொயெட்னா டி பைவா பெரெய்ரா கார்ட்னர், மருத்துவர் யோன் வில்லியம் டிரேப்பர் ஆகியோரின் மகளாவார்.<ref target="https://ta.wikipedia.org/wiki/முதற்_பக்கம்#cite_note-Peed-2">[2]</ref></p>
<p>மோரியின் பாட்டனார் <ref target="https://ta.wikipedia.org/wiki/யோன்_வில்லியம்_டிரேப்பர்">யோன் வில்லியம் டிரேப்பரும்</ref>, என்றி டிரேப்பரின் ஒரு மருமகளும் முன்னோடி வானியலாளர்களாக விளங்கினர். இதனால், மோரியும் அவருடன் உடன்பிறந்தோரும் இளமையிலிருந்தே அறிவியல் சூழலில் வளர்ந்தனர்.<ref target="https://ta.wikipedia.org/wiki/முதற்_பக்கம்#cite_note-Vassar-3">[3]</ref> அந்தோனியா மோரி, வாசர் கல்லூரியில் கல்வி கற்று 1887ல் <ref target="https://ta.wikipedia.org/wiki/இயற்பியல்">இயற்பியல்</ref>, <ref target="https://ta.wikipedia.org/wiki/வானியல்">வானியல்</ref>, <ref target="https://ta.wikipedia.org/wiki/மெய்யியல்">மெய்யியல்</ref> ஆகியவற்றில் சிறப்புப்பட்டம் பெற்றார். அங்கே அவர் பெயர்பெற்ற வானியலாளர் <ref target="https://ta.wikipedia.org/wiki/மரியா_மிச்சேல்">மரியா மிச்சேல்</ref> என்பவரின் கீழ் கல்வி கற்கும் வாய்ப்புப் பெற்றார்.<ref target="https://ta.wikipedia.org/wiki/முதற்_பக்கம்#cite_note-Vassar-3">[3]</ref></p>
வானியல் ஆய்வுகள்
<p>இளநிலைப் பட்டம் பெற்ற பின்னர், <ref target="https://ta.wikipedia.org/wiki/ஆவார்ட்_கணிப்பாளர்கள்">ஆவார்ட் கணிப்பாளர்கள்</ref> என அழைக்கப்பட்டவர்களும், வானியல் தரவுகளை ஒழுங்குமுறைப்படுத்திய மிகத் திறமை வாய்ந்த பெண்களுள் ஒருவராக ஆவார்ட் கல்லூரி வானாய்வகத்தில் பணியில் சேர்ந்தார். இந்தப் பொறுப்பின் ஒரு பகுதியாக விண்மீன் நிறமாலைகளை ஆய்வு செய்த மோரி, இது தொடர்பான முக்கியமான வகைப்பாட்டு விபரப்பட்டியலை 1897ல் வெளியிட்டார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
<p>மோரியின் வகைப்பாட்டு முறையையும், நிறமாலையில் வேறுபாடான கோடுகளின் தடுப்புக்கான அவரது விளக்கத்தையும் வானாய்வகத்தின் பணிப்பாளராக இருந்த <ref target="https://ta.wikipedia.org/wiki/எட்வார்டு_சார்லசு_பிக்கரிங்">எட்வார்டு சார்லசு பிக்கரிங்</ref> ஏற்றுக்கொள்ளவில்லை. இதனால் மோரி அவ்வானாய்வகத்தை விட்டு வெளியேறினார். ஆனாலும், மோரியின் வகைப்பாட்டின் பெறுமதியை உணர்ந்த டென்மார்க்கைச் சேர்ந்த வானியலாளர் எச்னார் ஏர்ட்சுபிரங், இராட்சத, குள்ள விண்மீன்களை அடையாளம் காணும் தனது முறைமையில் அதைப் பயன்படுத்தினார்.<ref target="https://ta.wikipedia.org/wiki/முதற்_பக்கம்#cite_note-Vassar-3">[3]</ref></p>
<p>இவர் 1908ல் மீண்டும் ஆவார்டில் சேர்ந்து பல ஆண்டுகள் அங்கே பணியாற்றினார். அங்கே இவரது வேலெஇகளில் பெயர்பெற்றது, 1933ல் வெளியிடப்பட்ட இரும விண்மீன் பீட்டா லைரேயின் நிறமாலைப் பகுப்பாய்வு என்பதாகும்.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
பிற்காலம்
<p>பணி ஒய்வுக்குப் பின்னர் இயற்கை, இயற்கைப் பாதுகாப்பு ஆகியவற்றில் மேரி ஆர்வம் கொண்டிருந்தார். <ref target="https://ta.wikipedia.org/wiki/பறவை_கவனிப்பு">பறவை கவனிப்பில்</ref> இவர் மகிழ்ச்சியடைந்ததுடன், போர்க்காலத்தில் பெருமளவில் வெட்டப்பட்ட மேற்கத்திய செக்குவோயியா மரங்களைப் பாதுகாப்பதற்காகவும் போராடினார். மோரியின் பாட்டனாரும், தந்தையின் சகோதரரும் வானாய்வகம் நிறுவி ஆய்வு செய்த இடமும், முதன் முதலாக நிலவைத் தொலைநோக்கியூடாக ஒளிப்படம் எடுத்த இடமுமாகிய <ref target="https://ta.wikipedia.org/wiki/யோன்_வில்லியம்_டிரேப்பர்_இல்லம்">யோன் வில்லியம் டிரேப்பர் இல்லத்தில்</ref> மூன்று ஆண்டுகள் பொறுப்பாளராகவும் இருந்தார். மோரி 1952 சனவர் 8ல் நியூயார்க்கில் உள்ள டோப்சு ஃபெரி என்னுமிடத்தில் காலமானார்.</p>
விருதுகள்
<figure><caption>மவுரி நிலாக் குழிப்பள்ளம்</caption></figure>
<p>இவருக்கு 1943 இல் அமெரிக்க வானியல் கழகம் <ref target="https://ta.wikipedia.org/wiki/ஆன்னி_ஜம்ப்_கெனான்_வானியல்_விருது">ஆன்னி ஜம்ப் கெனான் வானியல் விருது</ref> வழங்கியது.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p>நிலாவின் மவுரி குழிப்பள்ளமும் பல சிறு உமிழ்வுக் குழிப்பள்ளங்களும் மற்றவரோடு இணைந்து இவரது நினைவாகப் பெயர் இடப்பட்டுள்ளன.<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>


வெளி இணைப்புகள்
<list type="unordered"><item><ref target="http://www.projectcontinua.org/antonia-maury/">Project Continua: Biography of Antonia Maury</ref> Project Continua is a web-based multimedia resource dedicated to the creation and preservation of women’s intellectual history from the earliest surviving evidence into the 21st Century.</item></list>
</text></body></html>