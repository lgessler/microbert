<html><body><text id="wikipedia_ta_wikipedia_org__141990.html" ns="0" revid="3410189" sourceurl="https://ta.wikipedia.org/wiki/%E0%AE%A8%E0%AE%A3%E0%AF%8D%E0%AE%AA%E0%AE%A9%E0%AF%8D_(2012_%E0%AE%A4%E0%AE%BF%E0%AE%B0%E0%AF%88%E0%AE%AA%E0%AF%8D%E0%AE%AA%E0%AE%9F%E0%AE%AE%E0%AF%8D)" title="நண்பன் (2012 திரைப்படம்)" type="wikipedia">நண்பன் (2012 திரைப்படம்)
<p><hi rend="italic"><hi rend="bold">நண்பன்</hi></hi> (<hi rend="italic">Nanban</hi>) என்பது <ref target="https://ta.wikipedia.org/wiki/2012">2012</ref> இல் வெளிவந்த தமிழ்த் <ref target="https://ta.wikipedia.org/wiki/திரைப்படம்">திரைப்படம்</ref> ஆகும். இந்த திரைப்படத்தில் <ref target="https://ta.wikipedia.org/wiki/விஜய்_(நடிகர்)">விஜய்</ref>, <ref target="https://ta.wikipedia.org/wiki/ஜீவா">ஜீவா</ref>, <ref target="https://ta.wikipedia.org/wiki/ஸ்ரீகாந்த்_(நடிகர்)">ஸ்ரீகாந்த்</ref> ஆகியோர் நடித்துள்ளனர். இப்படத்தை <ref target="https://ta.wikipedia.org/wiki/சங்கர்_(திரைப்பட_இயக்குநர்)">ஷங்கர்</ref> இயக்கியுள்ளார். இத்திரைப்படம் <ref target="https://ta.wikipedia.org/wiki/3_இடியட்ஸ்">த்ரீ இடியட்ஸ்</ref> (2009) என்ற ஹிந்தி படத்தின் மீளுருவாக்கம் ஆகும். இத்திரைப்படத்தின் மூலம் விஜயின் திரைப்படத்திற்கு முதன் முறையாக <ref target="https://ta.wikipedia.org/wiki/ஹாரிஸ்_ஜெயராஜ்">ஹாரிஸ் ஜெயராஜ்</ref> இசையமைக்கின்றார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> இது <ref target="https://ta.wikipedia.org/wiki/தெலுங்கு_மொழி">தெலுங்கு மொழியில்</ref> <hi rend="italic">ஸ்நேகிதுடு</hi> என மொழிமாற்றம் செய்யப்பட்டு 26 ஜனவரி 2012 அன்று ஆந்திராவில் வெளியிடப்பட்டது.</p>
நடிப்பு
<list type="unordered"><item><ref target="https://ta.wikipedia.org/wiki/விஜய்_(நடிகர்)">விஜய்</ref> - பஞ்சவன் பாரிவேந்தன்(பாரி) / கொசக்சி பசபுகழ்</item>
<item><ref target="https://ta.wikipedia.org/wiki/ஜீவா">ஜீவா</ref> - சேவற்கொடி செந்தில்</item>
<item><ref target="https://ta.wikipedia.org/wiki/ஸ்ரீகாந்த்_(நடிகர்)">ஸ்ரீகாந்த்</ref> - வெங்கட்ராமகிருஷ்ணன்</item>
<item><ref target="https://ta.wikipedia.org/wiki/இலியானா">இலியானா</ref> - ரியா</item>
<item><ref target="https://ta.wikipedia.org/wiki/சத்யராஜ்">சத்யராஜ்</ref>- விருமாண்டி சந்தானம் (வைரஸ்)</item>
<item><ref target="https://ta.wikipedia.org/wiki/சத்யன்">சத்யன்</ref> - ஸ்ரீவத்சன்  (சைலன்சர்)</item>
<item><ref target="https://ta.wikipedia.org/wiki/அனுயா_ஐயர்">அனுயா ஐயர்</ref> -  ஸ்வேதா</item>
<item><ref target="https://ta.wikipedia.org/wiki/எஸ்._ஜே._சூர்யா">எஸ். ஜே. சூர்யா</ref> - பஞ்சவன் பாரிவேந்தன்</item>
</list>
கதை
<p>வெங்கட் ராமகிருஷ்ணன், சேவற்கொடி செந்தில் மற்றும் பாரி என்கிற பஞ்சவன் பாரிவேந்தரன் ஆகிய மூவரும் சென்னை ஐடியல் பொறியியில் கல்லூரியின் (IEC) கல்லூரி விடுதி  அறையை பகிர்ந்து கொள்ளும் முதல் ஆண்டு பொறியியல் மாணவர்கள்.  வெங்கட் மற்றும் செந்தில் நவீன பின்னணியில் இருந்து வரும் சராசரி மாணவர்கள் என்றாலும், பரி பணக்கார குடும்பத்தைச் சேர்ந்தவர்.  வெங்கட் தனது தந்தையின் விருப்பப்படி பொறியியல் படிக்கிறார். ஆனால் அவருக்கு வனவிலங்கு ஒளிப்படக் கலைஞராக வேண்டும் என்பதே ஆசை. அதே நேரத்தில் செந்தில் குடும்பம் ஏழ்மையானது, தனது குடும்பத்தின் பொருளாதார நிலைமையை மேம்படுத்தவும், தனது அக்காவுக்கு திருமணம் செய்துவைக்கவும் பொறியியல் படிக்கிறார்.  எவ்வாறாயினும், பாரி, இயந்திரங்கள் மற்றும் சாதனங்களின் மீதான தனது  ஆர்வத்திற்காக பொறியியல் படிக்கிறார்.  ஒருவர் தனக்கு ஆர்வமான பணியை செய்யவேண்டும், தேர்ச்சியை அல்ல என்று அவர் நம்புகிறார். ஏனெனில் ஆர்வத்தைத் தொடர்ந்தால் வெற்றி தானே வந்தடையும்.  படிப்புக்கான இந்த அணுகுமுறையை கல்லூரியின் துறைத் தலைவர் பேராசிரியர் விருமாண்டி "வைரஸ்" சந்தானம் கேலி செய்கிறார்.  வைரசும் ஆசிரியர்களும் பாரியின் வகுப்புத் தோழரான ஸ்ரீவத்சன் என்கிற சைலன்சரை ஆதரிக்கின்றனர், அவர் பெருநிறுவன அந்தஸ்து என்ற தனது இலக்குகளை அடைய, ஒன்றை புரிந்துகொள்ளளாமல்  மனப்பாடம் செய்து கற்றுக்கொள்வதை நம்புகிறார்.  பாரி அவர்களின் கல்வி அணுகுமுறைகளில் உள்ள வேறுபாடுகள் காரணமாக வைரஸ் மற்றும் சைலன்சருடன் தொடர்ந்து முரண்பட்டு பழகுகிறார்.</p>
<p>மருத்துவ மாணவியான வைரஸின் மகள் ரியாவை பாரி காதலிக்கிறான். பாரி, வெங்கட், செந்தில் ஆகியோர் தற்செயலாக ரியாவின் அக்காள் ஸ்வேதாவின் திருமண விருந்துக்கு அழேப்பே இல்லாமல் இலவசமாக உணவு உண்ணும் நோக்கில் தற்செயலாக செல்கின்றனர்.  ரியா பாரியின் குறும்புகளால் ஈர்க்கப்படவில்லை, மேலும் அவற்றைப் பற்றி தனது தந்தையிடம் புகார் செய்கிறாள்.  பின்னர் வைரஸ் பாரி மற்றும் அவரது நண்பர்கள் மீது கோபமடைந்து, "பணக்கார" பாரி "பொருளாதாரத்தில் குறைந்த" வெங்கட் மற்றும் செந்தில் சிந்தனைகள் மீது  செல்வாக்கு செலுத்துவதாகக் கூறி அவர்களின் நட்பை உடைக்க முயற்சிக்கிறார்.  வெங்கட் பாரியுடனான தனது நட்பை முறித்துக் கொள்ள மறுக்கிறான். அதே நேரம் ​​செந்தில் வைரஸை நம்பி பாரியிலிருந்து தன்னைத் தூர விலக்கிக் கொள்கிறான். ஆனால் மாரடைப்பால் பாதிக்கப்பட்ட செந்திலின் படுத்தபடுக்கையாக உள்ள தந்தையின் உயிரைக் காப்பாற்றிய பாரி, ரியாவின் இருசக்கர வாகனத்தில் மருத்துவமனைக்கு அழைத்துச் செல்லும்போது அவர்கள் சமாதானம் அடைகின்றனர்.  சரியான நேரத்தில் அவசர ஊர்தி வராத நிலையில் பாரியின் துரித நடவடிக்கையால் பாரியின் தந்தை காப்பாற்றப்படுகிறார்.  ரியாவும் பாரி பிறர் மீது செலுத்தும் அக்கறையை பாராட்டி, பாரியினால் ஈர்க்கப்படுகிறாள்.  ஆண்டுத் தேர்வில், பாரி அவனுடைய வகுப்பில் முதலாவதாக நிற்கிறார், வெங்கட் மற்றும் செந்தில் இருவரும் கடைசியாக வருகிறார்கள்.</p>
<p>மூன்று ஆண்டுகளுக்குப் பிறகு, அவர்களின் இறுதி ஆண்டில், பாரி, வெங்கட் மற்றும் செந்தில் ஒரு இரவில் குடிபோதையில் வைரஸின் வீட்டிற்குள் நுழைகிறார்கள்.  குடிபோதையில் இருக்கும் வெங்கட் மற்றும் செந்தில் இருவரும் தகராறு செய்து, வைரசின் முன் வாசலில் சிறுநீர் கழித்து தப்பி ஓடிவிடுகின்றனர்.  செந்திலை வைரஸ் கவனித்துவிடுகிறார். அடுத்த நாள், அவர் பாரியை காட்டிக்கொடுக்காவிட்டால் அவரை கல்லூரியில் இருந்து வெளியேற்றுவதாக மிரட்டுகிறார்.  தனது நண்பருக்கு துரோகம் செய்யவோ அல்லது அவரது குடும்பத்தை ஏமாற்றவோ விரும்பாமல், செந்தில் வைரஸின் அலுவலக ஜன்னலில் இருந்து குதித்து தற்கொலைக்கு முயன்று, அது கோமாவில் முடிகிறது.  இருப்பினும், செந்தில் விரைவில் குணமடைந்து, குணமடைந்ததைத் தொடர்ந்து, எதிர்காலத்தைப் பற்றிய தனது பயத்திலிருந்து வெளியேறுகிறார்.  வாளாக நேர்காணலின் போது ஒரு நிறுவனத்தில் இருந்து நேர்காணல் செய்பவர்களை அவரது வெளிப்படையான தன்மை கவர்ந்து அவர்கள் அவரை வேலைக்கு அமர்த்துகிறார்கள்.  இதற்கிடையில், வெங்கட் தனது வனவிலங்கு புகைப்படக் கலைஞராகும் கனவுப்பணிக்கு செல்ல அனுமதிக்கும்படி பெற்றோரை அவர் வெற்றிகரமாக சமாதானப்படுத்துகிறார்.</p>
<p>செந்தில் வளாகத் தேர்வில் தேர்வானதால் கோபமடைந்த வைரஸ், செந்திலைத் தோல்வியடையச் செய்ய மிகவும் கடினமான இறுதித் தேர்வை அமைக்கிறார். ஏனெனில் வளாக நேர்காணலில் அவருக்கு வேலை கிடைத்தாலும் பட்டப்பட்டிப்பில் தேர்ச்சியடைவது அவசியம்.  ரியா தனது தந்தையின் திட்டத்தை அறிந்ததும், பாரி மற்றும் வெங்கட்டுக்கு தனது தந்தையின் அலுவலக சாவியை வழங்கி வினாத்தாளை கசியவிட உதவுகிறாள். இருப்பினும், வைரஸ் அவர்களைப் பிடித்து, அவர்களையும் செந்திலையும் அந்த இடத்திலேயே வெளியேற்றுகிறார்.  ரியா கோபத்துடன் தன் தந்தையை எதிர்கொள்கிறாள், ஒரு எழுத்தாளராக வேண்டும் என்ற லட்சியம் இருந்தபோதிலும், தனது தந்தை விரும்பியபடி பொறியியல் படிப்பில் சேர முடியாமல் போனதால் தன் சகோதரன் தற்கொலை செய்துகொண்டதை குற்றம் சாட்டுகிறாள்.  இதற்கிடையில் கர்ப்பிணியான ஸ்வேதாவுக்கு பிரசவ வலி ஏற்படுகிறது. இப்போது பலத்த இடியுடன் கூடிய மழை பெய்துவருகிறது. அதனால் எந்த உதவியையும் பெற முடியாதவாறு தெருக்களில் வெள்ளம் பெருக்கெடுத்துவிடுகிறது. இதனால் அவசர ஊர்தி ஸ்வேதாவை அடைய முடியாதபடி ஆகிறது.  பாரி, வெங்கட், செந்தில் ஆகியோர் பாரி உருவாக்கிய கருவிகள் மற்றும் இன்வெர்ட்டரைப் பயன்படுத்தி பிரசவம் பார்க்கின்றனர். ரியா அவர்களுக்கு காணளி அழைப்பு  மூலம் வேண்டிய அறிவுறுத்தலை அளிக்கிறாள். பிறந்த குழந்தை மூச்சுப் பேச்சில்லாமல் இருக்கிறது. அதை பாரி உயிர்ப்பித்து காக்கிறார்.  வைரஸ் பாரியையும் அவரது நண்பர்களையும் மன்னித்து, அவரது முன்னாள் இயக்குனரால் வைரஸுக்கு வழங்கப்பட்ட ஈர்ப்பு நிலையற்ற விண்வெளியிலும் எழுதும் பேனாவை அவருக்கு பரிசாக கொடுத்து, அவர்களின் இறுதித் தேர்வுகளை எழுத அனுமதிக்கிறார்.  இருப்பினும், பட்டமளிப்புக்குப் பிறகு, பாரி யாரிடமும் சொல்லிக்கொள்ளாமல் செல்கிறார்.</p>
<p>பத்து ஆண்டுகளுக்குப் பிறகு, இப்போது வெற்றிகரமான வனவிலங்கு ஒளிப்படக் கலைஞராக இருக்கும் வெங்கட் மற்றும் திருமணமான செந்தில், ஒரு நல்ல சொகுசு வாழ்க்கையை வாழ்ந்து கொண்டிருக்கின்றனர்.  இப்போது பணக்கார மற்றும் வெற்றிகரமான தொழில்முறை விஞ்ஞானியாக உள்ள சைலன்சர், தனது சொந்த நிறுவனத்தில் துணைத் தலைவராக உள்ளார். அதே சமயம் அமெரிக்காவில் திருமணமாகி குழந்தைகளைக் கொண்டுள்ளார். அவர் பிரபல விஞ்ஞானியும், வருங்கால தொழிலதிபரான கொசப்சி பசப்புகழுடன் ஒரு ஒப்பந்தம் செய்ய விரும்புகிறார். அதற்காக இந்தியா வரும் லைசன்ஸ்  பாரியைக் கண்டுபிடித்து தான் பாரியை விட வாழ்வில் வெற்றி பெற்றத்தைக் காட்ட விரும்புகிறார்.  அவர்கள் பொறியியல் படிப்பின் முதல் வருடத்தில் தங்கள் படிப்பு அணுகுமுறைகளின் மூலமாக எதிர்காலத்தில் யார் சிறந்த வெற்றியாளர் ஆகிறார்கள்  என்று பந்தயம் கட்டியிருந்தனர். தற்போது வந்துள்ள சைலன்சும் வெங்கட், செந்திலும் பாரியைத் தேடி  ஊட்டியில் உள்ள பாரியின் வீட்டை அடைந்தபோது, ​​அவர்கள் முற்றிலும் மாறுபட்ட ஒரு புதிய மனிதனை பஞ்சவன் பாரிவேந்தன் என்ற பெயரில் காண்கிறார்கள்.</p>
<p>பாரிவேந்தனை எதிர்கொண்ட வெங்கட் மற்றும் செந்தில் அவர்களின் நண்பர் உண்மையில் பப்பு என்று அழைக்கப்படும் ஒரு ஆதரவற்ற வேலைக்கார பையன் என்பதை அறிந்து கொள்கிறார்கள்.  பாரிவேந்தனின் வீட்டில் பணிபுரிந்த பப்பு கற்றலை விரும்பினார், பாரிவேந்தனுக்கு படிப்பை பிடிக்கவில்லை.  சிறுவனின் புத்திசாலித்தனத்தை கவனித்த பாரிவேந்தனின் தந்தை, வேலைக்காரனாக வேலை செய்யாமல் பப்புவை தன் மகன் பாரியின் பெயரில் படிக்கவைக்கிறார். அதன்மூலம் பாரி பட்டதாரியாக ஆகலாம். ப்பபு பட்டப்பட்டிப்பை முடித்த பிறகு,  கல்லூரியில் உடன் படித்த நண்பர்களுடன் எந்த தொடர்பும் இல்லாமல் இருப்பேன் என்று பாரியின் தந்தையிடம் வாக்கு அளிக்கிறார்.  பப்பு இப்போது தனுஷ்கோடியில் பள்ளி ஆசிரியராக இருப்பதை பாரிவேந்தன் வெளிப்படுத்துகிறார்.  பின்னர், வெங்கட் மற்றும் செந்தில், "பரி" காணாமல் போனதால், ரியா தனக்கு முன்பு நிசயிக்கப்பட்ட ராகேசை திருமணம் செய்ய முடிவு செய்துள்ளாள். அந்த ராகேஷ்- விலை மதிப்புள்ள பொருட்களின்மீது மோகம் கொண்ட நிதியாளர்.  அவளைவிட ராகேஷ் அவனது விலையுயர்ந்த பொருட்களை நேசிக்கிறார் என்பதை அவளுக்கு "பரி" உணர்த்தியுள்ளார். இந்நிலையில் அவனுடனே திருமனமாக இருந்த ரியாவை வெங்கட் மற்றும் செந்தில் கோயம்புத்தூரில் அவளுக்கு நடக்கவிருக்கும் திருமணத்திலிருந்து  மீட்டு, சைலன்சருடன் தனுஷ்கோடிக்கு அழைத்துச் செல்கிறார்கள்.</p>
<p>"பாரி'ஸ்" பள்ளியில், வெங்கட் மற்றும் செந்தில் இருவரும் நீண்ட நாள் காணாமல் இருந்த தோழியான ரியா மற்றும் "பரி" ஆகியோருடன் மீண்டும் இணைகிறார்கள், மேலும் சைலன்சர் என்னும் வத்சன் "பரி" பொருளாதாரத்தில் தாழ்ந்த பள்ளி ஆசிரியராக மாறியதற்காக "பரி"யை கேலி செய்கிறார்.  தன்னூடனான பந்தயத்தில் தோல்வியுற்றதற்கான "தோல்விப் பிரகடன" ஆவணத்தில் கையெழுத்திடும்படி அவரிடம் கேட்கிறார். பப்பு கையொப்பமிடும்போது அவர் கையில் வைரஸ் கொடுத்த பேனாவைப் பார்த்து, அவர் தோற்றுப் போனவர், வத்சனான தானே வெற்றியாளர் எனவே அந்த பேனா தன்னிடமே இருக்கவேண்டும் என்று அதை வாங்கிக்கொள்கிறார்.  "பரி"யின் கையொப்பத்தைப் பார்த்த சைலன்சர், "பரி" என்பது உண்மையில் கோசாக்சி பாசபுகழ் என்பதை உணர்ந்து, தோல்வியை ஏற்றுக்கொள்கிறார்.  வெற்றியை அல்ல, திறமையை பின்பற்ற வேண்டும், திறமையை பின்பற்றினால் வெற்றி தன்னைத்தானே பார்த்துக் கொள்ளும் என வெங்கட் கூறியது போல், பசப்புகழ் சரியாகச் சொன்னதாக படம் முடிகிறது.</p>
படப்பிடிப்பு
<p>இதன் படப்பிடிப்பு ஊட்டியில் தொடங்கியது.<ref target="https://ta.wikipedia.org/wiki/முதற்_பக்கம்#cite_note-3">[3]</ref> பிறகு <ref target="https://ta.wikipedia.org/wiki/தேராதூன்">தேராதூன்</ref><ref target="https://ta.wikipedia.org/wiki/முதற்_பக்கம்#cite_note-Prakash_KL-4">[4]</ref>,<ref target="https://ta.wikipedia.org/wiki/ஐரோப்பா">ஐரோப்பா</ref>, <ref target="https://ta.wikipedia.org/wiki/அந்தமான்_தீவுகள்">அந்தமான்</ref>, <ref target="https://ta.wikipedia.org/wiki/கோயம்புத்தூர்_மாவட்டம்">கோயம்பத்தூர்</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref> மற்றும் <ref target="https://ta.wikipedia.org/wiki/சென்னை">சென்னையில்</ref><ref target="https://ta.wikipedia.org/wiki/முதற்_பக்கம்#cite_note-Prakash_KL-4">[4]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref><ref target="https://ta.wikipedia.org/wiki/முதற்_பக்கம்#cite_note-7">[7]</ref> நடைபெற்றது. பாடல் காட்சிகள் <ref target="https://ta.wikipedia.org/wiki/லண்டன்">லண்டனில்</ref> படமாக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-8">[8]</ref> படப்பிடிப்பு முழுவதுமாக அக்டோபரில் நிறைவடைந்தது.<ref target="https://ta.wikipedia.org/wiki/முதற்_பக்கம்#cite_note-9">[9]</ref><ref target="https://ta.wikipedia.org/wiki/முதற்_பக்கம்#cite_note-10">[10]</ref> மொத்தம் 8 மாதகாலம் படப்பிடிப்பு நடைபெற்றது.<ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
வெளியீடு
<p>நண்பன் ஜனவரி 12,2012 வெளியாகியது.<ref target="https://ta.wikipedia.org/wiki/முதற்_பக்கம்#cite_note-12">[12]</ref><ref target="https://ta.wikipedia.org/wiki/முதற்_பக்கம்#cite_note-13">[13]</ref><ref target="https://ta.wikipedia.org/wiki/முதற்_பக்கம்#cite_note-14">[14]</ref> <ref target="https://ta.wikipedia.org/wiki/பிரெஞ்சு_மொழி">பிரெஞ்சு மொழியின்</ref> துணை உரை(<ref target="https://en.wikipedia.org/wiki/Subtitle%20(captioning)">Subtitle</ref>) உடன் <ref target="https://ta.wikipedia.org/wiki/பிரான்சு">பிரான்சு</ref> நாட்டில் வெளியாகும் முதல் தமிழ் திரைப்படம் என்னும் பெருமை நண்பன் படத்தையே சேரும்.<ref target="https://ta.wikipedia.org/wiki/முதற்_பக்கம்#cite_note-15">[15]</ref> தற்போதய தமிழக அரசின் திட்டத்தின் படி வரிவிலக்கு பெற்ற முதல் படம் நண்பன் என்பது குறிப்பிடத்தக்கது.<ref target="https://ta.wikipedia.org/wiki/முதற்_பக்கம்#cite_note-16">[16]</ref><ref target="https://ta.wikipedia.org/wiki/முதற்_பக்கம்#cite_note-17">[17]</ref> <ref target="https://ta.wikipedia.org/wiki/தெலுங்கு">தெலுங்கு</ref> திரைப்பட விநியோகஸ்தர் தில் ராஜு ஆந்திரப் பிரதேச சந்தைக்காக நண்பன் படத்தின் <ref target="https://ta.wikipedia.org/wiki/தெலுங்கு">தெலுங்கு</ref> மொழிமாற்றம் பதிப்பான <hi rend="italic">சிநேகிதுடுவின்</hi> திரையரங்கு உரிமையை வாங்கினார்.  <hi rend="italic">சிநேகிதுடு</hi> 26 ஜனவரி 2012 அன்று வெளியானது.</p>
ஆல் இசு வெல்

<p><hi rend="bold">ஆல் இசு வெல்</hi> (All is Well) என்பது இந்த திரைப்படத்தில் பஞ்சவன் பாரிவேந்தனாக நடித்த <ref target="https://ta.wikipedia.org/wiki/விஜய்">விஜய்</ref> பேசிய வசனமாகும்.<ref target="https://ta.wikipedia.org/wiki/முதற்_பக்கம்#cite_note-18">[18]</ref> இந்த வசனம் ஏற்கனவே <ref target="https://ta.wikipedia.org/wiki/இந்தி">இந்தி</ref> மொழியில் வெளிவந்த <ref target="https://ta.wikipedia.org/wiki/3_இடியட்சு">3 இடியட்சு</ref> திரைப்படத்திலும் கூறப்பட்டது.<ref target="https://ta.wikipedia.org/wiki/முதற்_பக்கம்#cite_note-19">[19]</ref></p>
விளக்கம்
<p>ஆல் இஸ் வெல் என்பது எல்லாம் நல்லதுக்கே என்பதைக் குறிக்கின்றது. அனைத்தும் நல்லதாகவே நடக்கும் என்ற நேர் மனப்பாங்கை ஏற்படுத்தும் எனத் திரைப்படத்தில் குறிப்பிடப்படுகின்றது. அவ்வாறு சொல்வதன் மூலம் பிரச்சினைகள் சரியாகி விடும் என்றில்லை. ஆனாலும் பிரச்சினைகளைச் சந்திப்பதற்கான துணிவைப் பெற்றுக் கொள்ள முடியும் என்றும் திரைப்படத்தில் கூறப்படுகின்றது.<ref target="https://ta.wikipedia.org/wiki/முதற்_பக்கம்#cite_note-20">[20]</ref></p>
பாடல்கள்
<p><hi rend="italic">ஹார்ட்டிலே பேட்டரி...</hi> என்ற நண்பன் திரைப்படப் பாடலிலும் <hi rend="italic">ஆல் இஸ் வெல்...</hi> என்ற <ref target="https://ta.wikipedia.org/wiki/3_இடியட்ஸ்">3 இடியட்ஸ்</ref> திரைப்படப் பாடலிலும் பயன்படுத்தப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-21">[21]</ref> <hi rend="italic">ஸ்நேஹிதுடு</hi> என்ற தெலுங்கு பதிப்பு ஆல்பத்தின் வெளியீடு 20 ஜனவரி 2012 அன்று ஹைதராபாத்தில் நடைபெற்றது. ஒலிப்பதிவு மற்றும் பின்னணி இசையை ஹாரிஸ் ஜெயராஜ் இசையமைத்தார், அன்னியனுக்கு (2005) பிறகு ஷங்கருடன் இரண்டாவது முறையாக இணைந்து பணியாற்றினார்.  ஹாரிஸ் ஜெயராஜுடன் விஜய் இணைந்துள்ள முதல் படம் இதுவாகும்.  இந்த ஆல்பத்தில் ஆறு பாடல்கள் இடம்பெற்றுள்ளன, பாடல் வரிகளை பா.விஜய், விவேகா, நா.  முத்துக்குமார் மற்றும் மதன் கார்க்கி, தலா இரண்டு பாடல்களுக்கு இரண்டு வரிகள் எழுதினார்கள்.  "அஸ்கு லஸ்கா" இல் கார்க்கியின் பாடல் வரிகள் 16 க்கும் மேற்பட்ட வெவ்வேறு மொழிகளை உள்ளடக்கியது குறிப்பிடத்தக்கது.  முழு ஒலிப்பதிவு ஆல்பம் 23 டிசம்பர் 2011 அன்று வெளியிடப்பட்டது.</p>





வெளி இணைப்புகள்
<list type="unordered"><item>சர்வதேச திரைப்பட தரவுத் தளத்தில் <ref target="http://www.imdb.com/title/tt2180477/">நண்பன்</ref></item></list>
</text></body></html>