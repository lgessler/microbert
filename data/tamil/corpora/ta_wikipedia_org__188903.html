<html><body><text id="wikipedia_ta_wikipedia_org__188903.html" ns="0" revid="3227666" sourceurl="https://ta.wikipedia.org/wiki/%E0%AE%B5._%E0%AE%A8%E0%AE%B2%E0%AF%8D%E0%AE%B2%E0%AF%88%E0%AE%AF%E0%AE%BE" title="வ. நல்லையா" type="wikipedia">வ. நல்லையா
<p><hi rend="bold">வல்லிபுரம் நல்லையா</hi> (<hi rend="italic">Vallipuram Nalliah</hi>, 10 செப்டம்பர் 1909 - 27 டிசம்பர் 1976) <ref target="https://ta.wikipedia.org/wiki/இலங்கைத்_தமிழர்">இலங்கைத் தமிழ்</ref> ஆசிரியரும், அரசியல்வாதியும், முன்னாள் நாடாளுமன்ற உறுப்பினரும், அமைச்சரும் ஆவார்.</p>
ஆரம்ப வாழ்க்கை
<p>நல்லையா 1909 அக்டோபர் 9 இல்<ref target="https://ta.wikipedia.org/wiki/முதற்_பக்கம்#cite_note-1">[1]</ref> <ref target="https://ta.wikipedia.org/wiki/மட்டக்களப்பு">மட்டக்களப்பு</ref>, <ref target="https://ta.wikipedia.org/wiki/புளியந்தீவு_(மட்டக்களப்பு)">புளியந்தீவு</ref> என்ற கிராமத்தில் பிறந்தவர். <ref target="https://ta.wikipedia.org/wiki/புனித_மிக்கேல்_கல்லூரி_தேசியப்_பாடசாலை">புனித மிக்கேல் கல்லூரியில்</ref> படித்து, லண்டன் மெற்ரிக்குலேசன் கலைப் பட்டதாரி ஆனார். மகரகமை ஆசிரியப் பயிற்சிக் கல்லூரியில் பயின்று பயிற்சி பெற்ற ஆசிரியரானார்.<ref target="https://ta.wikipedia.org/wiki/முதற்_பக்கம்#cite_note-Arumugam-2">[2]</ref> 1929இல் சிவானந்தா வித்தியாலயத்தில் ஆசிரியராகப் பணியில் சேர்ந்த நல்லையா,1937இல் அப்பாடசாலையின் பிரதி அதிபரானார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref> பின்னர் அட்டாளச்சேனை ஆண்கள் ஆசிரியர் பயிற்சிக் கல்லூரியில் தலைமை ஆசிரியரானார். தங்கரத்தினம் முத்தையா என்பவரைத் திருமணம் புரிந்தார்.<ref target="https://ta.wikipedia.org/wiki/முதற்_பக்கம்#cite_note-Arumugam-2">[2]</ref> <ref target="https://ta.wikipedia.org/wiki/மட்டக்களப்பு_மாநகர_சபை">மட்டக்களப்பு மாநகர சபை</ref> உறுப்பினராகவும் இருந்திருக்கிறார்.<ref target="https://ta.wikipedia.org/wiki/முதற்_பக்கம்#cite_note-Arumugam-2">[2]</ref></p>
அரசியலில்
<p>நல்லையா 1943 ஆம் ஆண்டில் திருகோணமலை-மட்டக்களப்புத் தொகுதிக்கு இடம்பெற்ற இடைத்தேர்தலில் போட்டியிட்டு வெற்றி பெற்று <ref target="https://ta.wikipedia.org/wiki/இலங்கை_அரசாங்க_சபை">அரசாங்க சபைக்குத்</ref> தெரிவானார்.<ref target="https://ta.wikipedia.org/wiki/முதற்_பக்கம்#cite_note-Arumugam-2">[2]</ref> <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1947">1947 நாடாளுமன்றத் தேர்தலில்</ref> <ref target="https://ta.wikipedia.org/wiki/சுயேட்சை_(அரசியல்வாதி)">சுயேட்சை</ref> வேட்பாளராக <ref target="https://ta.wikipedia.org/wiki/கல்குடா_தேர்தல்_தொகுதி">கல்குடா</ref> தேர்தல் தொகுதியில் போட்டியிட்டு வெற்றி பெற்று நாடாளுமன்றம் சென்றார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref> பின்னர் <ref target="https://ta.wikipedia.org/wiki/டொன்_ஸ்டீபன்_சேனாநாயக்க">டொன் ஸ்டீபன் சேனாநாயக்கவின்</ref> தலைமையிலான <ref target="https://ta.wikipedia.org/wiki/ஐக்கிய_தேசியக்_கட்சி">ஐக்கிய தேசியக் கட்சியில்</ref> இணைந்தார். இதனை அடுத்து அவர் சுகாதாரம் மற்றும் உள்ளூராட்சி அமைச்சரின் நாடாளுமன்ற செயலாளராக நியமிக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-Arumugam-2">[2]</ref> <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1952">1952 தேர்தலில்</ref> ஐதேக வேட்பாளராகப் போட்டியிட்டு மீண்டும் நாடாளுமன்றம் சென்றார்.<ref target="https://ta.wikipedia.org/wiki/முதற்_பக்கம்#cite_note-5">[5]</ref> இவர் சிறிது காலம் <ref target="https://ta.wikipedia.org/wiki/டட்லி_சேனாநாயக்க">டட்லி சேனாநாயக்கவின்</ref> அமைச்சரவையில் அஞ்சல், தொடர்புத்துறை அமைச்சராகப் பதவியில் இருந்தார்.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p><ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1956">1956 தேர்தலில்</ref> சுயேட்சை வேட்பாளராகப் போட்டியிட்டுத் தோல்வியடைந்தார்.<ref target="https://ta.wikipedia.org/wiki/முதற்_பக்கம்#cite_note-7">[7]</ref> <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_மார்ச்_1960">1960 மார்ச்</ref> தேர்தலிலும் தோல்வியடைந்தார்.<ref target="https://ta.wikipedia.org/wiki/முதற்_பக்கம்#cite_note-8">[8]</ref> பின்னர் இவர் <ref target="https://ta.wikipedia.org/wiki/அகில_இலங்கைத்_தமிழ்க்_காங்கிரஸ்">அகில இலங்கைத் தமிழ்க் காங்கிரஸ்</ref> கட்சியின் வேட்பாளராக <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1965">1965 தேர்தலில்</ref> போட்டியிட்டு மீண்டும் தோல்வியடைந்தார்.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
</text></body></html>