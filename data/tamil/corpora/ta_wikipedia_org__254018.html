<html><body><text id="wikipedia_ta_wikipedia_org__254018.html" ns="0" revid="2456001" sourceurl="https://ta.wikipedia.org/wiki/%E0%AE%B0%E0%AE%A9%E0%AF%8D%E0%AE%AE%E0%AE%9A%E0%AF%81_%E0%AE%89%E0%AE%AF%E0%AE%A9" title="ரன்மசு உயன" type="wikipedia">ரன்மசு உயன<figure><caption>ரன்மசு உயனவில் உள்ள ஒரு குளம்</caption></figure>
<figure><caption>ரன்மசு உயனவில் உள்ள <ref target="https://ta.wikipedia.org/wiki/சக்வல்_சக்கரம்">சக்வல் சக்கரம்</ref></caption></figure>
<p><hi rend="bold">ரன்மசு உயன</hi> (<hi rend="italic">Ranmasu Uyana</hi>, <ref target="https://ta.wikipedia.org/wiki/சிங்களம்_மொழி">சிங்களம்</ref>:රන්මසු උයන) <ref target="https://ta.wikipedia.org/wiki/இலங்கை">இலங்கையின்</ref> பண்டைக்காலத் தலைநகரான <ref target="https://ta.wikipedia.org/wiki/அனுராதபுரம்">அனுராதபுரத்தில்</ref> இருந்த ஒரு <ref target="https://ta.wikipedia.org/wiki/பூங்கா">பூங்கா</ref> ஆகும். <hi rend="italic">பொன்மீன் பூங்கா</hi> எனப் பொருள்படும், 40 ஏக்கர் பரப்பளவில் அமைந்த இந்தப் பூங்கா இலங்கையின் கிறித்துவுக்கு முந்தியகால பூங்கா அமைப்புக் கலைக்கான சிறந்த எடுத்துக்காட்டாகத் திகழ்கிறது. <ref target="https://ta.wikipedia.org/wiki/வெஸ்ஸகிரிய">வெஸ்ஸகிரிய</ref> என்னும் இடத்தில் காணப்பட்ட கல்வெட்டு ஒன்றின்படி இந்தப் பூங்காவுக்கான நீர் <ref target="https://ta.wikipedia.org/wiki/திஸ்ஸவாவி">திஸ்ஸவாவியில்</ref> இருந்து கொண்டுவரப்பட்டு, பின்னர் <ref target="https://ta.wikipedia.org/wiki/இசுருமுனிய">இசுருமுனிய</ref> விகாரையைச் சுற்றியுள்ள நெல் வயல்களுக்கு நீர்பாய்ச்சப் பயன்படுத்தப்பட்டதாக அறியவருகின்றது.<ref target="https://ta.wikipedia.org/wiki/முதற்_பக்கம்#cite_note-Cooray2012-1">[1]</ref><ref target="https://ta.wikipedia.org/wiki/முதற்_பக்கம்#cite_note-Stargate-2">[2]</ref></p>
<p>இங்கே பாறையொன்றில் செதுக்கப்பட்ட ஆறு அடி விட்டம் கொண்ட பெரிய வட்டவடிவமான வரைபடம் ஒன்று காணப்படுகிறது. இது <hi rend="italic"><ref target="https://ta.wikipedia.org/wiki/சக்வல_சக்கரம்">சக்வல சக்ரய</ref></hi> அல்லது <hi rend="italic">பாவச் சக்கரம்</hi> என அழைக்கப்படுகிறது. இது மனிதர்கள், வெளியுலகவாசிகளுடன் தொடர்புகொள்வதற்கான <ref target="https://ta.wikipedia.org/wiki/விண்ணகவாயில்">விண்ணகவாயில்</ref> (stargate) போன்றதொரு அமைப்பு என்ற கருத்தைச் சிலர் முன்வைத்தனர். ஆனாலும், தொல்லியல் ஆய்வாளர்கள் இதை முற்றிலுமாக மறுத்து இது ஒரு தொடக்ககால நிலப்படமாக இருக்கலாம் எனக் கருதுகின்றனர்.<ref target="https://ta.wikipedia.org/wiki/முதற்_பக்கம்#cite_note-Stargate-2">[2]</ref><ref target="https://ta.wikipedia.org/wiki/முதற்_பக்கம்#cite_note-DailyNews-3">[3]</ref></p>
</text></body></html>