<html><body><text id="wikipedia_ta_wikipedia_org__521672.html" ns="0" revid="3188727" sourceurl="https://ta.wikipedia.org/wiki/%E0%AE%AA%E0%AF%86%E0%AE%B0%E0%AE%BF%E0%AE%AF_%E0%AE%A8%E0%AE%BE%E0%AE%A3%E0%AE%B2%E0%AF%8D_%E0%AE%95%E0%AE%A4%E0%AE%BF%E0%AE%B0%E0%AF%8D%E0%AE%95%E0%AF%8D%E0%AE%95%E0%AF%81%E0%AE%B0%E0%AF%81%E0%AE%B5%E0%AE%BF" title="பெரிய நாணல் கதிர்க்குருவி" type="wikipedia">பெரிய நாணல் கதிர்க்குருவி
<p><hi rend="bold">பெரிய நாணல் கதிர்க்குருவி</hi><ref target="https://ta.wikipedia.org/wiki/முதற்_பக்கம்#cite_note-2">[2]</ref> அல்லது <hi rend="bold">நாணல் கதிர்க்குருவி</hi> [Clamorous reed warbler (<hi rend="italic">Acrocephalus stentoreus</hi>)] என்பது அளவில் பெரியதும் <hi rend="italic">அக்ரோசெபாலசு</hi> பேரினத்தைச் சேர்ந்த ஒரு தொல்லுலக கதிர்க்குருவி ஆகும். தென்னிந்தியாவில் காணப்படுவது இதன் உள்ளினங்களுள் ஒன்றான <hi rend="italic">A. s. brunnescens</hi> என்று பதிவு செய்யப்பட்டுள்ளது<ref target="https://ta.wikipedia.org/wiki/முதற்_பக்கம்#cite_note-3">[3]</ref>.  </p>
தோற்றம்
<p>வரிகளோ கீற்றுகளோ அற்ற உடல்; உடலின் மேற்பகுதி காய்ந்த மரப்பட்டை நிறத்துடன் பச்சை கலந்த நிறமும் வாலையொட்டிய பகுதி செம்பழுப்பு நிறமும் கொண்டது (முதன்மை இனம் <hi rend="italic">A. s. stentoreus</hi>). அனைத்து உள்ளினங்களிலும் தொண்டை வெண்மையாகவும் உடலின் அடிப்பகுதி மங்கலான மஞ்சள் நிறத்திலிருக்கும். தெளிவற்ற வெண்ணிற புருவமும் நீண்ட அலகும் வாலும் கொண்டிருக்கும்<ref target="https://ta.wikipedia.org/wiki/முதற்_பக்கம்#cite_note-4">[4]</ref>. </p>
உள்ளினங்கள்
<p><hi rend="italic">A. s. brunnescens</hi> உள்ளினத்தில் பச்சை நிறம் தோயாத மரப்பட்டை நிறத்துடன் (பழுப்பு நிறம்) உடலின் மேற்பகுதி இருக்கும். இத்துடன் ஒப்பிடும்போது <ref target="https://ta.wikipedia.org/wiki/இலங்கை">இலங்கையில்</ref> மட்டுமே காணப்படும் அகணிய உள்ளினமான  <hi rend="italic">A. s. meridionalis</hi>  அடர் நிறத்துடனும் சற்று சிறியதாகவும் இருக்கும்<ref target="https://ta.wikipedia.org/wiki/முதற்_பக்கம்#cite_note-5">[5]</ref>. </p>
பரவலும் இனப்பெருக்கப் பகுதிகளும்<ref target="https://ta.wikipedia.org/wiki/முதற்_பக்கம்#cite_note-6">[6]</ref>
முதன்மை இனம் (<hi rend="italic">A. s. stentoreus</hi>)
<p><ref target="https://ta.wikipedia.org/wiki/எகிப்து">எகிப்திலிருந்து</ref> வடக்கு <ref target="https://ta.wikipedia.org/wiki/சூடான்">சூடான்</ref> வரையிலான <ref target="https://ta.wikipedia.org/wiki/நைல்">நைல்</ref> ஆற்றிடைத்திட்டுப் பகுதியிலும் நைல் ஆற்றினையொட்டிய பகுதிகளிலும் இனப்பெருக்கம் கொள்கின்றது.</p>
<hi rend="italic">A. s. levantina</hi> உள்ளினம்
<p>வடக்கு இசுரேலின் ஹூலா பள்ளத்தாக்குப் பகுதியிலிருந்து ஜோர்டன் பள்ளத்தாக்கு வழியாக சாக்கடலின் வடக்குப் பகுதி முதல் ஜெசுரீல் பள்ளத்தாக்குப் பகுதிகளில் இனப்பெருக்கம் செய்கின்றது.</p>
<hi rend="italic">A. s. brunnescens</hi> உள்ளினம்
<p>கிழக்கு சூடானிலிருந்து <ref target="https://ta.wikipedia.org/wiki/எரித்திரியா">எரித்ரயா</ref>, வடமேற்கு <ref target="https://ta.wikipedia.org/wiki/சோமாலியா">சோமாலியா</ref> வழியாக அரேபிய மூவலந்தீவின் சில பகுதிகளிலும் <ref target="https://ta.wikipedia.org/wiki/கசகஸ்தான்">கசகஸ்தான்</ref>, <ref target="https://ta.wikipedia.org/wiki/துருக்மெனிஸ்தான்">துருக்கமினிஸ்தான்</ref>, <ref target="https://ta.wikipedia.org/wiki/தஜிகிஸ்தான்">தஜிகிஸ்தான்</ref>, <ref target="https://ta.wikipedia.org/wiki/உஸ்பெகிஸ்தான்">உசுபெகிஸ்தான்</ref>, <ref target="https://ta.wikipedia.org/wiki/ஆப்கானித்தான்">ஆப்கானிஸ்தான்</ref>, தெற்கு <ref target="https://ta.wikipedia.org/wiki/ஈராக்கு">ஈராக்</ref>, <ref target="https://ta.wikipedia.org/wiki/ஈரான்">ஈரான்</ref>, <ref target="https://ta.wikipedia.org/wiki/பாக்கித்தான்">பாகிஸ்தானின்</ref> சில பகுதிகளிலும் இந்தியாவில் காஷ்மீர் பள்ளத்தாக்கு, <ref target="https://ta.wikipedia.org/wiki/ராஜஸ்தான்">ராஜஸ்தான்</ref>, <ref target="https://ta.wikipedia.org/wiki/குஜராத்">குஜராத்</ref>, <ref target="https://ta.wikipedia.org/wiki/கேரளம்">கேரளா</ref> ஆகிய மாநிலங்களின் சில பகுதிகளிலும் மும்பை, கொல்கத்தாவை ஒட்டிய பகுதிகளிலும் இனப்பெருக்கம் செய்கின்றது. தென்னிந்தியாவின் பிற பகுதிகளிலும் (<ref target="https://ta.wikipedia.org/wiki/தமிழ்நாடு">தமிழ்நாடு</ref> உள்பட) இலங்கையிலும் காணப்பட்டாலும் இனப்பெருக்கத்தில் ஈடுபடுவதில்லை. </p>
</text></body></html>