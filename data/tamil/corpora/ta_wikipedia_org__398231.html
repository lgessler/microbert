<html><body><text id="wikipedia_ta_wikipedia_org__398231.html" ns="0" revid="2741024" sourceurl="https://ta.wikipedia.org/wiki/%E0%AE%86%E0%AE%AF%E0%AE%BF%E0%AE%B2%E0%AF%8D_%E0%AE%87%E0%AE%A8%E0%AF%8D%E0%AE%A4%E0%AE%BF%E0%AE%AF%E0%AE%BE_%E0%AE%B2%E0%AE%BF%E0%AE%AE%E0%AE%BF%E0%AE%9F%E0%AF%86%E0%AE%9F%E0%AF%8D" title="ஆயில் இந்தியா லிமிடெட்" type="wikipedia">ஆயில் இந்தியா லிமிடெட்
<p><hi rend="bold">ஆயில் இந்தியா லிமிடெட்</hi> (<hi rend="bold">Oil India Limited</hi>) (<hi rend="bold">OIL</hi>) நிலத்தடி பெட்ரோலியப் பொருட்களை அகழ்ந்து எடுக்கும் <ref target="https://ta.wikipedia.org/wiki/இந்திய_அரசு">இந்திய அரசின்</ref> இரண்டாவது பெரிய  <ref target="https://ta.wikipedia.org/wiki/பொதுத்துறை_நிறுவனங்கள்,_இந்தியா">பொதுத்துறை நிறுவனம்</ref>
ஆகும். </p>
<p>இந்திய அரசின் <ref target="https://ta.wikipedia.org/wiki/பொதுத்துறை_நிறுவனங்கள்,_இந்தியா">பொதுத்துறை நிறுவனங்களில்</ref> ஒன்றான இந்நிறுவனம்,  <ref target="https://ta.wikipedia.org/wiki/பொதுத்துறை_நவரத்தின_நிறுவனங்கள்"> நவரத்தின</ref> மதிப்பைப் பெற்றதாகும்.</p>
<p>இந்திய அரசின் பெட்ரோலியம் மற்றும் இயற்கை எரிவாயு அமைச்சகத்தின் கீழ் இயங்கும் இந்நிறுவனத்தின் தலைமையகம் <ref target="https://ta.wikipedia.org/wiki/அசாம்">அசாம்</ref> மாநிலத்தின் <ref target="https://ta.wikipedia.org/wiki/திப்ருகர்_மாவட்டம்">திப்ருகர் மாவட்டத்தில்</ref> உள்ள <hi rend="bold">துலியஜான்</hi> நகரத்தில் உள்ளது. </p>
<p>9,000 ஊழியர்கள் கொண்ட இந்நிறுவனம்  <ref target="https://ta.wikipedia.org/wiki/பொதுத்துறை_நவரத்தின_நிறுவனங்கள்">நவரத்தின</ref> மதிப்பைப் பெற்றதாகும். இந்நிறுவனத்தின் செயல் அலுவலகம் <ref target="https://ta.wikipedia.org/wiki/நொய்டா">நொய்டாவில்</ref> உள்ளது.</p>
<p>ஆயில் இந்தியா நிறுவனம்,   <ref target="https://ta.wikipedia.org/wiki/இயற்கை_எரிவளி">இயற்கை எரிவாயு</ref>, பெட்ரோலியப் பொருட்கள் கிடைக்கும் இடங்களை அறிந்து அகழ்வது, கச்சா எண்ணெயை சுத்திகரிப்பது, பெட்ரோலியப் பொருட்கள் மற்றும்  <ref target="https://ta.wikipedia.org/wiki/திரவ_பெட்ரோலிய_வாயு">திரவ பெட்ரோலிய வாயுவை</ref> உற்பத்தி செய்தல் இதன் முக்கியப் பணியாகும்.  </p>
<p><ref target="https://ta.wikipedia.org/wiki/ஏழு_சகோதரி_மாநிலங்கள்">ஏழு சகோதரி மாநிலங்களில்</ref> ஒன்றான <ref target="https://ta.wikipedia.org/wiki/அசாம்">அசாம்</ref> மாநிலத்தின், <ref target="https://ta.wikipedia.org/wiki/திக்பை">திக்பை</ref> எனுமிடத்தில் 1889ல்  முதன் முதலில் <ref target="https://ta.wikipedia.org/wiki/பிரித்தானிய_இந்தியா">பிரித்தானிய இந்தியா</ref> ஆட்சியினரால் எரி எண்ணெய் தோண்டி எடுக்கப்பட்டதன் மூலம் ஆயில் இந்தியா நிறுவனத்தின் வரலாறு தொடர்கிறது. </p>
<p>2014 ஆண்டு முடிய ஆயில் இந்தியா நிறுவனம் 3.446 மில்லியன் மெட்ரிக் டன் கச்சா எண்ணெயையும்,  2625.81 மில்லியன் மெட்ரிக் டன் <ref target="https://ta.wikipedia.org/wiki/இயற்கை_எரிவளி">இயற்கை எரிவாயுவையும்</ref> மற்றும்  46,640  மெட்ரிக் டன் <ref target="https://ta.wikipedia.org/wiki/திரவ_பெட்ரோலிய_வாயு">திரவ பெட்ரோலிய வாயுவையும்</ref> உற்பத்தி செய்துள்ளது.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>இந்நிறுவனம் தனது உற்பத்தியில் 80%   <ref target="https://ta.wikipedia.org/wiki/ஏழு_சகோதரி_மாநிலங்கள்">வடகிழக்கு இந்தியாவில்</ref> உற்பத்தி செய்கிறது. மேலும் <ref target="https://ta.wikipedia.org/wiki/ஒடிசா">ஒடிசா</ref>, <ref target="https://ta.wikipedia.org/wiki/அந்தமான்_தீவுகள்">அந்தமான்</ref>, தமிழ்நாட்டின் <ref target="https://ta.wikipedia.org/wiki/தஞ்சாவூர்">தஞ்சாவூர்</ref> மற்றும் <ref target="https://ta.wikipedia.org/wiki/நாகப்பட்டினம்">நாகப்பட்டினம்</ref> கடற்கரை பகுதிகளிலும்,
<ref target="https://ta.wikipedia.org/wiki/இராஜஸ்தான்">இராஜஸ்தான்</ref> மாநிலத்தின் <ref target="https://ta.wikipedia.org/wiki/தார்_பாலைவனம்">தார் பாலைவனம்</ref> பகுதிகளிலும், <ref target="https://ta.wikipedia.org/wiki/அரபுக்_கடல்">அரபுக் கடற்கரை</ref> பகுதிகளிலும், <ref target="https://ta.wikipedia.org/wiki/பிரம்மபுத்திரா_ஆறு">பிரம்மபுத்திரா ஆற்றுப் படுகைகளிலும்</ref>, மிசோரம் மற்றும் <ref target="https://ta.wikipedia.org/wiki/அருணாச்சலப்_பிரதேசம்">அருணாச்சலப் பிரதேசம்</ref> மலைப்பகுதிகளிலும் எரி எண்ணெய் மற்றும் இயற்கை எரிவாயுவை உற்பத்தி செய்கிறது.       </p>
<p>எரி எண்ணெய் மற்றும் இயற்கை எரிவாயு உற்பத்தி நிலையங்களை  அமைப்பதற்கு, இந்நிறுவனம் ஒரு இலட்சம் சதுர கிலோ மீட்டர் பரப்பளவு நிலங்களை அரசிடமிருந்து பெற்றுள்ளது. </p>
<p>தற்போது இந்நிறுவனம் <ref target="https://ta.wikipedia.org/wiki/லிபியா">லிபியா</ref>, <ref target="https://ta.wikipedia.org/wiki/நைஜீரியா">நைஜீரியா</ref>, <ref target="https://ta.wikipedia.org/wiki/சூடான்">சூடான்</ref>, <ref target="https://ta.wikipedia.org/wiki/வெனிசூலா">வெனிசூலா</ref>, <ref target="https://ta.wikipedia.org/wiki/மொசாம்பிக்">மொசாம்பிக்</ref>, <ref target="https://ta.wikipedia.org/wiki/ஏமன்">ஏமன்</ref>, <ref target="https://ta.wikipedia.org/wiki/ஈரான்">ஈரான்</ref>, <ref target="https://ta.wikipedia.org/wiki/பங்களாதேஷ்">பங்களாதேஷ்</ref> மற்றும் <ref target="https://ta.wikipedia.org/wiki/ஐக்கிய_அமெரிக்க_நாடு">ஐக்கிய அமெரிக்க நாடுகளில்</ref> எண்ணெய் துரப்பண மேடைகளை நிறுவுவதற்கு அனுமதி பெற்றுள்ளது.</p>
<p>இந்நிறுவனம் <ref target="https://ta.wikipedia.org/wiki/அசாம்">அசாமின்</ref> துலியாஜான் நகரத்திலிருந்து <ref target="https://ta.wikipedia.org/wiki/பிகார்">பிகார்</ref> மாநிலத்தின் <ref target="https://ta.wikipedia.org/wiki/பரவுனி">பரவுனி</ref> நகரம் வரை கச்சா எண்ணெயை கொண்டு செல்வதற்கு 1157 கிமீ நீளத்திற்கு குழாய்கள் பதித்துள்ளது. </p>
<p>இந்நிறுவனத்த்தின் பங்குகள், இந்தியப் பங்குச் சந்தைகளில் விற்பனையாகிறது.<ref target="https://ta.wikipedia.org/wiki/முதற்_பக்கம்#cite_note-2">[2]</ref>.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
இதனையும் காண்க
<list type="unordered"><item><ref target="https://ta.wikipedia.org/wiki/பொதுத்துறை_நிறுவனங்கள்,_இந்தியா">பொதுத்துறை நிறுவனம்</ref></item>
<item><ref target="https://ta.wikipedia.org/wiki/பொதுத்துறை_நவரத்தின_நிறுவனங்கள்">பொதுத்துறை நவரத்தின நிறுவனங்கள்</ref></item>
<item><ref target="https://ta.wikipedia.org/wiki/இந்திய_ஒன்றிய_அரசின்_பொதுத்துறை_நிறுவனங்கள்_பட்டியல்"> இந்திய  அரசின் பொதுத்துறை நிறுவனங்களின் பட்டியல்</ref></item></list>


வெளி இணைப்புகள்
<list type="unordered"><item>அதிகாரப்பூர்வ இணையதளம்</item></list>
</text></body></html>