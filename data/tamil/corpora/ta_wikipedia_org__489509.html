<html><body><text id="wikipedia_ta_wikipedia_org__489509.html" ns="0" revid="3447195" sourceurl="https://ta.wikipedia.org/wiki/%E0%AE%87%E0%AE%A8%E0%AF%8D%E0%AE%A4%E0%AF%81%E0%AE%B2%E0%AE%BE%E0%AE%B2%E0%AF%8D_%E0%AE%AF%E0%AE%BE%E0%AE%95%E0%AF%8D%E0%AE%A9%E0%AE%BF%E0%AE%95%E0%AF%8D" title="இந்துலால் யாக்னிக்" type="wikipedia">இந்துலால் யாக்னிக்
<p><hi rend="bold">இந்துலால் கன்யாலால் யாக்னிக் (Indulal Kanaiyalal Yagnik)</hi> (1892 பிப்ரவரி 22 - 1972 சூலை 17) இவர் ஓர் இந்திய சுதந்திர ஆர்வலரும், <ref target="https://ta.wikipedia.org/wiki/அகில_இந்திய_விவசாயிகள்_சங்கம்">அகில இந்திய விவசாயிகளின் சங்கத்தின்</ref> தலைவருமாவார். மேலும் 1956 ஆகத்து 8, அன்று <ref target="https://ta.wikipedia.org/wiki/குசராத்து">குஜராத்துக்கு</ref> தனி மாநிலத்திற்கான கோரிக்கையை முன்னெடுத்த மகாகுசராத் இயக்கத்திற்கு தலைமை தாங்கியவருமாவார். <ref target="https://ta.wikipedia.org/wiki/முதற்_பக்கம்#cite_note-sm-1">[1]</ref> இவர் <hi rend="bold">இந்து சாச்சா</hi> என்றும் அழைக்கப்படுகிறார்.  <ref target="https://ta.wikipedia.org/wiki/முதற்_பக்கம்#cite_note-avs-2">[2]</ref> இவர் ஒரு எழுத்தாளராகவும் மற்றும் திரைப்பட தயாரிப்பாளராகவும் இருந்தார்.  </p>
<figure><caption> <ref target="https://ta.wikipedia.org/wiki/அகமதாபாத்">அகமதாபாத்தில்</ref> உள்ள நேரு பாலத்தின் கிழக்கு முனையில் உள்ள ஒரு தோட்டத்தில் இந்துலால் யாக்னிக் சிலை </caption></figure>
<p>1957 ஆம் ஆண்டில் முன்னாள் பம்பாய் மாநிலத்தில் அகமதாபாத் தொகுதியிலிருந்து <ref target="https://ta.wikipedia.org/wiki/இரண்டாவது_மக்களவை">இரண்டாவது மக்களவைக்கு</ref> யாக்னிக் தேர்ந்தெடுக்கப்பட்டார். 1962-1972 வரை அதே தொகுதியில் இருந்து <ref target="https://ta.wikipedia.org/wiki/மூன்றாவது_மக்களவை">மூன்றாவது</ref>, <ref target="https://ta.wikipedia.org/wiki/நான்காவது_மக்களவை">நான்காம்</ref> மற்றும் <ref target="https://ta.wikipedia.org/wiki/ஐந்தாவது_மக்களவை">ஐந்தாவது மக்களவைக்கு</ref> மீண்டும் தேர்ந்தெடுக்கப்பட்டார். <ref target="https://ta.wikipedia.org/wiki/முதற்_பக்கம்#cite_note-ch-3">[3]</ref></p>
ஆரம்பகால வாழ்க்கை (1892-1915)
<p>யாக்னிக்  <ref target="https://ta.wikipedia.org/wiki/இந்தியா">இந்தியாவின்</ref>, <ref target="https://ta.wikipedia.org/wiki/குஜராத்">குசராத்</ref> மாநிலத்தின் <ref target="https://ta.wikipedia.org/wiki/கேதா_மாவட்டம்">கேதா மாவட்டத்திலுள்ள</ref> ஜகதைய்ய போல் என்ற ஊரில் பிறந்தார். <ref target="https://ta.wikipedia.org/wiki/முதற்_பக்கம்#cite_note-4">[4]</ref> இவரது பள்ளி வயதிலேயே இவரது தந்தை இறந்து போனார். இவர் தனது ஆரம்ப மற்றும் இடைநிலைக் கல்வியை <ref target="https://ta.wikipedia.org/wiki/நாடியாத்">நாதியாத்தில்</ref> முடித்தார். மேலும் 1906-ல் மெட்ரிகுலேசன் தேர்வில் தேர்ச்சிப் பெற்று பின்னர், <ref target="https://ta.wikipedia.org/wiki/அகமதாபாத்">அகமதாபாத்</ref>, குசராத் கல்லூயில் சேர்ந்தார்.  இடைநிலைக் கல்வியில் தேர்வில் தேர்ச்சி பெற்ற பின்னர், மும்பையின் புனித சேவியர் கல்லூரியில்  இளங்கலைப் பட்டம் பெற்றார்.  1912 இல், இவர் சட்டத்தில் பட்டம் பெற்றார். <ref target="https://ta.wikipedia.org/wiki/முதற்_பக்கம்#cite_note-ch-3">[3]</ref></p>
சுதந்திர இயக்கம் (1915-1947)
<p>யாக்னிக் தனது கல்லூரி நாட்களில் <ref target="https://ta.wikipedia.org/wiki/அன்னி_பெசண்ட்">அன்னி பெசண்ட்</ref> மீது ஆழ்ந்த தாக்கத்தை கொண்டிருந்தார். 1915 ஆம் ஆண்டில், ஜம்னாதாசு துவாரகதாசு மற்றும் சங்கர்லால் பேங்கர் ஆகியோருடன் சேர்ந்து கொண்டு, <ref target="https://ta.wikipedia.org/wiki/மும்பை">மும்பையிலிருந்து</ref> <hi rend="italic"><ref target="https://ta.wikipedia.org/wiki/யங்_இந்தியா">யங் இந்தியா</ref></hi> என்ற ஆங்கில மொழி இதழை வெளியிட்டார். <ref target="https://ta.wikipedia.org/wiki/முதற்_பக்கம்#cite_note-ch-3">[3]</ref> <ref target="https://ta.wikipedia.org/wiki/முதற்_பக்கம்#cite_note-5">[5]</ref> அதே ஆண்டில், <hi rend="italic">நவஜீவன் அனே சத்யா என்ற</hi> <ref target="https://ta.wikipedia.org/wiki/குஜராத்தி">குசராத்தி</ref> மாத இதழ் தொடங்கப்பட்டது. யாக்னிக் அதன் ஆசிரியராக 1919 வரை பணியாற்றிய பின்னர், அப்பத்திரிக்கையை <ref target="https://ta.wikipedia.org/wiki/மோகன்தாசு_கரம்சந்த்_காந்தி">மகாத்மா காந்தியிடம்</ref> ஒப்படைத்தார். காந்தி தனது சுயசரிதையின் முதல் 30 அத்தியாயங்களை <ref target="https://ta.wikipedia.org/wiki/ஏர்வாடா_மத்திய_சிறை">ஏர்வாடா மத்திய சிறையில்</ref> இருக்கும் போது எழுதினார். <ref target="https://ta.wikipedia.org/wiki/முதற்_பக்கம்#cite_note-cv-6">[6]</ref></p>
<p>இந்துலால் யாக்னிக் அதே ஆண்டில் <ref target="https://ta.wikipedia.org/wiki/இந்திய_சேவகர்கள்_சங்கம்">இந்திய சேவகர்கள் சங்கத்தில்</ref> சேர்ந்தார். ஆனால் 1917 இல் அங்கிருந்து வெளியேறி <ref target="https://ta.wikipedia.org/wiki/தன்னாட்சி_இயக்கம்_(இந்தியா)">தன்னாட்சி இயக்கத்தில்</ref> சேர்ந்தார். <ref target="https://ta.wikipedia.org/wiki/முதற்_பக்கம்#cite_note-ch-3">[3]</ref> 1918 இல், காந்தி தலைமையிலான <ref target="https://ta.wikipedia.org/wiki/கேதா_சத்தியாக்கிரகம்,_1918">கேதா சத்தியாக்கிரகத்திலும்</ref> பங்கேற்றார். <ref target="https://ta.wikipedia.org/wiki/முதற்_பக்கம்#cite_note-7">[7]</ref> 1921 இல் இவர் குசராத் காங்கிரசு கட்சியின் செயலாளரானார்.1922 அக்டோபரில் யுகதர்மம் <hi rend="italic">என்ற</hi> மற்றொரு குசராத்தி மாத இதழைத் தொடங்கினார். இவர் 1923 ஏப்ரல் முதல் மார்ச் 1924 வரை ஆங்கிலேயர்களால் சிறையில் அடைக்கப்பட்டார். 1924–28 வரை, மும்பையிலிருந்து வெளிவந்த   <hi rend="italic">இந்துஸ்தான்</hi> என்ற குசராத்தி நாளேட்டின் ஆசிரியராக இருந்தார். 1926-27 காலக்கட்டத்தில், இவர் <hi rend="italic"><ref target="https://ta.wikipedia.org/wiki/பாம்பே_குரோனிக்கிள்">தி பாம்பே குரோனிக்கிளின்</ref></hi> உதவி ஆசிரியராகவும் இருந்தார். இவர் 1930-35 வரை ஐரோப்பாவில் பல நாடுகளுக்கும் சென்று வந்தார்.  </p>
<p>1936 ஆம் ஆண்டில், அகில இந்திய விவசாயிகள் சங்கத்தை அமைப்பதில் தீவிர முயற்சி எடுத்து அதன் முதல் அமர்வில் பங்கேற்றார். <ref target="https://ta.wikipedia.org/wiki/முதற்_பக்கம்#cite_note-8">[8]</ref> 1939 இல் குசராத் விவசாயிகள் சங்கத்தை  நிறுவினார். 1940-41 காலப்பகுதியில் இவர் தனது போர் எதிர்ப்பு பிரச்சாரத்திற்காக மீண்டும் சிறையில் அடைக்கப்பட்டார். 1942 ஆம் ஆண்டில், அகில இந்திய விவசாயிகள் சங்கத்தின் ஆண்டமர்வுக்கு இவர் தலைமை தாங்கினார். இவர் <hi rend="italic">நூதன் குசராத்</hi> என்ற குஜராத்தி நாளேட்டினை 1943 இல் தொடங்கினார். <ref target="https://ta.wikipedia.org/wiki/முதற்_பக்கம்#cite_note-ch-3">[3]</ref></p>
சுதந்திரத்திற்கு பிறகு (1947-1972)
<p>1956 ஆம் ஆண்டில், யாக்னிக் ஒரு தனி குசராத் மாநிலத்திற்காக மகாகுசராத் இயக்கத்தை வழிநடத்திய மகாகுசராத் ஜனதா பரிசத்தின் நிறுவனர் தலைவரானார். <ref target="https://ta.wikipedia.org/wiki/முதற்_பக்கம்#cite_note-ch-3">[3]</ref> 1957 ஆம் ஆண்டில், அகமதாபாத் தொகுதியில் இருந்து 2 வது மக்களவைக்கு மகாகுசராத் ஜனதா பரிசத்தின் வேட்பாளராக தேர்ந்தெடுக்கப்பட்டார்.   1960 மே 1, அன்று குசராத் மாநிலம் உருவான பிறகு, மகாகுசராத் ஜனதா பரிசத் கலைக்கப்பட்டது. <ref target="https://ta.wikipedia.org/wiki/முதற்_பக்கம்#cite_note-av-9">[9]</ref> 1960  சூனில் <hi rend="italic">நூதன் மகா குசராத் ஜனதா பரிசத்</hi>தை நிறுவினார். மேலும் 1962 இல் 3 வது மக்களவைக்கு அதன் வேட்பாளராக மீண்டும் தேர்ந்தெடுக்கப்பட்டார்.  </p>
<p>இவர் 1972 சூலை 17 அன்று <ref target="https://ta.wikipedia.org/wiki/அகமதாபாத்">அகமதாபாத்தில்</ref> காலமானார். </p>
அங்கீகாரம்
<list type="unordered"><item><ref target="https://ta.wikipedia.org/wiki/இந்திய_அஞ்சல்_துறை">இந்திய அஞ்சல் துறை</ref> 1999 திசம்பர் 9 அன்று ஒரு அஞ்சல் முத்திரையை வெளியிட்டது. <ref target="https://ta.wikipedia.org/wiki/முதற்_பக்கம்#cite_note-10">[10]</ref></item>
<item>அகமதாபாத்தில் உள்ள நேரு பாலத்தின் கிழக்கு முனையில் ஒரு சிறிய தோட்டத்தில் இந்துலால் யாக்னிக் சிலை அமைக்கப்பட்டது, அந்த தோட்டம் இவருடைய பெயரிடப்பட்டது. <ref target="https://ta.wikipedia.org/wiki/முதற்_பக்கம்#cite_note-11">[11]</ref></item></list>
</text></body></html>