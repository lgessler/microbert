<html><body><text id="wikipedia_ta_wikipedia_org__535096.html" ns="0" revid="3419659" sourceurl="https://ta.wikipedia.org/wiki/%E0%AE%95%E0%AF%81%E0%AE%95%E0%AF%8D%E0%AE%95%E0%AF%81%E0%AE%AA%E0%AF%8D" title="குக்குப்" type="wikipedia">குக்குப்<hi rend="bold">Warning:</hi> Page using <ref target="https://ta.wikipedia.org/wiki/வார்ப்புரு:Infobox_settlement">வார்ப்புரு:Infobox settlement</ref> with unknown parameter "coordinates_region" (this message is shown only in preview).
<p><hi rend="bold">குக்குப்</hi>, (<ref target="https://ta.wikipedia.org/wiki/மலாய்_மொழி">மலாய்</ref>: <hi rend="italic">Kukup</hi>; <ref target="https://ta.wikipedia.org/wiki/ஆங்கிலம்">ஆங்கிலம்</ref>: <hi rend="italic">Kukup</hi>; <ref target="https://ta.wikipedia.org/wiki/சீனம்">சீனம்</ref>: 龟咯); <ref target="https://ta.wikipedia.org/wiki/ஜாவி_எழுத்து_முறை">ஜாவி</ref>: كوكوڤ) என்பது <ref target="https://ta.wikipedia.org/wiki/மலேசியா">மலேசியா</ref>, <ref target="https://ta.wikipedia.org/wiki/ஜொகூர்">ஜொகூர்</ref> மாநிலத்தில், <ref target="https://ta.wikipedia.org/wiki/பொந்தியான்_மாவட்டம்">பொந்தியான் மாவட்டத்தில்</ref> அமைந்து உள்ள ஒரு மீன்பிடி நகரம். </p>
<p>இந்த நகரம் <ref target="https://ta.wikipedia.org/wiki/பொந்தியான்_நகரம்">பொந்தியான் நகரத்தில்</ref> இருந்து 21 கி.மீ.; <ref target="https://ta.wikipedia.org/wiki/ஜொகூர்_பாரு">ஜொகூர் பாரு</ref> மாநகரத்தில் இருந்து 59 கி.மீ. தொலைவில் அமைந்துள்ளது.</p>
<p>இது ஒரு மீன்பிடி கிராம நகரம். இந்த நகரம் கடல் நீருக்கு மேல் கட்டப்பட்ட மிதவைக் கடல் உணவு உணவகங்களுக்கு பிரபலமானது. கடல் உணவு வகைகளை ருசிக்க <ref target="https://ta.wikipedia.org/wiki/சிங்கப்பூர்">சிங்கப்பூர்</ref> மக்கள் இந்த நகருக்கு அதிக எண்ணிக்கையில் வருகின்றனர். இந்த நகரத்தை <ref target="https://ta.wikipedia.org/wiki/இந்தோனேசியா">இந்தோனேசியாவில்</ref> உள்ள தஞ்சோங் பாலாய் எனும் துறைமுகத்தைப் படகுச் சேவைகள்  இணைக்கின்றன.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>சிங்கப்பூருக்கும் குக்குப் நகருக்கும் இடையில் படகுச் சேவையை ஆரம்பிக்க மலேசிய அரசாங்கம் தீர்மானித்துள்ளது. சுற்றுப்பயணிகள் துவாஸ் நகரில் இருந்து குக்குப் நகருக்கு சிரமம் இல்லாமல் செல்ல, படகுச் சேவைகள் வழிவகுக்கும் என்று மலேசிய உள்துறை அமைச்சர் தெரிவித்துள்ளார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
வரலாறு

<p>1870-ஆம் ஆண்டுகளில், அப்போதைய ஜொகூர் சுல்தான் சுல்தான் சர் அபு பாக்கார் (Sultan Sir Abu Bakar), <ref target="https://ta.wikipedia.org/wiki/ஜொகூர்">ஜொகூர்</ref> மாநிலத்தின் தென்மேற்கு கடற்கரைப் பகுதிகளை மேம்படுத்த சையட் முகமட் அலி அலாஸ்கோப் (Syed Muhamed Bin Ali Alsagof) என்பவருக்கு அனுமதி வழங்கினார். </p>
<p>சையட் முகமட் அலி என்பவர் அன்றைய காலத்தில் சிங்கப்பூர், மலாயா நாடுகளில் பிரபலமான வணிகர். அரபு நாட்டில் இருந்து வணிகம் செய்து வந்தவர். அதன் பின்னர்தான் குக்குப் நிலப்பகுதி செழிப்பு அடைந்தது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
கான்ஸ்டான்டினோபிள் தோட்டம்
<p>1870-ஆம் ஆண்டுகளில் ஜொகூர் மாநிலத்தின் குக்குப் பகுதியில் ஒரு தோட்டம் இருந்தது. அதன் பெயர் கான்ஸ்டான்டினோபிள் தோட்டம் (Constantinople Estate). பரப்பளவு 60,000 ஏக்கர். இந்தத் தோட்டத்தை உருவாக்கியவர் சையட் முகமட் அலி அலாஸ்கோப்.</p>
<p>குக்கூப் கான்ஸ்டான்டினோபிள் தோட்டம் ஒரு பள்ளத்தாக்குப் பண்ணை  ஆகும். அங்கே மிளகு, வெற்றிலை, சவ்வரிசி, தேங்காய், ரப்பர், காபி, அன்னாசி, கொக்கோ, மூலிகைச் செடிகள் போன்றவை பயிர் செய்யப் பட்டன. </p>
<p>ஜொகூரில் ஏற்கனவே இருந்த மலாய்க்காரர்கள், சீனர்கள் பலர் வேலை செய்ய அங்கு அழைத்து வரப் பட்டார்கள். சீனர்கள் பெரும்பாலும் அன்னாசி பயிர் விளைவித்தார்கள்.</p>
தமிழர்களின் பங்களிப்பு
<p>ரப்பர், கொக்கோ, வெற்றிலை, மிளகு பயிர் செய்வதற்காகத் தமிழர்கள் கொண்டு வரப் பட்டார்கள். தமிழர்களில் பெரும்பாலோர் சிங்கப்பூர் துறைமுகத்தில் வேலை செய்தவர்கள். </p>
<p>மேலும் பலர் <ref target="https://ta.wikipedia.org/wiki/மூவார்">மூவார்</ref>, <ref target="https://ta.wikipedia.org/wiki/மலாக்கா">மலாக்கா</ref>, <ref target="https://ta.wikipedia.org/wiki/குளுவாங்">குளுவாங்</ref> பகுதிகளில் இருந்து கொண்டு வரப் பட்டார்கள். ஒரு காலக் கட்டத்தில் ஏறக்குறைய 1500 தமிழர்கள் அந்தத் தோட்டத்தில் வேலை செய்து இருக்கிறார்கள்.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
பண அட்டைகளில் தமிழ்
<p>கான்ஸ்டான்டினோபிள் தோட்டத்தில் வேலை செய்தவர்கள் பயன்படுத்துவதற்கு பண அட்டைகள் அச்சிடப் பட்டன. 25 சென், 50 சென், 1 டாலர், 2 டாலர் என பண அட்டைகள். அந்தப் பண அட்டைகளில் இருபத்தைந்து சென்று; அன்பது சென்று; ஒரு றிங்கி; இரண்டு றிங்கி என தமிழில் குறிக்கப்பட்டு இருந்தன.</p>
<p>'இந்தப் பண அட்டையைக் கொண்டு வருபவர்களுக்கு ரொக்கப் பணம் வழங்கப்படும்’ (Pembayaran Tunai Kepada Kuli-kuli Yang Membawa nota ini) என்றும்; 1 May ’1878 மே 1’ என்றும் அந்தப் பண அட்டைகளில் பதிவுகள் செய்யப்பட்டு உள்ளன. </p>
40 ஆண்டுகள் பயன்பாடு
<p>இந்த பண அட்டைகள் குக்கூப், ஜொகூர் பாரு பகுதிகளில் 40 ஆண்டுகள் பயன்படுத்தப் பட்டன.<ref target="https://ta.wikipedia.org/wiki/முதற்_பக்கம்#cite_note-5">[5]</ref> 1917-ஆம் ஆண்டு, அந்தப் பண அட்டைகள் பயன்பாட்டில் இருந்து மீட்டுக் கொள்ளப் பட்டன. அண்மையில் 50 சென் பண அட்டை, 45,000 <ref target="https://ta.wikipedia.org/wiki/ரிங்கிட்">ரிங்கிட்</ref>dஇற்கு சிங்கப்பூரில் ஏலத்திற்கு விடப் பட்டது.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p>கான்ஸ்டான்டினோபிள் தோட்டப் பண அட்டைகள் துவான் சையத் முஹம்மது பின் அஹ்மத் அல்சகோப் தோட்டங்களுக்குள் பயன்படுத்தப்பட்ட தனியார் பணநோட்டுகள் ஆகும். தன் சொந்த நாணயத்தை வெளியிடும் உரிமை 1870-களில் ஜொகூர் அரசாங்கத்தால் துவான் சையத் முஹம்மது பின் அஹ்மத் அல்சகோப் அவர்களுக்கு வழங்கப்பட்டது. இந்தப் பண நோட்டுகள் சிங்கப்பூரில் உள்ள அல் சயீதி அச்சகத்தால் அச்சடிக்கப்பட்டன.<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
</text></body></html>