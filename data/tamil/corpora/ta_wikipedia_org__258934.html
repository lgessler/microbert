<html><body><text id="wikipedia_ta_wikipedia_org__258934.html" ns="0" revid="2202540" sourceurl="https://ta.wikipedia.org/wiki/%E0%AE%95%E0%AF%81%E0%AE%A3%E0%AF%8D%E0%AE%9F%E0%AE%B2%E0%AF%8D%E0%AE%AA%E0%AF%8D" title="குண்டல்ப்" type="wikipedia">குண்டல்ப்<p><hi rend="bold">குண்டல்ப்</hi> (<hi rend="italic">Gundulf</hi>) என்பவர் <ref target="https://ta.wikipedia.org/wiki/நோர்மன்">நோர்மன்</ref> துறவியும், ஆலயங்கள் மற்றும் கோட்டைகள் கட்டும் கட்டடக்கலை வல்லுனரும் ஆவார். இவர் பிரான்சு நாட்டின் ரூவான் நகரின் அருகில் கி.பி. 1024 இல் பிறந்தார். ரூவானுக்கு அருகில் உள்ள ஒரு ஆலயத்தில் எழுத்தராக பணியாற்றிய இவர், <ref target="https://ta.wikipedia.org/wiki/எருசலேம்">எருசலேம்</ref> புனிதப் பயணம் முடித்து திரும்பும் போது ஏற்பட்ட புயலின் போது உயிர் பிழைத்தால் ஒரு துறவியாக மாறுவதாக உறுதிபூண்டார். <ref target="https://ta.wikipedia.org/wiki/நார்மாண்டி">நார்மாண்டியில்</ref> உள்ள பெக் மடாலயத்தின் துறவறத் தலைவர் லான்பிரான்க்கின் உடனான நட்பால், அவர் மூலம் இங்கிலாந்து அழைத்து வரப்பட்டார். லான்பிரான்க் <ref target="https://ta.wikipedia.org/wiki/கேன்டர்பரி">கேன்டர்பரியின்</ref> பேராயராகப் பணியாற்றிய காலத்தில், அவருடன் இணைந்துப் பேராலயக் கட்டிடங்களை நிர்வகிக்கும் உக்கிராணக்காரனாகப் பணியாற்றினார். இங்கு பணியாற்றும் போது, இலண்டனின் புகழ்பெற்ற <ref target="https://ta.wikipedia.org/wiki/இலண்டன்_கோபுரம்">இலண்டன் கோபுரத்தை</ref> வடிவமைத்தார்.</p>
<p>கி.பி. 1077 இல், <ref target="https://ta.wikipedia.org/wiki/உரோச்சட்டர்_தேவாலயம்">உரோச்சட்டர் தேவாலயத்தின்</ref> ஆயராக நியமிக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-Handbook266-1">[1]</ref>  சுமார் 30 வருடங்களாக உரோச்சட்டரிலேயே தங்கியிருந்த இவர், தனது 84 வது அகவையில் மரணமடைந்த பின், உரோச்சட்டர் தேவாலயத்திலேயே புதைக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-Hibbert_1971_p._19-20-2">[2]</ref></p>
</text></body></html>