<html><body><text id="wikipedia_ta_wikipedia_org__129999.html" ns="0" revid="3267247" sourceurl="https://ta.wikipedia.org/wiki/%E0%AE%9F%E0%AE%9F%E0%AF%8D%E0%AE%B2%E0%AE%BF_%E0%AE%9A%E0%AF%87%E0%AE%A9%E0%AE%BE%E0%AE%A8%E0%AE%BE%E0%AE%AF%E0%AE%95%E0%AF%8D%E0%AE%95" title="டட்லி சேனாநாயக்க" type="wikipedia">டட்லி சேனாநாயக்க

<p><hi rend="bold">டட்லி செல்ட்டன் சேனாநாயக்க</hi> (<hi rend="italic">Dudley Shelton Senanayake</hi>, <ref target="https://ta.wikipedia.org/wiki/சிங்களம்">சிங்களம்</ref>: ඩඩ්ලි ශෙල්ටන් සේනානායක; சூன் 19, 1911 — ஏப்ரல் 13, 1973) <ref target="https://ta.wikipedia.org/wiki/இலங்கை">இலங்கையின்</ref> அரசியல்வாதி ஆவார். <ref target="https://ta.wikipedia.org/wiki/ஐக்கிய_தேசியக்_கட்சி">ஐக்கிய தேசியக் கட்சியின்</ref> தலைவராக இருந்த இவர் சுதந்திர இலங்கையின் பிரதமராக மூன்று தடவைகள் பதவியில் இருந்தவர்.</p>
வாழ்க்கைச் சுருக்கம்
<p>டட்லி சேனாநாயக்கா <ref target="https://ta.wikipedia.org/wiki/1911">1911</ref> ஆம் ஆண்டில் இலங்கையின் முதலாவது பிரதமர் <ref target="https://ta.wikipedia.org/wiki/டி._எஸ்._சேனநாயக்கா">டி. எஸ். சேனநாயக்காவுக்கும்</ref>, மோலி டுனுவில ஆகியோருக்கு மூத்த மகனாகப் பிறந்தார். <ref target="https://ta.wikipedia.org/wiki/கல்கிசை">கல்கிசை</ref> புனித தோமையர் கல்லூரியில் கல்வி கற்றவர். பின்னர் <ref target="https://ta.wikipedia.org/wiki/கேம்பிரிட்ஜ்">கேம்பிரிட்ஜ்</ref> கோர்ப்பசு கிறிஸ்டி கல்லூரியில் இயற்கை அறிவியல் துறையில் உயர் படிப்பை மேற்கொண்டார். பின்னர் <ref target="https://ta.wikipedia.org/wiki/லண்டன்">லண்டன்</ref> மிடில் டெம்பிளில் பாரிஸ்டராகப் பணியாற்றினார்.</p>
அரசியல் வாழ்க்கை
<p>இலங்கை திரும்பிய டட்லி டெடிகமை தொகுதியில் இருந்து <ref target="https://ta.wikipedia.org/wiki/ஐக்கிய_தேசியக்_கட்சி">ஐக்கிய தேசியக் கட்சியின்</ref> சார்பில் <ref target="https://ta.wikipedia.org/wiki/இலங்கை_அரசாங்க_சபை">இலங்கை அரசாங்க சபைக்கு</ref> <ref target="https://ta.wikipedia.org/wiki/1936">1936</ref> ஆம் ஆண்டில் தெரிவு செய்யப்பட்டு 10 ஆண்டுகள் பின்வரிசை உறுப்பினராக இருந்தார். இவரது தந்தை அப்போது வேளாண்மைத்துறை அமைச்சராகப் பதவியில் இருந்தார். 1946 ஆம் ஆண்டில் டட்லி வேளாண்மைத்துறை அமைச்சரானார். சடுதியாக இவரது தந்தையும் அப்போது பிரதமராகவும் இருந்த டி. எஸ். சேனநாயக்கா இறக்கவே <ref target="https://ta.wikipedia.org/wiki/1952">1952</ref>, <ref target="https://ta.wikipedia.org/wiki/மார்ச்_26">மார்ச் 26</ref> இல் இவர் இலங்கைப் பிரதமராக இலங்கை ஆளுநர் சோல்பரி பிரபுவினால் தேர்ந்தெடுக்கப்பட்டார்.</p>
<p>பின்னர் டட்லி பொதுத் தேர்தலுக்கு அழைப்பு விடுத்தார். <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1952">1952 தேர்தலில்</ref> வெற்றி பெற்றார். இவரது ஆட்சியில் <ref target="https://ta.wikipedia.org/wiki/அரிசி">அரிசி</ref> விலை அதிகரித்தது. அரசு வழங்கி வந்த மானியங்களின் தொகை குறைக்கப்பட்டது. இதனால் ஓராண்டு காலத்துள் இவரது அரசு மக்களின் செல்வாக்கை இழந்தது. டட்லி சேனநாயக்கா பிரதமர் பதவியில் இருந்து விலகினார். சேர் <ref target="https://ta.wikipedia.org/wiki/ஜோன்_கொத்தலாவலை">ஜோன் கொத்தலாவலை</ref> பிரதமரானார். 1953 ஆம் ஆண்டு இடம்பெற்ற பணிப்பகிஷ்கரிப்புகளை அடுத்து டட்லி அரசியலில் இருந்து ஒதுங்கினார்.</p>
<p><ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1956">1956 தேர்தலில்</ref> ஐக்கிய தேசியக் கட்சி பெரும் தோல்வியடைந்ததை அடுத்து மீண்டும் அரசியலுக்கு வந்தார். கட்சித் தலைமைப் பொறுப்பை ஏற்று <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_மார்ச்_1960">1960 மார்ச் தேர்தலில்</ref> போட்டியிட்டார். எந்த ஒரு கட்சியும் பெரும்பான்மை பெறாத தொங்கு நாடாளுமன்றமே வாக்காளர்களால் தெரிவு செய்யப்பட்டிருந்தது.</p>
<p><ref target="https://ta.wikipedia.org/wiki/இலங்கைத்_தமிழரசுக்_கட்சி">இலங்கைத் தமிழரசுக் கட்சியின்</ref> ஆதரவின்றி எந்தக் கட்சியும் அரசு அமைக்க முடியாத நிலையில் தமிழரசுக் கட்சி முன்வைத்த ஆகக் குறைந்த நான்கு கோரிக்கைகளையும் ஏற்று நடைமுறைப்படுத்துவதற்கு உடன்படும் கட்சிக்கே தமது கட்சி ஆதரவளிக்கும் என அக்கட்சியின் தலைவர் <ref target="https://ta.wikipedia.org/wiki/எஸ்._ஜே._வி._செல்வநாயகம்">எஸ். ஜே. வி. செல்வநாயகம்</ref> அறிவித்திருந்தார். டட்லி சேனநாயக்கா அதிக உறுப்பினர்களைக் கொண்டிருந்ததால் மகா தேசாதிபதி சேர் <ref target="https://ta.wikipedia.org/wiki/ஒலிவர்_குணத்திலக்க">ஒலிவர் குணத்திலக்க</ref> டட்லியிடம் ஆட்சியைக் கொடுத்தார். இந்நிலையில் நாடாளுமன்றத்தில் அரியணை உரை மீது எடுக்கப்பட்ட முதல் வாக்கெடுப்பில் இலங்கைத் தமிழரசுக் கட்சியின் ஒத்துழைப்புடன் டட்லி சேனாநாயக்காவின் அரசு தோற்கடிக்கப்பட்டதை அடுத்து நாடாளுமன்றம் கலைக்கப்பட்ட்டது.</p>
<p><ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_சூலை_1960">1960 சூலையில்</ref> மீண்டும் இடம்பெற்ற தேர்தல்களில் தோல்வியடைந்தார். <ref target="https://ta.wikipedia.org/wiki/சிறிமாவோ_பண்டாரநாயக்கா">சிறிமாவோ பண்டாரநாயக்காவின்</ref> தலைமையில் <ref target="https://ta.wikipedia.org/wiki/இலங்கை_சுதந்திரக்_கட்சி">இலங்கை சுதந்திரக் கட்சி</ref> வெற்றி பெற்றது. டட்லி சேனநாயக்கா எதிர்க்கட்சித் தலைவரானார். <ref target="https://ta.wikipedia.org/wiki/1965">1965</ref> ஆம் ஆண்டில் பண்டாரநாயக்காவின் அரசில் இருந்து 14 உறுப்பினர்கள் வெளியேறியதை அடுத்து அவரது அரசு கவிழ்ந்தது. இதனை அடுத்து இடம்பெற்ற <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1965">1965 தேர்தலில்</ref> வெற்றி பெற்று மூன்றாவது தடவையாகப் பிரதமரானார். 6வது நாடாளுமன்றத்தின் முழுமையான காலப்பகுதிக்கும் பிரமராக இருந்த டட்லி <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1970">1970 தேர்தலில்</ref> தோல்வியடைந்தார். அதன் பின்னர் நீண்ட காலம் சுகவீனமுற்றிருந்தவர் <ref target="https://ta.wikipedia.org/wiki/1973">1973</ref>, <ref target="https://ta.wikipedia.org/wiki/ஏப்ரல்_13">ஏப்ரல் 13</ref> இல் தனது 61வது அகவையில் காலமானார்.</p>
வெளி இணைப்புகள்
<list type="unordered"><item><ref target="http://www.rootsweb.ancestry.com/~lkawgw/gen3001.html">The Senanayake Ancestry</ref></item>
<item><ref target="http://www.parliament.lk/handbook_of_parliament/prime_ministers.jsp">Website of the Parliament of Sri Lanka</ref> <ref target="https://web.archive.org/web/20080325034304/http://www.parliament.lk/handbook_of_parliament/prime_ministers.jsp">பரணிடப்பட்டது</ref> 2008-03-25 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.lankalibrary.com/pol/dudley.htm">Biography</ref></item>
<item><ref target="http://www.uklankatimes.net/Insidepages/OpenFile/OpenFile.aspx?SID=1">A Prime Minister who knew his onions</ref></item>
<item><ref target="http://www.dailymirror.lk/2007/06/19/opinion/02.asp">Dudley – the reluctant Prince By Buddhika Kurukularatne</ref></item>
<item><ref target="http://www.divaina.com/2008/09/29/mano05.html">Methek Kathawa  <hi rend="bold">Divaina</hi></ref> <ref target="https://web.archive.org/web/20150923215304/http://www.divaina.com/2008/09/29/mano05.html">பரணிடப்பட்டது</ref> 2015-09-23 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.lankadeepa.lk/Section/rajaweediya/13112008/01.htm">Raja Veediya in Sinhala</ref></item></list>
</text></body></html>