<html><body><text id="wikipedia_ta_wikipedia_org__150483.html" ns="0" revid="3355705" sourceurl="https://ta.wikipedia.org/wiki/%E0%AE%95%E0%AE%B3%E0%AE%95%E0%AF%8D%E0%AE%95%E0%AE%BE%E0%AE%9F%E0%AF%81_%E0%AE%AE%E0%AF%81%E0%AE%A3%E0%AF%8D%E0%AE%9F%E0%AE%A8%E0%AF%8D%E0%AE%A4%E0%AF%81%E0%AE%B1%E0%AF%88_%E0%AE%AA%E0%AF%81%E0%AE%B2%E0%AE%BF%E0%AE%95%E0%AE%B3%E0%AF%8D_%E0%AE%95%E0%AE%BE%E0%AE%AA%E0%AF%8D%E0%AE%AA%E0%AE%95%E0%AE%AE%E0%AF%8D" title="களக்காடு முண்டந்துறை புலிகள் காப்பகம்" type="wikipedia">களக்காடு முண்டந்துறை புலிகள் காப்பகம்
<p><hi rend="bold">களக்காடு முண்டந்துறை புலிகள் காப்பகம்</hi>(ஆங்கிலம்: Kalakkad Mundanthurai Tiger Reserve (KMTR)) என்பது <ref target="https://ta.wikipedia.org/wiki/தமிழ்நாடு">தமிழகத்தின்</ref> மேற்குத் தொடர்ச்சி மலையில் திருநெல்வேலி மாவட்டத்தில் <ref target="https://ta.wikipedia.org/wiki/திருக்குறுங்குடி">திருக்குறுங்குடியில்</ref> இருந்து <ref target="https://ta.wikipedia.org/wiki/கடையம்">கடையம்</ref> வரை 895 சதுர கி.மீ. பரப்பளவில் இந்தியாவின் 17-ஆவது புலிகள் காப்பகமாக களக்காடு முண்டன்துறை அமைந்துள்ளது. பல்லுயிர்ப் பெருக்கத்துக்குப் புகழ்பெற்ற இங்கு புலி, சிறுத்தை, மான், மிளா, யானை போன்ற அரிய வகை விலங்கினங்கள், உலகில் வேறெங்கும் இல்லாத தாவர வகைகளும் உள்ளன. தமிழ்நாட்டின் இரண்டாவது பெரிய காப்பகம் ஆகும்.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
தோற்றம்
<p><ref target="https://ta.wikipedia.org/wiki/1962">1962</ref> ஆம் ஆண்டு, <hi rend="italic">களக்காடு புலிகள் சரணாலயமும்</hi> (251சதுர <ref target="https://ta.wikipedia.org/wiki/கிலோ_மீட்டர்">கிலோ மீட்டர்கள்</ref>), <hi rend="italic">முண்டந்துறை புலிகள் சரணாலயமும்</hi> (567சதுர கிலோமீட்டர்கள்) உருவாக்கப்பட்டன. <ref target="https://ta.wikipedia.org/wiki/1988">1988</ref> ஆம் ஆண்டில், இந்த இரு<ref target="https://ta.wikipedia.org/wiki/சரணாலயம்">சரணாலயங்களையும்</ref> ஒன்றிணைந்து,  இக்காப்பகம் உருவாக்கப்பட்டது. 1996 ஆம் ஆண்டு, இக்காப்பகத்துடன் <ref target="https://ta.wikipedia.org/wiki/கன்னியாகுமரி_மாவட்டம்">கன்னியாகுமரி மாவட்டத்தினை</ref> ஒட்டியுள்ள <hi rend="italic">வீரப்புலி</hi>, <hi rend="italic">கீழமலை</hi> ஆகிய பாதுகாக்கப்பட்ட <ref target="https://ta.wikipedia.org/wiki/வனம்">வனங்களிலுள்ள</ref> குறிப்பிட்ட (77சதுர கிலோமீட்டர்கள்) பகுதிகளையும் இணைக்கப்பட கூறப்பட்டுள்ளது. மேலும்,  2006 ஆண்டு, இக்காப்பகத்தின் 400km2 (150sqmi) முக்கிய பகுதியை, இந்தியாவின் <ref target="https://ta.wikipedia.org/wiki/தேசிய_பூங்கா">தேசிய பூங்காப்பகுதிகளுள்</ref> ஒன்றாக அறிவிக்கப்பட முன்மொழியப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
அமைவிடம்
<p>தமிழ்நாட்டில் உள்ள முண்டன்துறை <ref target="https://ta.wikipedia.org/wiki/திருநெல்வேலி">திருநெல்வேலியில்</ref> இருந்து சுமார் 56 கி.மீ தொலைவில் அமைந்துள்ளது. இங்குள்ள <ref target="https://ta.wikipedia.org/wiki/வனவிலங்கு_சரணாலயம்">வனவிலங்கு சரணாலயம்</ref>  சுமார் 567 சதுர கிலோ மீட்டர் பரப்பளவில் அமைந்துள்ளது. <ref target="https://ta.wikipedia.org/wiki/குற்றாலம்"> குற்றாலத்துக்கு</ref> 75 கிலோ மீட்டர் தெற்கே உள்ள இந்த சரணாலயம் மேற்குத் தொடர்ச்சி மலையின் கிழக்குச் சரிவில் அமைந்துள்ளது.இதன் அருகிலுள்ள <ref target="https://ta.wikipedia.org/wiki/தொடருந்து">தொடருந்து</ref> நிலையம் <ref target="https://ta.wikipedia.org/wiki/நெல்லை">நெல்லை</ref>-<ref target="https://ta.wikipedia.org/wiki/தென்காசி">தென்காசி</ref> ரயில் பிரிவில் உள்ள <ref target="https://ta.wikipedia.org/wiki/அம்பாசமுத்திரம்">அம்பாசமுத்திரம்</ref> ஆகும். இது 6 கிலோ மீட்டர் தொலைவில் உள்ளது. பருவ காலம் செப்டம்பர் தொடங்கி நவம்பர் வரை ஆகும்.</p>
சூழிடம்
<figure><caption>நீலம்-நீர்வெளிர்பச்சை-அடர்வனம்மஞ்சள்-திறந்தவெளி வனம்</caption></figure>
<list type="unordered"><item>இக்காப்பகத்தின் <ref target="https://ta.wikipedia.org/wiki/வடக்கு">வடக்கு</ref>, <ref target="https://ta.wikipedia.org/wiki/தெற்கு">தெற்கு</ref>, <ref target="https://ta.wikipedia.org/wiki/மேற்கு">மேற்கு</ref> திசைப்பகுதிகள் வனங்களால் சூழப்பட்டுள்ளது. இதன் கிழக்குப் பகுதியில் மட்டும் <ref target="https://ta.wikipedia.org/wiki/கிராமம்">கிராமங்கள்</ref> உள்ளன. நூற்றுக்கும் மேற்பட்ட(~135) கிராம வனப்பாதுகாப்பு (Village Forest Protection Committees) குழுக்கள் உருவாக்கப்பட்டு, கட்டுப்பாடான வனமேலாண்மை செயற்படுத்தப்படுகிறது.</item>
<item>இந்த சரணாலயத்தில் புலிகள் மட்டுமின்றி <ref target="https://ta.wikipedia.org/wiki/புள்ளிமான்">புள்ளிமான்</ref> <ref target="https://ta.wikipedia.org/wiki/கடம்பை_மான்">கடம்பை மான்கள்</ref>, <ref target="https://ta.wikipedia.org/wiki/காட்டுப்பன்றி">காட்டுப்பன்றிகள்</ref>, <ref target="https://ta.wikipedia.org/wiki/சிங்கவால்_குரங்குகள்">சிங்கவால் குரங்குகள்</ref> மிகுதியாக வாழ்கின்றன.</item>
<item>இந்த சரணாலயப் பகுதியில் <ref target="https://ta.wikipedia.org/wiki/பாண_தீர்த்தம்">பாண தீர்த்தம்</ref> மற்றும் <ref target="https://ta.wikipedia.org/wiki/பாபநாசம்">பாபநாசம்</ref> ஆகிய இரண்டு நீர் வீழ்ச்சிகள் உள்ளன. <ref target="https://ta.wikipedia.org/wiki/தாமிரபரணி">தாமிரபரணி</ref> நதியும் அதன் சில உப நதிகளும் இந்த சரணாலயப் பகுதியில் ஓடுகின்றன.</item></list>
சுற்றுலா
<list type="unordered"><item><ref target="https://ta.wikipedia.org/wiki/மேற்கு_தொடர்ச்சி_மலை">மேற்கு தொடர்ச்சி மலையிலுள்ள</ref> பாபநாசம் அணை, பாணதீர்த்த அருவி, சேர்வலாறு அணை, அகத்தியர் அருவி, மணிமுத்தாறு அணை, மணிமுத்தாறு அருவி போன்றவைகள் உள்ளன.</item>
<item><ref target="https://ta.wikipedia.org/wiki/ரோஜா_(திரைப்படம்)">ரோஜா</ref> படத்தில் வரும் <hi rend="italic">சின்ன சின்ன ஆசை</hi> என்ற பாடல், இங்குள்ள  <ref target="https://ta.wikipedia.org/wiki/பாணதீர்த்தம்_அருவி">பாணதீர்த்தம் அருவியில்</ref> எடுக்கப்பட்டதாகும்.</item>
<item>வனத்துறையிடம் அனுமதி பெற்று இங்கு மலையேற்றத்தில் ஈடுபடலாம். காட்டுக்குள் தங்குவதற்கு <ref target="https://ta.wikipedia.org/wiki/தமிழ்நாடு_வனத்துறை">தமிழ்நாடு வனத்துறை</ref> விருந்தினர் மாளிகை மற்றும் அருகில் அம்பாசமுத்திரத்தில் பொதுப்பணித்துறை ஓய்வு இல்லம் போன்றவை உண்டு.</item></list>
சிறப்புகள்
<list type="unordered"><item>இதில் அரிய வகை உயிரினங்கள் வாழ்கின்றன. காடுகளை பாதுகாப்பதற்காக 228 கிராம வனக்குழுக்கள் அமைக்கப்பட்டுள்ளன. புலிகளைக் காப்பகத்தில் மக்களுடன் கூடிய <hi rend="italic">வனப்பாதுகாப்புத் திட்டமான சூழல் மேம்பாட்டு திட்டம்</hi>, கடந்த <ref target="https://ta.wikipedia.org/wiki/1995">1995</ref> ஆம் ஆண்டு <ref target="https://ta.wikipedia.org/wiki/உலக_வங்கி">உலக வங்கியினால்</ref> தொடங்கப்பட்டது. கடந்த 17 <ref target="https://ta.wikipedia.org/wiki/ஆண்டு">ஆண்டுகளாக</ref>, இத்திட்டம் சிறப்பாக செயல்பட்டு வருகிறது. மக்களுடன் ஒருங்கிணைந்து காடுகள் பாதுகாப்பில்(the ‘Best coexistence and buffer zone management')  முக்கிய பணியாற்றியதற்காக, இக்காப்பகத்திற்கு தேசிய புலிகள் ஆணையத்தின் (National Tiger Conservation Authority (NTCA))  சிறந்த விருது கிடைத்துள்ளது.</item>
<item>2010/11 ஆண்டு <ref target="https://ta.wikipedia.org/wiki/நிதியாண்டு">நிதியாண்டில்</ref>, <ref target="https://ta.wikipedia.org/wiki/ரூபாய்">உரூபாய்</ref>194.33 <ref target="https://ta.wikipedia.org/wiki/இலட்சம்">இலட்சங்களை</ref>,  புலிகள் திட்டத்திற்காக தர, 28. ஆகத்து 2010 தேதியில் <ref target="https://ta.wikipedia.org/wiki/தேசிய_புலிகள்_பாதுகாப்பு_ஆணையம்">தேசிய புலிகள் பாதுகாப்பு ஆணையம்</ref> இசைந்துள்ளது குறிப்பிடதக்க வளர்ச்சியாகும்.<ref target="https://ta.wikipedia.org/wiki/முதற்_பக்கம்#cite_note-NTCA-6">[6]</ref></item></list>
உயிரின வகைமை
<p>உலக அறிஞர்களால், <ref target="https://ta.wikipedia.org/wiki/உயிரியற்_பல்வகைமை">உயிரின வகைமை</ref> உள்ள இடங்களில் 18 முக்கியமென அறிவிக்கப்பட்டுள்ளன. அவற்றில் இக்காப்பகமும் ஒன்றாகும். இக்காப்பகத்தில் 32 <ref target="https://ta.wikipedia.org/wiki/இனம்_(உயிரியல்)"> தாவர இனங்களும்</ref> 17 விலங்கு இனங்களும் அழியும் நிலையிலுள்ளவை என பட்டியலிடப்பட்டுள்ளன.</p>
விலங்கினங்கள்
<p>களக்காடு முண்டன்துறை புலிகள் காப்பகத்தில் சிறுத்தை, மான், மிளா, யானை, புலி போன்ற அரிய வகை விலங்கினங்கள் காணப்படுகிறது. திசம்பர், 2014ஆம் ஆண்டு கணக்கெடுப்பின்படி, 45 சிறுத்தைகளும் 14 புலிகளும் இருப்பது தெரியவந்துள்ளது. இது, முந்தைய ஆண்டைவிட அதிகம்.</p>
<p>இந்த சரணாலயத்தில் புலிகளை தவிர சிறுத்தைகள், நரிகள், கழுதைப் புலிகள், காட்டுப் பூனைகள், பலதரப்பட்ட குரங்குகள் மற்றும் கடம்பை மான்களையும் காணலாம். 2014ஆம் ஆண்டில் புலிகள் மற்றும் சிறுத்தைகளின் பெருக்கம்  கூடியுள்ளது.<ref target="https://ta.wikipedia.org/wiki/முதற்_பக்கம்#cite_note-7">[7]</ref><ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
பயன்கள்
<p>1970களில் <ref target="https://ta.wikipedia.org/wiki/தாமிரபரணி_ஆறு">தாமிரபரணி</ref> நீர் பிடிப்புப் பகுதிகளில் இலட்சக்கணக்கான மரங்கள் வெட்டப்பட்டன. இதனால் வற்றாத ஜீவநதி என்று பெயர்பெற்ற தாமிரபரணியாறு 1980களில் வறண்டது. இதன் பிறகு தாமிரபரணிக்கு நீர் வழங்கும் காடுகளின் முக்கியத்துவத்தை உணர்ந்த அன்றைய அரசு களக்காடு முண்டந்துறை புலிகள் காப்பகத்தை அறிவிதது இங்குள்ள காட்டை மேம்படுத்த உலக வங்கி உதவியுடன் திட்டங்கள் வகுத்து செயல்பட்டது. இதன் பிறகு இப்பகுதியின் காடு உயிர்பெற்றது. இதன் விளைவுகள் விரைவில் தெரியத் துவங்கின. 1946இல் இருந்து 1990 வரை தாமிரபரணி அணைக்கு நீர்வரத்து சராசரியாக 13000 கன அடியாக இருந்தது. ஆனால் புலிகள் காப்பகம் உருவானதால் காட்டின் தரம் மேம்பட்டதால் 1990க்குப் பிறகு அணைக்கு வந்த சராசரி நீர்வரத்தானது 26000 கன அடியாக அதிகரித்தது. மழையளவும் கூடியது.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
இவற்றையும் காணவும்
<list type="unordered"><item>பிற தமிழ்நாட்டு புலிகள் காப்பகங்கள்.</item></list>
<list type="ordered"><item><ref target="https://ta.wikipedia.org/wiki/முதுமலை_தேசியப்_பூங்கா">முதுமலை தேசியப் பூங்கா</ref></item>
<item><ref target="https://ta.wikipedia.org/wiki/இந்திரா_காந்தி_வனவிலங்கு_உய்வகம்_மற்றும்_தேசியப்பூங்கா">இந்திரா காந்தி வனவிலங்கு உய்வகம் மற்றும் தேசியப்பூங்கா</ref></item>
<item><ref target="https://ta.wikipedia.org/wiki/சத்தியமங்கலம்_வனவிலங்கு_உய்வகம்_மற்றும்_புலிகள்_காப்பகம்">சத்தியமங்கலம் வனவிலங்கு உய்வகம் மற்றும் புலிகள் காப்பகம்</ref></item>
<item><ref target="https://ta.wikipedia.org/wiki/களக்காடு_தலையணை">களக்காடு தலையணை</ref></item></list>
புற இணைப்புகள்
<list type="unordered"><item><ref target="http://www.forests.tn.nic.in/wildbiodiversity/tr_kmtr.html">இந்தியஅரசின் இணையப் பக்கம்</ref> <ref target="https://web.archive.org/web/20120427231241/http://www.forests.tn.nic.in/WildBiodiversity/tr_kmtr.html">பரணிடப்பட்டது</ref> 2012-04-27 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.maalaimalar.com/2014/07/09173056/kalakkad-mundanthurai-tiger-re.html">களக்காடு புலிகள் காப்பகத்தில் வெள்ளிவிழா கொண்டாட்டம்</ref></item>
<item><ref target="http://www.dinakaran.com/Tour_Detail.asp?Nid=170&amp;cat=7">களக்காடு-முண்டந்துறை புலிகள் காப்பகம் திறப்பு</ref></item>
<item><ref target="http://wikimapia.org/6835708/Forest-Office-Kalakad-%E0%AE%B5%E0%AE%A9%E0%AE%A4%E0%AF%8D%E0%AE%A4%E0%AF%81%E0%AE%B1%E0%AF%88-%E0%AE%85%E0%AE%B2%E0%AF%81%E0%AE%B5%E0%AE%B2%E0%AE%95%E0%AE%AE%E0%AF%8D-%E0%AE%95%E0%AE%B3%E0%AE%95%E0%AF%8D%E0%AE%95%E0%AE%BE%E0%AE%9F%E0%AF%81-%E0%AE%AE%E0%AF%81%E0%AE%A3%E0%AF%8D%E0%AE%9F%E0%AE%A8%E0%AF%8D%E0%AE%A4%E0%AF%81%E0%AE%B1%E0%AF%88">களக்காடு முண்டந்துறை வனத்துறை அலுவலகத்தைக் காட்டும் - விக்கிவரைப்படம்</ref></item>
<item><ref target="http://wikimapia.org/6865545/Sengalthery-%E0%AE%9A%E0%AF%86%E0%AE%99%E0%AF%8D%E0%AE%95%E0%AE%B2%E0%AF%8D%E0%AE%A4%E0%AF%87%E0%AE%B0%E0%AE%BF">செங்கால்தேரி சுற்றுலாப்பகுதி</ref></item></list>
</text></body></html>