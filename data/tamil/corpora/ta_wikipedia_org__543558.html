<html><body><text id="wikipedia_ta_wikipedia_org__543558.html" ns="0" revid="3415486" sourceurl="https://ta.wikipedia.org/wiki/%E0%AE%92%E0%AE%9A%E0%AF%82%E0%AE%B0%E0%AF%8D_%E0%AE%AE%E0%AE%BE%E0%AE%A8%E0%AE%95%E0%AE%B0_%E0%AE%AE%E0%AF%87%E0%AE%AF%E0%AE%B0%E0%AF%8D%E0%AE%95%E0%AE%B3%E0%AF%8D_%E0%AE%AA%E0%AE%9F%E0%AF%8D%E0%AE%9F%E0%AE%BF%E0%AE%AF%E0%AE%B2%E0%AF%8D" title="ஒசூர் மாநகர மேயர்கள் பட்டியல்" type="wikipedia">ஒசூர் மாநகர மேயர்கள் பட்டியல்
<p><hi rend="bold">ஒசூர் மேயர்</hi> (<hi rend="italic">Mayor of Hosur</hi>) என்பவர் <ref target="https://ta.wikipedia.org/wiki/தமிழ்நாடு">தமிழ்நாட்டிலுள்ள</ref> <ref target="https://ta.wikipedia.org/wiki/ஒசூர்">ஒசூர்</ref> மாநகரின் முதல் குடிமகன் ஆவார். தேர்ந்தெடுக்கப்பட்ட மேயர் என்ற பதவிக்குரியவரான இவர் <ref target="https://ta.wikipedia.org/wiki/ஓசூர்_மாநகராட்சி">ஓசூர் மாநகராட்சியின்</ref> 45 மாமன்ற உறுப்பினர்களின் ஒத்துழைப்புடன் நகரத்தின் தலைமை நிர்வாகியாக பொறுப்பு வகிக்கிறார்.</p>
<p>தமிழ்நாட்டில் 2006-ஆம் ஆண்டு  மேயரை மக்களே நேரடியாகத் தேர்ந்தெடுக்கும் முறை நீக்கப்பட்டது. <ref target="https://ta.wikipedia.org/wiki/தமிழ்நாடு_மாநிலத்_தேர்தல்_ஆணையம்">தமிழ்நாடு தேர்தல் ஆணையத்தின்</ref> பரிந்துரையின் பேரில் 2011 ஆம் ஆண்டு நேரடித் தேர்தல் முறை மீண்டும் கொண்டுவரப்பட்டது.<ref target="https://ta.wikipedia.org/wiki/முதற்_பக்கம்#cite_note-nextdirect-1">[1]</ref> 
ஆனால் 2022 ஆண்டு நடந்த மாநகராட்சித் தேர்தலில் மேயர்களை மறைமுகமாக தேர்ந்தெடுக்கும் முறை மீண்டும் கொண்டுவரப்பட்டது.</p>
<p>நகராட்சியாக இருந்த ஒசூர் 2019 பெப்ரவரி மாதம் மாநகராட்சியாக தரம் உயர்த்தப்பட்டது. ஆனாலும் தமிழ்நாட்டின் பிற மாநகரங்களைப் போலவே ஒசூர் மேயர் பதவியும் காலியாகவே இருந்தது. <ref target="https://ta.wikipedia.org/wiki/தமிழ்நாடு_நகர்ப்புற_உள்ளாட்சித்_தேர்தல்,_2022">2022 நகர்ப்புற உள்ளாட்சித் தேர்தலைத்</ref> தொடர்ந்து <ref target="https://ta.wikipedia.org/wiki/திராவிட_முன்னேற்றக்_கழகம்">திராவிட முன்னேற்றக் கழகத்தை</ref> (திமுக) சேர்ந்த <ref target="https://ta.wikipedia.org/wiki/எஸ்._ஏ._சத்யா">எஸ். ஏ. சத்யா</ref>, ஒசூரின் முதல் மேயராக 4 மார்ச் 2022 அன்று பதவியேற்றார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
ஒசூர் உள்ளாட்சி அமைப்பின் வரலாறு
<p>தேர்வு நிலை பேரூராட்சியாக இருந்த ஒசூர், 1992 ஆம் ஆண்டு இரண்டாம் நிலை நகராட்சியாக மேம்படுத்தப்பட்டது. 1998 இல் தேர்வு நிலை நகராட்சியானது. 2011 ஆண்டு <ref target="https://ta.wikipedia.org/wiki/மத்திகிரி">மத்திகிரி</ref> பேரூராட்சி, <ref target="https://ta.wikipedia.org/wiki/சூசூவாடி">சூசூவாடி</ref>, மூக்கண்டபள்ளி, <ref target="https://ta.wikipedia.org/wiki/ஆவலப்பள்ளி">ஆவலப்பள்ளி</ref>, <ref target="https://ta.wikipedia.org/wiki/சென்னத்தூர்">சென்னத்தூர்</ref> ஆகிய  ஊராட்சிகள் ஒசூர் நகராட்சியுடன் இணைக்கப்பட்டு சிறப்பு நிலை நகராட்சியாக தரம் உயர்த்தப்பட்டது.<ref target="https://ta.wikipedia.org/wiki/முதற்_பக்கம்#cite_note-3">[3]</ref> 2019  பெப்ரவரி மாதம் <ref target="https://ta.wikipedia.org/wiki/அச்செட்டிபள்ளி_ஊராட்சி">அச்செட்டிபள்ளி ஊராட்சி</ref>, <ref target="https://ta.wikipedia.org/wiki/பேகேபள்ளி_ஊராட்சி">பேகேபள்ளி ஊராட்சி</ref>, <ref target="https://ta.wikipedia.org/wiki/சென்னசந்திரம்_ஊராட்சி">சென்னசந்திரம் ஊராட்சி</ref>, <ref target="https://ta.wikipedia.org/wiki/கொத்தகொண்டபள்ளி_ஊராட்சி">கொத்தகொண்டபள்ளி ஊராட்சி</ref>, <ref target="https://ta.wikipedia.org/wiki/ஒன்னல்வாடி_ஊராட்சி">ஒன்னல்வாடி ஊராட்சி</ref>, நல்லூர் ஊராட்சி, <ref target="https://ta.wikipedia.org/wiki/தொரபள்ளி_அக்ரஹரம்_ஊராட்சி">தொரபள்ளி அக்ரஹரம் ஊராட்சி</ref>, <ref target="https://ta.wikipedia.org/wiki/பேரண்டப்பள்ளி_ஊராட்சி">பேரண்டப்பள்ளி ஊராட்சி</ref> உள்ளிட்ட எட்டு ஊராட்சிகள் ஒசூருடன் இணைக்கப்பட்டு, மாநகராட்சியாக தரம் உயர்த்தப்பட்டது. இதனைமூலம் ஒசூர் மாநகரின் பரப்பளவானது 200 சதுர கிலோமீட்டர் சுற்றளவுக்கு விரிவடைந்தது.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
</text></body></html>