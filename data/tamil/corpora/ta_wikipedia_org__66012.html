<html><body><text id="wikipedia_ta_wikipedia_org__66012.html" ns="0" revid="1353962" sourceurl="https://ta.wikipedia.org/wiki/%E0%AE%B5%E0%AE%BF%E0%AE%A3%E0%AF%8D%E0%AE%AE%E0%AF%81%E0%AE%A9%E0%AF%88" title="விண்முனை" type="wikipedia">விண்முனை<figure><caption>வட, தென் விண்முனைகளையும், அவற்றுக்கும், <ref target="https://ta.wikipedia.org/wiki/சுழற்சி_அச்சு">சுழற்சி அச்சு</ref>, <ref target="https://ta.wikipedia.org/wiki/சுற்றுப்பாதைத்_தளம்">சுற்றுப்பாதைத் தளம்</ref>, <ref target="https://ta.wikipedia.org/wiki/அச்சுச்_சாய்வு">அச்சுச் சாய்வு</ref> என்பவற்றுக்கும் இடையிலான தொடர்புகளையும் காட்டும் படம்.</caption></figure>
<p><hi rend="bold">விண்முனை</hi>என்பது, வட விண்முனை அல்லது தென் விண்முனையைக் குறிக்கும். புவியின் சுழற்சி அச்சை முடிவில்லாமல் நீட்டும்போது, <ref target="https://ta.wikipedia.org/wiki/விண்கோளம்">விண்கோளம்</ref> எனப்படும் கற்பனையான சுழலும் <ref target="https://ta.wikipedia.org/wiki/விண்மீன்">விண்மீன்களைக்</ref> கொண்ட கோளத்தை அது வெட்டும் இரண்டு புள்ளிகளே இவ்விரு விண்முனைகளும் ஆகும். வடமுனையிலும் தென் முனையிலும் நின்று பார்ப்பவர்களின் தலைக்கு நேர் மேலாக முறையே வட விண்முனையும், தென் விண்முனையும் இருக்கும். </p>
<p>இரவில், வானில் தெரியும் விண்மீன்கள் கிழக்கிலிருந்து மேற்கு நோக்கி நகர்வதாகத் தோற்றம் அளிக்கும். இதே இயக்கம் பகலிலும் நிகழ்ந்தாலும், விண்மீன்களைப் <ref target="https://ta.wikipedia.org/wiki/பகல்">பகலில்</ref> பார்க்க முடிவதில்லை ஆதலால் இந்த இயக்கத்தைக் கவனிக்க முடிவதில்லை. இந்த இயக்கம் முழுச்சுற்றைச் சுற்றி முடிப்பதற்கு 24 <ref target="https://ta.wikipedia.org/wiki/சூரிய_மணி">சூரிய மணிகள்</ref> எடுக்கும். விண்மீன்கள் சுழல்வது போல் தோன்றும் இந்தத் <ref target="https://ta.wikipedia.org/wiki/தோற்றப்பாடு">தோற்றப்பாடு</ref> புவி அதன் அச்சில் சுழல்வதினால் ஏற்படுவது ஆகும். புவி சுழலும்போது, விண்முனைகள் நிலையாக இருப்பதாகவும், விண்ணில் உள்ள ஏனைய புள்ளிகள் அவற்றைச் சுற்றி சுற்றுவது போலவும் தோன்றும்.</p>
</text></body></html>