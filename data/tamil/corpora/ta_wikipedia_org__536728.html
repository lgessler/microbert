<html><body><text id="wikipedia_ta_wikipedia_org__536728.html" ns="0" revid="3410492" sourceurl="https://ta.wikipedia.org/wiki/%E0%AE%AA%E0%AE%95%E0%AE%BE%E0%AE%B5%E0%AF%8D" title="பகாவ்" type="wikipedia">பகாவ்<hi rend="bold">Warning:</hi> Page using <ref target="https://ta.wikipedia.org/wiki/வார்ப்புரு:Infobox_settlement">வார்ப்புரு:Infobox settlement</ref> with unknown parameter "coordinates_region" (this message is shown only in preview).
<p><hi rend="bold">பகாவ்</hi> (<ref target="https://ta.wikipedia.org/wiki/மலாய்_மொழி">மலாய்</ref>: <hi rend="italic">Bahau</hi>; <ref target="https://ta.wikipedia.org/wiki/ஆங்கிலம்">ஆங்கிலம்</ref>: <hi rend="italic">Bahau</hi>; <ref target="https://ta.wikipedia.org/wiki/சீனம்">சீனம்</ref>: 巴豪); என்பது <ref target="https://ta.wikipedia.org/wiki/தீபகற்ப_மலேசியா">தீபகற்ப மலேசியா</ref>, <ref target="https://ta.wikipedia.org/wiki/நெகிரி_செம்பிலான்">நெகிரி செம்பிலான்</ref> மாநிலத்தின், <ref target="https://ta.wikipedia.org/wiki/செம்புல்_மாவட்டம்">செம்புல் மாவட்டத்தில்</ref> <hi rend="italic">(Jempol District)</hi> அமைந்து உள்ள ஒரு நகரம்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> தவிர அந்த மாவட்டத்தின் மிக முக்கியமான நகரமும் ஆகும்.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
<p>இந்தப் பகாவ் நகரத்தின் பெயர் சீனச் சொற்றொடரில் இருந்து பெறப்பட்டு இருக்கலாம் என்று நம்பப் படுகிறது. பகாவ் என்றால் சீன மொழியில் "குதிரையின் வாய்" என்று பொருள். </p>
<p>இந்த நகரத்திற்கு அருகில் மாசான் <hi rend="italic">(Mahsan)</hi> எனும் பெயரில் ஒரு சிறுநகரம் உள்ளது. சீனர்கள் அதிகமாக வாழ்கிறார்கள். சீனக் <ref target="https://ta.wikipedia.org/wiki/கண்டோனீயம்">காண்டோனீஸ்</ref> மொழியில் மாசான் என்றால் "குதிரையின் உடல்" என்று பொருள்.</p>
<p>பகாவ் நகரம், நெகிரி செம்பிலான் மாநிலத்தின் தலைநகரமான <ref target="https://ta.wikipedia.org/wiki/சிரம்பான்">சிரம்பான்</ref> நகரில் இருந்து சுமார் 53 கி.மீ. தொலைவிலும்; மலேசியாவின் தலைநகர் <ref target="https://ta.wikipedia.org/wiki/கோலாலம்பூர்">கோலாலம்பூரில்</ref> இருந்து 88 கி.மீ. தொலைவிலும் உள்ளது.  </p>
வரலாறு
<p>முன்பு காலத்தில் தீபகற்ப மலேசியாவின் உட்புறத்தில், மலாக்கா நகரத்தையும் பகாங் மாநிலத்தையும் இணைக்கும் ஒரு நீர் நிலப் பாதை இருந்தது. அந்தப் பாதையில் தான் இந்தப் பகாவ் நகரம் அமைந்து இருந்தது. </p>
<p>தீபகற்ப மலேசியாவின் மேற்கு கடற்கரையில் இருக்கும் மூவார் நிலப் பகுதிகளைக் கிழக்கு கடற்கரையில் உள்ள <ref target="https://ta.wikipedia.org/wiki/பகாங்">பகாங்</ref>, <ref target="https://ta.wikipedia.org/wiki/பெக்கான்">பெக்கான்</ref> நிலப் பகுதியுடன் அந்தப் பாதை இணைத்தது. </p>
சீனர்களின் வருகை
<p><hi rend="italic">இழுக்கின்ற பாதை</hi> (லாலுவான் பெனாரிக்கான்) <hi rend="italic">(Laluan Penarikan)</hi> என்று அந்தப் பாதையை அழைத்தார்கள். <ref target="https://ta.wikipedia.org/wiki/மூவார்_நதி">மூவார் நதியையும்</ref>; <ref target="https://ta.wikipedia.org/wiki/பகாங்_நதி">பகாங் நதியையும்</ref> இணைக்கும் பாதை. மலாக்கா நீரிணையில் இருந்து தென் சீனக் கடலுக்குச் செல்லும் நீர்க் கப்பல்களின் பயணக் காலத்தை அந்த நீர் நிலப் பாதைச் சுருக்கியது.<ref target="https://ta.wikipedia.org/wiki/முதற்_பக்கம்#cite_note-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
<p>1900-ஆம் ஆண்டுகளில், பகாவ், <ref target="https://ta.wikipedia.org/wiki/கோலா_பிலா">கோலா பிலா</ref> பகுதிகளில் ஈயம் இருப்பது கண்டுபிடிக்கப்பட்டது. சீனக் குடியேற்றவாசிகளின் வருகையும் பெருகியது. பகாவ் நகரம் நகரம் செழிக்கத் தொடங்கியது.</p>
<p>சீனக் குடியேற்றவாசிகள் பகாவ் நகரத்திற்கு அருகில் மாசான் எனும் நகரத்தை நிறுவினார்கள். ரப்பர் தொழில், எண்ணெய்ப் பனை தொழில் மற்றும் காட்டு மர வணிகம் போன்றவற்றில் ஈடுபட்டனர். </p>
<p>அதன் பின்னர் பகாவ் நகரத்தின் பொருளாதாரத்தில் ஆதிக்கம் செலுத்தத் தொடங்கினார்கள். பகாவ் நகரமும் வளர்ச்சி அடைந்தது.</p>
இரண்டாம் உலகப் போரின் போது
<p><ref target="https://ta.wikipedia.org/wiki/இரண்டாம்_உலகப்_போர்">இரண்டாம் உலகப் போரின் போது</ref>, <ref target="https://ta.wikipedia.org/wiki/சிங்கப்பூர்">சிங்கப்பூரில்</ref> இருந்து, <ref target="https://ta.wikipedia.org/wiki/ஜொகூர்">ஜொகூர்</ref> மற்றும் நெகிரி செம்பிலானுக்கு மக்களை வெளியேற்றுவதற்கான ஏற்பாடுகள் செய்யப் பட்டன. சிங்கப்பூரில் அப்போது மக்கள் தொகை அதிகம். உணவு நிலைமை மோசமாக இருந்தது. </p>
<p>இதற்கு முன்னர் மலாயா அதிகாரிகள் பகாங் மாநிலத்தின் <ref target="https://ta.wikipedia.org/wiki/எண்டாவ்">எண்டாவ்</ref> பகுதிக்கு சீனர்களை மறுக் குடியேற்றம் செய்தனர். வெற்றி கண்டனர். அதன் பிறகு சிங்கப்பூரில் வாழ்ந்த யூரேசியக் குடியேற்றவாசிகள். பகாவ் பகுதிக்கு அழைத்து செல்லப் பட்டனர். இருப்பினும், <ref target="https://ta.wikipedia.org/wiki/மலேரியா">மலேரியா</ref> நோய் அந்தக் குடியேற்றத்திற்கு பெரும் தடையாக அமைந்தது.</p>
மக்கள் தொகையியல்
<p>பகாவ் நகரத்தின் மக்கள் தொகையில் அதிகமானவர்கள் சீனர்கள். இவர்கள் பகாவ் னகரத்தில் வாழ்கின்றனர். மலாய்க்காரர்கள் பெரும்பாலும் புறநகரில் உள்ள <ref target="https://ta.wikipedia.org/wiki/பெல்டா">பெல்டா</ref> பகுதிகளைச் சேர்ந்தவர்கள். இந்தியர்கள், நகர்ப் புறங்களிலும் மற்றும் புறநகர் பகுதிகளில் உள்ள ரப்பர், எண்ணைய்ப் பனை தோட்டங்களிலும் வாழ்கின்றனர்.</p>
அருகாமை நகரங்கள்
<list type="unordered"><item>மாசான் <hi rend="italic">(Mahsan)</hi></item>
<item>ஜுவாசே <hi rend="italic">(Juasseh)</hi></item>
<item>ரொம்பின் <hi rend="italic">(Rompin)</hi></item>
<item>டாங்கி <hi rend="italic">(Dangi)</hi></item>
<item>பத்து கிக்கிர் <hi rend="italic">(Batu Kikir)</hi></item></list>
செம்போல் மாவட்டத்தில் உள்ள தமிழ்ப்பள்ளிகள்
<p><ref target="https://ta.wikipedia.org/wiki/மலேசியா">மலேசியா</ref>; <ref target="https://ta.wikipedia.org/wiki/நெகிரி_செம்பிலான்">நெகிரி செம்பிலான்</ref>; <ref target="https://ta.wikipedia.org/wiki/செம்போல்_மாவட்டம்">செம்போல் மாவட்டத்தில்</ref> <hi rend="italic">(Jempol District)</hi> 11 தமிழ்ப்பள்ளிகள் உள்ளன. 978 மாணவர்கள் பயில்கிறார்கள். 141 ஆசிரியர்கள் பணியாற்றுகிறார்கள். இந்தப் பள்ளிகள் அனைத்தும் பகாவ் நகரத்தின் சுற்று வட்டாரங்களில் அமைந்து உள்ளன.</p>

காட்சியகம்
<list type="unordered">
<item>மங்கள சாமுண்டிஸ்வரி ஆலயம்</item>
<item>பழைய புத்தகக் கடை</item>
<item>பகாவ் நகரம்</item>
<item>பகாவ் நகரத்தின் முதன்மைச் சாலை</item>
</list>
</text></body></html>