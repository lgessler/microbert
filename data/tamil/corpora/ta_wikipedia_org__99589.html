<html><body><text id="wikipedia_ta_wikipedia_org__99589.html" ns="0" revid="2718237" sourceurl="https://ta.wikipedia.org/wiki/%E0%AE%B5%E0%AF%86%E0%AE%B3%E0%AF%8D%E0%AE%B3%E0%AE%BE%E0%AE%9F%E0%AE%BF%E0%AE%AF%E0%AE%A9%E0%AE%BE%E0%AE%B0%E0%AF%8D" title="வெள்ளாடியனார்" type="wikipedia">வெள்ளாடியனார்<figure><caption>வெள்ளாடியன்</caption></figure>
<p><hi rend="bold">வெள்ளாடியனார்</hi> சங்ககாலப் புலவர்களில் ஒருவர். சங்கநூல் தொகுப்பில் இவரது பாடல் ஒன்றே ஒன்று உள்ளது. அது அகநானூறு 29 எண் கொண்ட பாடல்.</p>
புலவர் பெயர் விளக்கம்
வெள் என்பது வெற்றிடம். வெற்றிடத்தில் ஆடுபவர் சிவன். நடராசன் என்பதன் பழங்காலத் தமிழ்ப்பெயர் வெள்ளாடியன். இந்தப் புலவரின் பெயர் சிவபெருமானைக் குறிக்கும் பெயர். 'ஆர்' பலவர்களுக்குத் தரப்படும் சிறப்பு விகுதி.
பாடல் சொல்லும் செய்தி
<list type="unordered"><item>திணை - பாலை</item></list>
<p>வினை முற்றி மீண்ட தலைவனிடம் தலைவி 'என்னையும் நினைத்தீரோ' என்றாள். அதற்குத் தலைவன் பகரும் விடைதான் இந்தப் பாடல்.</p>
<p>பொருள் தேடச் செல்வது மாண்வினை. அந்த மாண்வினைக்கு அகன்ற என் உடம்புதான் அங்கு இருந்தது. என் நெஞ்சம் உன்னிடந்தான் இருந்தது, என்றானாம்.</p>
புலியின் குணம்
<p>புலி யானையைத் தாக்கும்போது இரை இடப்பக்கமாக விழுந்தால் புலி, உயிர் போகும் பசியோடு கிடந்தாலும் உண்ணாதாம். அதுபோலத் தலைவன் தன் பொருள்செய்வினை அறநெறிப்பட்டதாக இருந்தால் மட்டுமே ஏற்றுக்கொள்வானாம்.</p>
அவள் கண்
<p>மாவடுவைப் பிளந்து இருபுறமாக வைத்தாற்போல் இருக்குமாம். அது மேவல் தண்டா மகிழ்நோக்கு உண்கண்ணாம்.</p>
நெறி முறல் அம்பி
<p>அம் என்றால் நீர். அம்மில் மிதப்பது அம்பி. அம்பி என்றால் பரிசில் அல்லது ஓடம். ஆற்றைக் கடக்கும் வழியில் ஆற்றில் நீர் இல்லாத காலத்தில் அம்பி தரையில் கிடப்பதுபோல நீரில்லாத பாலைநிலத்தில் ஓடிய யானை விழுந்து கிடக்குமாம்.</p>
பழந்தமிழ்
<list type="unordered"><item>எஃகு = கத்தி, வாள்</item>
<item>தண்டா = (மேவல் தண்டா மகிழ்நோக்கு உண்கண்) = விருப்பம் தணியாத, மகிழ்ச்சியில் திளைக்கும், அடுத்தவரை உண்ணும் கண்.</item>
<item>கொம்மை (வாடிய யானை) = உடம்பின் கொழுகொழுப்பு</item>
<item>முறல் = வெயிலில் முறமுறவெனக் காய்தல்</item></list>
</text></body></html>