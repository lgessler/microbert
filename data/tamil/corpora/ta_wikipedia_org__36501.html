<html><body><text id="wikipedia_ta_wikipedia_org__36501.html" ns="0" revid="3270971" sourceurl="https://ta.wikipedia.org/wiki/%E0%AE%89%E0%AE%A4%E0%AF%81%E0%AE%AE%E0%AE%BE%E0%AE%A9%E0%AE%BF%E0%AE%AF%E0%AE%AA%E0%AF%8D_%E0%AE%AA%E0%AF%87%E0%AE%B0%E0%AE%B0%E0%AE%9A%E0%AF%81" title="உதுமானியப் பேரரசு" type="wikipedia">உதுமானியப் பேரரசு
<p><hi rend="bold">உதுமானியப் பேரரசு</hi> (ஒத்தமான் பேரரசு, <hi rend="italic">Ottoman Empire</hi>, 1299–1922, <ref target="https://ta.wikipedia.org/wiki/துருக்கி_மொழி">துருக்கி</ref>: <hi rend="italic">Osmanlı Devleti</hi> 'உஸ்மான்லி தவ்லத்தி' அல்லது <hi rend="italic">Osmanlı İmparatorluğu</hi>)  என்பது <ref target="https://ta.wikipedia.org/wiki/துருக்கி">துருக்கியர்களால்</ref> ஆளப்பட்ட ஒரு பேரரசு ஆகும்.</p>
<p>இது <hi rend="italic">துருக்கியப் பேரரசு</hi> எனவும் அழைக்கப்பட்டது. இப்பேரரசு கி.பி. 1299ஆம் ஆண்டு துருக்கிய வம்சத்தைச் சேர்ந்த <ref target="https://ta.wikipedia.org/wiki/உஸ்மான்_பே">உஸ்மான் பே</ref> என்பவரின் தலைமையின் கீழ் வடமேற்கு <ref target="https://ta.wikipedia.org/wiki/அனத்தோலியா">அனத்தோலியாவில்</ref> உருவாக்கப்பட்டது. சுல்தான் <ref target="https://ta.wikipedia.org/wiki/இரண்டாம்_முஹம்மது">இரண்டாம் முஹம்மதால்</ref> கி.பி.1453இல் கைப்பற்றப்பட்ட பின்னர் ஒத்தமான் இராச்சியம்,பேரரசாக மாற்றப்பட்டது.<ref target="https://ta.wikipedia.org/wiki/முதற்_பக்கம்#cite_note-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
<p>இப்பேரரசு உச்ச கட்டத்தில் இருந்த போது (<ref target="https://ta.wikipedia.org/wiki/16ஆம்_நூற்றாண்டு">16ஆம்</ref> – <ref target="https://ta.wikipedia.org/wiki/17ஆம்_நூற்றாண்டு">17ஆம்</ref> நூற்றாண்டுகளில்) இப்பேரரசின் ஆட்சி தென்கிழக்கு <ref target="https://ta.wikipedia.org/wiki/ஐரோப்பா">ஐரோப்பா</ref>, <ref target="https://ta.wikipedia.org/wiki/மத்திய_கிழக்கு">மத்திய கிழக்கு</ref>, மற்றும் வட ஆபிரிக்கா என மூன்று கண்டங்களில் <ref target="https://ta.wikipedia.org/wiki/மேற்கு">மேற்கே</ref> <ref target="https://ta.wikipedia.org/wiki/ஜிப்ரால்ட்டர்_நீரிணை">ஜிப்ரால்ட்டர் நீரிணை</ref> முதல் கிழக்கே <ref target="https://ta.wikipedia.org/wiki/கஸ்பியன்_கடல்">கஸ்பியன் கடல்</ref> மற்றும் <ref target="https://ta.wikipedia.org/wiki/பாரசீக_வளைகுடா">பாரசீக வளைகுடா</ref>, <ref target="https://ta.wikipedia.org/wiki/ஆஸ்திரியா">ஆஸ்திரியா</ref>, <ref target="https://ta.wikipedia.org/wiki/சிலவாக்கியா">சிலவாக்கியா</ref>, <ref target="https://ta.wikipedia.org/wiki/உக்ரேன்">உக்ரேனின்</ref> பல பகுதிகள், <ref target="https://ta.wikipedia.org/wiki/சூடான்">சூடான்</ref>, <ref target="https://ta.wikipedia.org/wiki/எரித்திரியா">எரித்திரியா</ref>, தெற்கே <ref target="https://ta.wikipedia.org/wiki/சோமாலியா">சோமாலியா</ref> மற்றும் <ref target="https://ta.wikipedia.org/wiki/யமன்">யமன்</ref> வரை பரவியிருந்தது. உதுமானியப் பேரரசு மொத்தம் 29 மாகாணங்களைக் கொண்டிருந்தது.</p>
பெயர்
<p>உதுமானிய துருக்கிய மொழியில் பேரரசு என்பது தவ்லத் ஏ ஆலிய்யிஏ உஸ்மானிய்யி (دَوْلَتِ عَلِيّه عُثمَانِیّه) அல்லது உஸ்மான்லி தவ்லத்தீ (عثمانلى دولتى) என்ற பதத்தால் குறிப்பிடப்படுகின்றது.<ref target="https://ta.wikipedia.org/wiki/துருக்கி_மொழி">நவீன துருக்கி மொழியில்</ref> இது 'Osmanlı Devleti அல்லது Osmanlı İmparatorluğu' என்பதால் அறியப்படுகின்றது. சில மேற்கத்திய பதிவுகளில் இது "ஒத்தமான்" மற்றும் "துருக்கி" என்ற இரு பெயர்களில் பயன்படுத்தப்பட்டுள்ளது. இரட்டையாக எழுதும்
இம்முறை 1920-1923 காலப்பகுதயில்,<ref target="https://ta.wikipedia.org/wiki/அங்காரா">அங்காரா</ref> நகரை தளமாகக் கொண்டு உருவாக்கப்பட்ட துருக்கியில் முடிவுக்கு கொண்டுவரப்பட்டதுடன் அன்றிலிருந்து <ref target="https://ta.wikipedia.org/wiki/துருக்கி">துருக்கி</ref>(Turkey) என்ற தனித்த சொல் அதிகாரப்பூர்வமாக பயன்படுத்தப்பட்டு வருகின்றது.</p>
வரலாறு
எழுச்சி (1299-1453)
<figure><caption> 1396இல் நடந்த நிகோபொலிஸ் போர். 1523இல் வரையப்பட்ட ஓவியம்</caption></figure>
<p>துருக்கிய செல்ஜூக்ரும் சுல்தான் ஆட்சியின் வீழ்ச்சிக்குப் பின்னர் கி.பி.1300இல் உதுமானியர்களின் முன்னோடிகள் வாழ்ந்த <ref target="https://ta.wikipedia.org/wiki/அனத்தோலியா">அனத்தோலியா</ref> பகுதி ஒரு சீரற்ற சுதந்திரப் பிரதேசமாகப் பிரிந்ததுடன் பல துருக்கிய மாநிலங்கள் காஸி குடியரசுகள் (Ghazi Emirates) என அழைக்கப்பட்டன. இதில் ஒரு காஸி குடியரசு முதலாம் உஸ்மானால் (1258<ref target="https://ta.wikipedia.org/wiki/முதற்_பக்கம்#cite_note-Osmanli700-4">[4]</ref> –1326)  நிர்வகிக்கப்பட்டது. உஸ்மான் என்ற பெயரிலிருந்து ஒத்மான்ன் என்ற பெயர் பெறப்பட்டு பின்னர் அது ஒத்தமான் என அறியப்பட்டது.</p>
<p>முதலாம் உஸ்மான், துருக்கியக் குடியிருப்புக்களை <ref target="https://ta.wikipedia.org/wiki/பைசாந்தியப்_பேரரசு">பைசாந்தியப் பேரரசின்</ref>  (Byzantine Empire) முனைப்பகுதியை நோக்கி விரிவுபடுத்தினார்.</p>
<p>முதலாம் உஸ்மானின் மறைவுக்குப் பின் வந்த நூற்றாண்டில் உதுமானிய ஆட்சி கிழக்கு மத்தியதரைக் கடல் மற்றும் ஃபல்கேன் வழியாக விரிவடைய ஆரம்பித்தது. உஸ்மானின் மகன் உர்ஹான் 1324இல் பூர்சா நகரைக் கைப்பற்றியதுடன் அதை உதுமானிய மாநிலத்தின் புதிய தலைநகராக மாற்றினார். அதாவது பூர்சா நகரின் வீழ்ச்சியினால் வடமேற்கு <ref target="https://ta.wikipedia.org/wiki/அனத்தோலியா">அனத்தோலியா</ref> பகுதியின் கட்டுப்பாட்டை <ref target="https://ta.wikipedia.org/wiki/பைசாந்தியப்_பேரரசு">பைசாந்தியப் பேரரசிடம்</ref>  (Byzantine Empire) இழந்தது. முக்கிய நகரான தெஸ்சாலுன்கி 1387இல் வெனேடியன்ஸ்களிடம் இருந்து கைப்பற்றப்பட்டது. 1389இல் <ref target="https://ta.wikipedia.org/wiki/கொசோவோ">கொசோவோ</ref> உதுமானியர்களால் வெற்றிகொள்ளப்பட்டதன் மூலம் பிராந்தியத்தின் மீதான செர்பியர்களின் அதிகாரம் முடிவுக்கு கொண்டுவரப்பட்டதுடன் இது உதுமானியர்கள் ஐரோப்பாவில் தடம் பதிப்பதற்கும் காரணமாக அமைந்தது.</p>
<p>1396இல் நிகழ்ந்த நிகோபொலிஸ் போரில் மத்திய காலத்தின் <ref target="https://ta.wikipedia.org/wiki/சிலுவைப்_போர்கள்">சிலுவைப்படை</ref> எனக் கருதப்படும் பெரும் படையினரால் துருக்கிய உதுமானியர்களின் வெற்றியைத் தடுக்கமுடியவில்லை.</p>
<p>ஃபல்கேன் மீதான துருக்கிய ஆட்சியின் விரிவாக்கம் <ref target="https://ta.wikipedia.org/wiki/கான்ஸ்டண்டினோப்பிள்">கான்ஸ்டண்டினோப்பிள்</ref> நகரை கைப்பற்றும் நோக்கத்திற்குக் காரணமாக அமைந்தது.</p>
விரிவாக்கம் மற்றும் உச்சநிலை (1453–1566)
<p>இரண்டாம் முராத் என்பவரின் மகனான <ref target="https://ta.wikipedia.org/wiki/இரண்டாம்_முகம்மத்">இரண்டாம் முகம்மத்</ref> ஆடசிப் பிரதேசத்தையும் இராணுவத்தையும் மறுசீரமைத்ததுடன் 29 மே 1453 அன்று <ref target="https://ta.wikipedia.org/wiki/கான்ஸ்டண்டினோப்பிள்">கான்ஸ்டண்டினோப்பிள்</ref> நகரைக் கைப்பற்றினார். உதுமானிய அரசாங்கத்தை ஏற்றுக் கொண்டதற்கு பரிமாற்றாக மரபுவழி கிறிஸ்தவ தேவாலயங்களை அவற்றின் நிலங்களில் தன்னாட்சியாக இயங்குவதற்கு <ref target="https://ta.wikipedia.org/wiki/இரண்டாம்_முகம்மத்">இரண்டாம் முகம்மத்</ref> அனுமதி வழங்கினார். ஏனெனில் ஐரோப்பிய ஆட்சி மாநிலங்களுக்கும் இறுதி பைசாந்திய இராச்சியத்துக்கும் (Byzantine Empire) இடையே மோசமான உறவு நிலவிவந்தது. பெரும்பான்மையான மரபுவழி மக்கள்  வெனேடியன் அரசை விடவும் விருப்பத்துடன் உதுமானிய அரசாங்கத்தை ஏற்றுக் கொண்டார்கள்.<ref target="https://ta.wikipedia.org/wiki/முதற்_பக்கம்#cite_note-books.google-5">[5]</ref></p>
<p>15 மற்றும் 16ஆம் நூற்றாண்டுகளில் உதுமானியப் பேரரசு ஒரு விரிவடையும் காலத்தினுள் நுழைந்தது. இக்காலப்பகுதயில் பேரரசு மிகச்சிறந்த வளர்ச்சியைக் கண்டதுடன் ஆடசிப் பொறுப்புத் திறமையுள்ள உறுதியான சுல்தான்களிடம் வந்தது. உதுமானியப் பேரரசின் கட்டுப்பாட்டுப் பகுதியின் பாதைகள் வழியாகவே ஐரோப்பா மற்றும் ஆசியா கண்டங்களுக்கு இடையிலான வியாபார நடவடிக்கைகள் மேற்கொள்ளப்பட்டது. இதனால் இந்த பேரரசு பொருளாதாரத்திலும் தழைத்தோங்கியது.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p>சுல்தான் முதலாம் சலீம் (1512–1520) பாரசீகத்தின் சபாவித் வம்ச ஆட்சியாளர் ஷா இஸ்மாயிலை  சால்டிரன் யுத்தத்தில் தோல்வியடையச் செய்து உதுமானியப் பேரரசின் கிழக்கு மற்றும் மேற்குப் பகுதிகளை விரிவுபடுத்தினார்.<ref target="https://ta.wikipedia.org/wiki/முதற்_பக்கம்#cite_note-7">[7]</ref> முதலாம் சலீம் உதுமானிய அரசாங்கத்தை எகிப்தில் நிறுவியதுடன் கடற்படை ஒன்றை உருவாக்கி <ref target="https://ta.wikipedia.org/wiki/செங்கடல்">செங்கடலில்</ref> நிலைநிறுத்தினார். உதுமானியப் பேரரசின் இந்த விரிவாக்கத்திற்குப் பின்னர் பலம்மிக்க பேரரசு என்ற போட்டித் தன்மை <ref target="https://ta.wikipedia.org/wiki/போர்த்துக்கேயர்">போர்த்துக்கேய</ref> பேரரசுக்கும் உதுமானியப் பேரரசுக்கும் இடையில் துவங்கியது.<ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
<figure><caption>முஹாக்ஸ் போர், 1526</caption></figure>
<p><ref target="https://ta.wikipedia.org/wiki/முதலாம்_சுலைமான்">முதலாம் சுலைமான்</ref>(1520-1566) 1521இல் <ref target="https://ta.wikipedia.org/wiki/பெல்கிரேட்">பெல்கிரேட்</ref> நகரைக் கைப்பற்றினார், <ref target="https://ta.wikipedia.org/wiki/ஹங்கேரி">ஹங்கேரி</ref> பேரரசின் மத்திய மற்றும் வட பகுதிகள்  உதுமானிய-ஹங்கேரி  போரில் வெற்றி கொள்ளப்பட்டன.<ref target="https://ta.wikipedia.org/wiki/முதற்_பக்கம்#cite_note-9">[9]</ref> 1526இல் வரலாற்று முக்கியத்துவம் மிக்க முஹாக்ஸ் போரில் வெற்றி பெற்ற பின்னர் இன்றைய ஹங்கேரி (மேற்குப் பகுதி தவிர்ந்த) ஏனைய மத்திய ஐரோப்பா நிலப்பகுதிகளில் உதுமானிய ஆட்சி நிறுவப்பட்டது.</p>
<p>முதலாம் சுலைமானின் ஆட்சியின் இறுதிப்பகுதியில் பேரரசின் மொத்த மக்கள்தொகை ஏறத்தாழ ஒன்றரை கோடி பேர் என்றாகி மூன்று கண்டங்களுக்கும் மேலாக பரந்து காணப்பட்டதுடன் பேரரசின் சக்தி வாய்ந்த கடற்படை ஒன்று மத்திய தரைக்கடலின் பல பகுதிகளை தன் கட்டுப்பாட்டுக்குள் வைத்திருந்தது.<ref target="https://ta.wikipedia.org/wiki/முதற்_பக்கம்#cite_note-10">[10]</ref></p>
தேக்கமும் சீர்திருத்தமும் (1566–1827)
<p>1566க்குப் பிறகு பேரரசு தேக்கநிலையில் வீழ்ச்சியடையத் தொடங்கியதாக ஸ்டீபன் லீ கூறுகிறார். இடையிடையே சில காலங்களில் மீண்டு வருவதும் சீர்திருத்தமும் நிகழ்ந்து வந்தன. இந்த வீழ்ச்சி விரைவு பெற்று 1699இல் மிகக் கடுமையான நிலையை அடைந்தது.<ref target="https://ta.wikipedia.org/wiki/முதற்_பக்கம்#cite_note-11">[11]</ref> பல வரலாற்றாளர்கள் இக்கூற்றை மறுத்தாலும் பலரும் "மோசமான சுல்தான்கள், திறமையற்ற முதலமைச்சர்கள், வலுவற்ற போர்க் கருவிகள்' பற்றாத படைகள், ஊழல் அலுவலர்கள், பேராசை பிடித்த முதலீட்டாளர்கள், வலுவான எதிரிகள், துரோகமிழைத்த நண்பர்கள்" ஆகிய காரணிகள் ஒத்தமான் பேரரசின் வீழ்ச்சிக்கு வழிவகுத்ததாகக் கூறுகின்றனர்.<ref target="https://ta.wikipedia.org/wiki/முதற்_பக்கம்#cite_note-12">[12]</ref> தலைமையின் தோல்வியே முதன்மையான காரணம் எனக் கூறும் லீ 1292 முதல் 1566 வரை ஆண்ட பத்து சுல்தான்களில் ஒருவரைத் தவிர அனைவரும் மிகுந்த திறமை உள்ளவர்களாக இருந்தனர் என்கிறார். 1566 முதல் 1703 வரை ஆண்ட 13 சுல்தான்கள் இருவரைத் தவிர மற்றோர் ஈடுபாடின்றியும் திறமையின்றியும் இருந்தனர் என்கிறார் இவர்.<ref target="https://ta.wikipedia.org/wiki/முதற்_பக்கம்#cite_note-13">[13]</ref> மிகவும் மையப்படுத்தப்பட்ட அமைப்பில் மைய அரசின் தோல்வி வீழ்ச்சிக்கு காரணமாக அமைந்தது. இதன் நேரடி விளைவாக மாகாண பிரபுக்கள் வலுபெற்று கான்ஸ்டாண்டிநோபிளை தவிர்க்கத் தொடங்கினர். ஐரோப்பிய எதிரிகளும் வலுபெற்று வந்தனர். உதுமானியப் படைகள் மேம்படுத்தப்படாமல் இருந்தன.<ref target="https://ta.wikipedia.org/wiki/முதற்_பக்கம்#cite_note-14">[14]</ref><ref target="https://ta.wikipedia.org/wiki/முதற்_பக்கம்#cite_note-15">[15]</ref>  இறுதியாக உதுமானியப் பொருளாதாரம்  சீர் குலைந்தது. போர் விளைவாக ஏற்பட்ட பணவீக்கம், உலக வணிகத்தின் திசை மாற்றங்கள், சட்டம் ஒழுங்குப் பிரச்சினைகள் போன்றவை பொருளாதார முன்னேற்றத்திற்கு தடையாக இருந்தன.<ref target="https://ta.wikipedia.org/wiki/முதற்_பக்கம்#cite_note-16">[16]</ref></p>
வீழ்ச்சியும் நவீனமயமாக்கலும்  (1828–1908)
<figure><caption>1876இல் <hi rend="italic">தொல்மாபாச்செ அரண்மனை</hi>யில் முதல் உதுமானிய நாடாளுமன்றத்தின் துவக்கம். முதல் அரசமைப்புசார் ஆட்சி இரண்டு ஆண்டுகளே நீடித்தது. முப்பது ஆண்டுகளுக்குப் பின்னர் 1908இல் <ref target="https://ta.wikipedia.org/wiki/இளந்துருக்கியர்_புரட்சி">இளந்துருக்கியர் புரட்சிக்கு</ref> அடுத்து அரசமைப்பும் நாடாளுமன்றமும் மீளமைக்கப்பட்டன.</caption></figure>
<p><ref target="https://ta.wikipedia.org/wiki/டான்சிமாத்">டான்சிமாத்</ref> காலத்தில் (1839–1876) அரசு மேற்கொண்ட தொடர் சீர்திருத்தங்களால் படைகள் நவீனப்படுத்தப்பட்டன. வங்கி முறைமை மேம்படுத்தப்பட்டது. ஓரினச் சேர்க்கை குற்றமற்றதாக ஆக்கப்பட்டது. சமயச் சட்டங்களுக்கு மாற்றாக சமயச்சார்பற்ற சட்டங்கள் உருவாகின.<ref target="https://ta.wikipedia.org/wiki/முதற்_பக்கம்#cite_note-17">[17]</ref> கலைஞர்களுக்கு நவீனத் தொழிலகங்கள் கட்டப்பட்டன. உதுமானிய அஞ்சல் அமைச்சகம் அக்டோபர் 23, 1840இல் நிறுவப்பட்டது.<ref target="https://ta.wikipedia.org/wiki/முதற்_பக்கம்#cite_note-PTT-18">[18]</ref><ref target="https://ta.wikipedia.org/wiki/முதற்_பக்கம்#cite_note-PTT2-19">[19]</ref></p>
<p><ref target="https://ta.wikipedia.org/wiki/சாமுவெல்_மோர்சு">சாமுவெல் மோர்சுக்கு</ref> <ref target="https://ta.wikipedia.org/wiki/தந்தி">தந்தி</ref> கண்டுபிடித்ததற்காக 1847இல் ஆக்கவுரிமை வழங்கப்பட்டது.<ref target="https://ta.wikipedia.org/wiki/முதற்_பக்கம்#cite_note-20">[20]</ref> இதனையடுத்து முதல் தந்தி தடம் இஸ்த்தான்புல் (கான்ஸ்டான்டினோப்பிள்) - அட்ரியனோப்பிள் - சும்னு இடையே அமைக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-NTVtarih2-21">[21]</ref> இந்தக் காலத்தின் உச்சமாக அரசியலமைப்புச் சட்டம் இயற்றப்பட்டது. ஆனால் அரசியலமைப்பு சார்ந்த அரசு இரண்டு ஆண்டுகளே நீடித்தது.</p>
<p>உயர்கல்வி பெற்றிருந்த பேரரசின் கிறித்தவக் குடிமக்கள், முஸ்லிம் பெரும்பான்மையை விட பொருளாதாரத்தில் முன்னேறியிருந்தனர். இது முஸ்லிம்களிடையே மனக்கசப்பை உருவாக்கியது.<ref target="https://ta.wikipedia.org/wiki/முதற்_பக்கம்#cite_note-books.google_b-22">[22]</ref> 1861இல் உதுமானியக் கிறிஸ்தவர்களுக்கு 571 முதல்நிலை மற்றும் 94 இரண்டாம்நிலை பள்ளிகள் இருந்தன.  இவற்றில் 140,000 மாணவர்கள் படித்தனர்.<ref target="https://ta.wikipedia.org/wiki/முதற்_பக்கம்#cite_note-books.google_b-22">[22]</ref><ref target="https://ta.wikipedia.org/wiki/முதற்_பக்கம்#cite_note-books.google_b-22">[22]</ref> 1911இல் இஸ்தான்புல்லில் இருந்த 654 மொத்த விற்பனை நிறுவனங்களில் 528 கிரேக்க இனத்தவர்களுக்கு உரிமையாக இருந்தன.<ref target="https://ta.wikipedia.org/wiki/முதற்_பக்கம்#cite_note-books.google_b-22">[22]</ref></p>
<figure><caption>1853–1856 <ref target="https://ta.wikipedia.org/wiki/கிரீமியப்_போர்">கிரீமியப் போரின்</ref> போது துருக்கிய துருப்புக்கள் செப்கெடில் கோட்டையை தாக்குதல்.</caption></figure>
<p>பலமிழந்து வந்த உதுமானியப் பேரரசின் ஆட்சிக்குட்பட்ட பகுதிகளில் தங்களது தாக்கத்தை நிலைநிறுத்த ஐரோப்பிய அரசுகள் நடத்திய நீண்ட போராட்டத்தின் ஓர் அங்கமே <ref target="https://ta.wikipedia.org/wiki/கிரீமியப்_போர்">கிரீமியப் போர்</ref> (1853–1856) ஆகும். இந்தப் போரினால் ஏற்பட்ட நிதி நெருக்கடியால் ஆகஸ்டு 4, 1854இல் உதுமானியப் பேரரசு 5 மில்லியன் பவுண்டுகளை வெளிநாடுகளிலிருந்து கடனாகப் பெற்றது.<ref target="https://ta.wikipedia.org/wiki/முதற்_பக்கம்#cite_note-23">[23]</ref><ref target="https://ta.wikipedia.org/wiki/முதற்_பக்கம்#cite_note-24">[24]</ref> மேலும் இப்போரின் விளைவாக 200,000 கிரீமிய டாடார்கள்   உதுமானியப் பேரரசிற்குள் குடி புகுந்தனர்.<ref target="https://ta.wikipedia.org/wiki/முதற்_பக்கம்#cite_note-25">[25]</ref> <ref target="https://ta.wikipedia.org/wiki/காக்கேசியப்_போர்கள்">காக்கேசியப் போர்களின்</ref> இறுதியில் 90 விழுக்காடு காக்கேசியர்கள் இனப்படுகொலை செய்யப்பட்டனர்.<ref target="https://ta.wikipedia.org/wiki/முதற்_பக்கம்#cite_note-26">[26]</ref> இதனால் <ref target="https://ta.wikipedia.org/wiki/காக்கேசியா">காக்கேசியாவின்</ref> வடக்கில் தங்கள் வசிப்பிடங்களிலிருந்து வெளியேறிய இவர்கள் உதுமானியப் பேரரசில் தஞ்சம் புகுந்தனர்.<ref target="https://ta.wikipedia.org/wiki/முதற்_பக்கம்#cite_note-27">[27]</ref><ref target="https://ta.wikipedia.org/wiki/முதற்_பக்கம்#cite_note-Hille2010-28">[28]</ref><ref target="https://ta.wikipedia.org/wiki/முதற்_பக்கம்#cite_note-ChirotMcCauley2010-29">[29]</ref> சில மதிப்பீடுகளின்படி மொத்தமாக பதினைந்து லட்சம் பேர் வெளியேற்றப்பட்டனர் அல்லது கொல்லப்பட்டனர்.<ref target="https://ta.wikipedia.org/wiki/முதற்_பக்கம்#cite_note-30">[30]</ref></p>
<figure><caption><ref target="https://ta.wikipedia.org/wiki/பெல்கிறேட்">பெல்கிறேட்</ref>  c. 1865. 1867இல் <ref target="https://ta.wikipedia.org/wiki/பிரித்தானியப்_பேரரசு">பிரித்தானியாவும்</ref> <ref target="https://ta.wikipedia.org/wiki/பிரான்சு">பிரான்சும்</ref> உதுமானிய அரசின் படைகளை வடக்கு   <ref target="https://ta.wikipedia.org/wiki/செர்பியா">செர்பியாவிற்குப்</ref> பின்வாங்கச் செய்தன. செர்பியா ரஷ்ய-துருக்கிப் போர்களை அடுத்து 1878இல் விடுதலை பெற்றது.</caption></figure>
<p>1876இல் பல்கேரிய எழுச்சியின்போது 100000 பேர் கொல்லப்பட்ட பாசி-பசூக்.<ref target="https://ta.wikipedia.org/wiki/முதற்_பக்கம்#cite_note-31">[31]</ref> 1877-78இல் நடந்த ரஷ்ய-துருக்கிப் போரில் ரஷ்யா வென்றது. இதன் விளைவாக உதுமானியப் பேரரசு ஐரோப்பிய நிலப்பகுதிகளை  இழந்தது. பல்கேரியா உதுமானியப் பேரரசில் தன்னாட்சி பெற்ற குறுமன்னராட்சியாக நிறுவப்பட்டது. ரோமானியாவிற்கு முழு விடுதலை வழங்கப்பட்டது. செர்பியாவும் <ref target="https://ta.wikipedia.org/wiki/மொண்டெனேகுரோ">மொண்டெனேகுரோவும்</ref> விடுதலை பெற்றன. 1878இல் <ref target="https://ta.wikipedia.org/wiki/ஆஸ்திரியா-ஹங்கேரி">ஆஸ்திரியா-ஹங்கேரி</ref> தன்னிச்சையாக உதுமானியப் பேரரசின் மாகாணங்களான பொஸ்னிய-எர்செகொவினாவையும் நோவி பாசரையும் கையகப்படுத்தியது. இதை உதுமானிய அரசு எதிர்த்தபோதும் அதன் படைகள் மூன்றே வாரத்தில் தோற்றன.</p>
<p>பெர்லின் பேராயத்தில் பால்கன் தீபகற்பத்தில் உதுமானியப் பேரரசின் நிலப்பகுதிகள் மீட்கப்பட  <ref target="https://ta.wikipedia.org/wiki/ஐக்கிய_இராச்சியத்தின்_பிரதமர்">பிரித்தானியப் பிரதமர்</ref> <ref target="https://ta.wikipedia.org/wiki/பெஞ்சமின்_டிஸ்ரைலி">பெஞ்சமின் டிஸ்ரைலி</ref> உதவினார். இதற்கு எதிர் உதவியாக பிரித்தானியாவிற்கு <ref target="https://ta.wikipedia.org/wiki/சைப்ரஸ்">சைப்ரஸ்</ref> வழங்கப்பட்டது.<ref target="https://ta.wikipedia.org/wiki/முதற்_பக்கம்#cite_note-32">[32]</ref> உராபிக் கலவரத்தை அடக்க உதுமானியாவிற்கு உதவுவதாகக் கூறி 1882இல் <ref target="https://ta.wikipedia.org/wiki/எகிப்து">எகிப்திற்கு</ref> படைகளை அனுப்பிய  பிரித்தானியா அப்பகுதியின் கட்டுப்பாட்டையும் பெற்றது.</p>
<p>1894 முதல் 1896 வரை நடைபெற்ற அமீதியப் படுகொலைகளில் 3 லட்சம் வரையிலான ஆர்மீனியர்கள் கொல்லப்பட்டனர்.<ref target="https://ta.wikipedia.org/wiki/முதற்_பக்கம்#cite_note-33">[33]</ref></p>
<p>இவ்வாறு சுருங்கிய உதுமானியப் பேரரசில் ஃபால்கனிய முஸ்லிம்கள் ஃபால்கன் அல்லது அனடோலியா பகுதிகளுக்கு இடம் பெயர்ந்தனர்.<ref target="https://ta.wikipedia.org/wiki/முதற்_பக்கம்#cite_note-Mann2004-34">[34]</ref> 1923இல் அனடோலியா மற்றும் கிழக்கு திராஸ் ஆகியவை மட்டுமே முஸ்லிம் பகுதிகளாக இருந்தன.<ref target="https://ta.wikipedia.org/wiki/முதற்_பக்கம்#cite_note-35">[35]</ref></p>
தோல்வியும் கலைப்பும் (1908–1922)
<figure><caption>1908இல் உதுமானிய மார்க்க நீதிபதிகள் இரண்டாம் அரசியலமைப்பு அரசை அறிவித்தல். புரட்சியால் ஏற்பட்ட குழப்பத்தில் பல்கேரியாவும் (5 அக்டோபர் 1908) பொஸ்னியாவும் (6 அக்டோபர் 1908) விடுதலை பெற்றன.</caption></figure>
<p>சனஜூலை 3, 1908இல்  <ref target="https://ta.wikipedia.org/wiki/இளந்துருக்கியர்_புரட்சி">இளந்துருக்கியர் புரட்சிக்குப்</ref> பிறகு  இரண்டாம் முறை அரசியலமைப்பு சார்ந்த அரசை நிறுவ முயற்சிகள் மேற்கொள்ளப்பட்டன. 1876ஆம் ஆண்டு அரசியலமைப்புச் சட்டமும் நாடாளுமன்றமும் திருத்தி அமைக்கப்படும் என சுல்தான் அறிவித்தார். அடுத்த ஆறு ஆண்டுகளுக்கு அரசியல் மற்றும் படைத்துறை சீர்திருத்தங்கள் மேற்கொள்ளப்பட்டன. இதுவே உதுமானியப் பேரரசு கலைக்கப்பட துவக்கமாகவும் அமைந்தது.</p>
<p>குடிமக்களின் சிக்கல்களுக்கிடையே <ref target="https://ta.wikipedia.org/wiki/ஆஸ்திரியா-ஹங்கேரி">ஆஸ்திரியா-ஹங்கேரி</ref> 1908இல் <ref target="https://ta.wikipedia.org/wiki/பொஸ்னியா_எர்செகோவினா">பொஸ்னியா எர்செகோவினாவைக்</ref> கைப்பற்றியது. ஆனால் போரைத் தவிர்க்க ஆக்கிரமித்திருந்த நோவி பசாரிலிருந்து தனது படைகளை பின்வாங்கிக் கொண்டது. இத்தாலி-துருக்கியப் போரின் போது (1911–12) உதுமானியா <ref target="https://ta.wikipedia.org/wiki/லிபியா">லிபியாவை</ref> இழந்தது. ஃபால்கன் சங்க நாடுகள் உதுமானியா மீது போர் தொடுத்தன. இந்தப் போர்களில் (1912–13) உதுமானியப் பேரரசு தோற்றது. இதன் விளைவாக கிழக்கு திராஸ் தவிர <ref target="https://ta.wikipedia.org/wiki/பால்கன்_குடா">பால்கன்</ref> நிலப்பகுதிகளை இழந்தது உதுமானியப் பேரரசு. வரலாற்றுச் சிறப்புமிகு உதுமானியத் தலைநகரமான எடிர்னேயையும் இழந்தது. மதம் சார்ந்த கலவரங்களுக்கு அஞ்சி ஏறத்தாழ 4 லட்சம் முஸ்லிம்கள் தற்காலத் துருக்கிக்கு இடம் பெயர்ந்தனர்.   இவர்களில் பலர் <ref target="https://ta.wikipedia.org/wiki/வாந்திபேதி">வாந்திபேதி</ref> கொள்ளைநோயால் பயணத்தின்போதே இறந்தனர்.<ref target="https://ta.wikipedia.org/wiki/முதற்_பக்கம்#cite_note-36">[36]</ref> 1821 முதல் 1922 வரை ஃபால்கன் நாடுகளில் நடைபெற்ற முஸ்லிம் இன அழிப்பில் பல லட்சம் முஸ்லிம்கள் கொல்லப்பட்டனர். பலர் வெளியேற்றப்பட்டனர்.<ref target="https://ta.wikipedia.org/wiki/முதற்_பக்கம்#cite_note-McCarthy1995-37">[37]</ref><ref target="https://ta.wikipedia.org/wiki/முதற்_பக்கம்#cite_note-Carmichael2012-38">[38]</ref><ref target="https://ta.wikipedia.org/wiki/முதற்_பக்கம்#cite_note-Press2010-39">[39]</ref>  1914 வாக்கில் பெரும்பாலான ஐரோப்பாவிலிருந்தும் வடக்கு ஆபிரிக்காவிலிருந்தும் உதுமானியப் பேரரசு துரத்தப்பட்டது. இருப்பினும் பேரரசின் ஆட்சியில் ஒன்றரை கோடி மக்கள் தற்கால துருக்கியிலும் 45 லட்சம் மக்கள் சிரியா, பாலஸ்தீனம் மற்றும் ஜோர்டானிலும் 25 லட்சம் மக்கள் ஈராக்கிலுமாக வாழ்ந்திருந்தனர்.  இது தவிர  55 லட்சம் மக்கள் அராபியத் தீபகற்பத்தில் உதுமானியப் பேரரசின் கட்டுப்பாட்டில் இருந்தனர்.<ref target="https://ta.wikipedia.org/wiki/முதற்_பக்கம்#cite_note-40">[40]</ref></p>
<p>நவம்பர் 1914இல் <ref target="https://ta.wikipedia.org/wiki/மைய_சக்திகள்">மைய சக்திகள்</ref> தரப்பில் உதுமானியப் பேரரசு <ref target="https://ta.wikipedia.org/wiki/முதல்_உலகப்_போர்">முதல் உலகப் போரில்</ref> பங்கேற்றது. போரின் துவக்கத்தில் உதுமானியப் பேரரசுக்கு <ref target="https://ta.wikipedia.org/wiki/கலிப்பொலி_போர்த்தொடர்">கலிப்பொலி போர்த்தொடர்</ref> போன்ற குறிப்பிடத்தக்க வெற்றிகள் கிடைத்தபோதும் ரஷ்யாவிற்கு எதிராக காக்கஸ் போரில் தோல்வியடைந்தது. உதுமானியப் பேரரசுக்கு எதிராக ஐக்கிய அமெரிக்க நாடுகள் போர் அறிவிக்கவில்லை.<ref target="https://ta.wikipedia.org/wiki/முதற்_பக்கம்#cite_note-Tucker2005-41">[41]</ref></p>
<figure><caption>நவம்பர் 17, 1922இல் உதுமானியப் பேரரசு கலைக்கப்பட்ட பிறகு கடைசி சுல்தான் ஆறாம் முகம்மது நாட்டை விட்டு வெளியேறுதல்</caption></figure>
<p>1915இல் ரஷ்யப் படைகள் பழைய ஆர்மீனியாவினுள் நுழைந்தன.<ref target="https://ta.wikipedia.org/wiki/முதற்_பக்கம்#cite_note-ArmenianMassacresBritannica-42">[42]</ref> இதற்கு ஆர்மீனியர்கள் ஒத்துழைப்பு நல்கியதால் உதுமானியப் பேரரசு ஆர்மீனியர்களை வெளியேற்றவும் கொல்லவும் முற்பட்டது. இது <ref target="https://ta.wikipedia.org/wiki/ஆர்மீனிய_இனப்படுகொலை">ஆர்மீனிய இனப்படுகொலை</ref> என அறியப்படுகின்றது.<ref target="https://ta.wikipedia.org/wiki/முதற்_பக்கம்#cite_note-43">[43]</ref> கிரேக்க, அசிரிய சிறுபான்மையினர் மீதும் இனப்படுகொலை நிகழ்வுகள் நடந்தேறின.<ref target="https://ta.wikipedia.org/wiki/முதற்_பக்கம்#cite_note-44">[44]</ref></p>
<p>1916இல் ஏற்பட்ட அரபுப் புரட்சி மத்திய கிழக்கில் உதுமானியப் பேரரசுக்கு எதிராக  மாறியது. இறுதி உடன்பாட்டின்படி உதுமானியப் பேரரசு பிரிக்கப்பட்டது. 19ஆம் நூற்றாண்டின் இறுதியிலும் இருபதாம் நூற்றாண்டின் துவக்கத்திலும்  90 லட்சம் துருக்கிய-முஸ்லிம் அகதிகள் <ref target="https://ta.wikipedia.org/wiki/காக்கேசியா">காக்கேசியா</ref>, <ref target="https://ta.wikipedia.org/wiki/கிரீமியா">கிரீமியா</ref>, <ref target="https://ta.wikipedia.org/wiki/பால்கன்_குடா">பால்கன் குடா</ref>, <ref target="https://ta.wikipedia.org/wiki/நடுநிலக்_கடல்">நடுநிலக் கடல்</ref> தீவுகளிலிருந்து <ref target="https://ta.wikipedia.org/wiki/அனத்தோலியா">அனத்தோலியாவுக்கும்</ref> கிழக்கு திராசிற்கும் இடம் பெயர்ந்தனர்.<ref target="https://ta.wikipedia.org/wiki/முதற்_பக்கம்#cite_note-Karpat2004-45">[45]</ref></p>
<p>கான்ஸ்டான்டிநோப்பிளின் முற்றுகையும் இஸ்மீர் முற்றுகையும் துருக்கிய தேசிய இயக்கத்தை முன்னிலைப்படுத்தியது.  <ref target="https://ta.wikipedia.org/wiki/முஸ்தாபா_கமால்_அத்தா_துர்க்">முஸ்தபா கமால்</ref> தலைமையில் இவ்வியக்கம் துருக்கிய விடுதலைப் போரை (1919–22) வென்றது. 1918 முதல் 1922 வரை ஆண்டுவந்த கடைசி சுல்தான் ஆறாம் முகம்மது நாட்டை விட்டு நவம்பர் 17, 1922இல் வெளியேறினார்.  துருக்கி தேசியப் பேரவை அக்டோபர் 29, 1923இல் துருக்கி குடியரசை நிறுவியது. மார்ச் 3, 1924இல் <ref target="https://ta.wikipedia.org/wiki/உதுமானிய_கலீபகம்">கலீஃபகமும்</ref> கலைக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-Ozoglu-46">[46]</ref></p>


வெளி இணைப்புகள்
<list type="unordered"><item><ref target="http://www.turizm.net/turkey/history/ottoman.html">உதுமானியப் பேரரசு: காலக்கோடு</ref></item>
<item><ref target="http://www.osmanli700.gen.tr/english/engindex.html">உதாமானியர் இணையத்தளம்</ref></item>
<item><ref target="http://www.theottomans.org">உதுமானியரைப் பற்றிய தகவல்கள்</ref></item></list>
</text></body></html>