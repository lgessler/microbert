<html><body><text id="wikipedia_ta_wikipedia_org__153584.html" ns="0" revid="2980482" sourceurl="https://ta.wikipedia.org/wiki/%E0%AE%9A%E0%AE%BF%E0%AE%B1%E0%AF%81%E0%AE%9A%E0%AE%BF%E0%AE%A9%E0%AF%8D%E0%AE%A9%E0%AE%BF" title="சிறுசின்னி" type="wikipedia">சிறுசின்னி
<p><hi rend="bold">சிறுசின்னி</hi> (<hi rend="italic">Acalypha fruticosa</hi>) என்பது நீர் சூழ்ந்த <ref target="https://ta.wikipedia.org/wiki/மலை">மலைப்</ref> பிரதேசங்களிலும், <ref target="https://ta.wikipedia.org/wiki/செம்மண்">செம்மண்</ref> பூமியிலும் வளரும். அருவிப் பிரதேசங்களிலும் நீரோடும் <ref target="https://ta.wikipedia.org/wiki/ஓடை">ஓடைகளின்</ref> கரைகளிலும் நிறைய வளர்ந்து இருக்கும். இது குத்து இனச்செடி வகையைச் சேர்ந்தது. ஏறத்தாழ 5 அடி முதல் 7 அடி உயரம் வரை பம்பையாக அடர்த்தியாக வளரக் கூடியது. பல கிளைகள் வெடித்து வளரும். <hi rend="bold">கிட்டிக்கிழங்கு</hi> எனவும் இதனை அழைப்பர்.</p>
<figure><caption>சிறுசின்னி இலை</caption></figure>
<p>இதன் இலை ஒரு அங்குல முதல் இரண்டு அங்குல <ref target="https://ta.wikipedia.org/wiki/நீளம்">நீளம்</ref> வளரக் கூடியது. குறுக்குப் பகுதி ¾ அங்குல <ref target="https://ta.wikipedia.org/wiki/அகலம்">அகலம்</ref> உடையதாய் இருக்கும். <ref target="https://ta.wikipedia.org/wiki/வேப்பிலை">வேப்பிலையைச்</ref> சுருக்கியதுபோல் இருக்கும். <ref target="https://ta.wikipedia.org/wiki/இலை">இலையின்</ref> ஓரங்கள் வேப்பிலை போன்று <ref target="https://ta.wikipedia.org/wiki/வரம்பு">வரம்பு</ref> வரம்பாக இருக்கும். நகரப் பகுதிகளில் பூங்காக்களில் குரோட்டன்சாக வைத்து வளர்க்கின்றனர். <ref target="https://ta.wikipedia.org/wiki/தண்ணீர்">தண்ணீர்</ref> ஊற்ற நன்கு அடர்த்தியாக வளரும். இதில் சிறுசின்னி, பெருஞ்சின்னி என இரண்டு வகைகள் உண்டு. பெரும்பாலும் சிறுசின்னி மருந்திற்குப் பயன்படுத்துவார்கள். <ref target="https://ta.wikipedia.org/wiki/பூங்கா">பூங்காக்களில்</ref> சுவரைப் போல் அடர்த்தியாக வைத்து வளர்ப்பர். பார்ப்பதற்குப் பசுமையாக இருக்கும். மூன்றடி அல்லது நான்கடி உயரத்தில் செடி வெட்டும் கத்தரிக் கோலால் வெட்டிவிடுவர். சில பெரிய பூங்காக்களில் யானை, மயில் போன்ற உருவங்களையும் வெட்டி வைப்பர்.</p>
</text></body></html>