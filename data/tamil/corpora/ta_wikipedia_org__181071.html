<html><body><text id="wikipedia_ta_wikipedia_org__181071.html" ns="0" revid="1930635" sourceurl="https://ta.wikipedia.org/wiki/%E0%AE%93%E0%AE%AE%E0%AF%8D_%E0%AE%A4%E0%AE%A4%E0%AF%8D_%E0%AE%9A%E0%AE%A4%E0%AF%8D" title="ஓம் தத் சத்" type="wikipedia">ஓம் தத் சத்
<p><hi rend="bold">ஓம் தத் சத்</hi> என்பது ஒரு இந்து சமய மந்திரம் ஆகும். இம்மந்திரம் மூன்றுவிதமாக ஸத் சித் அனந்தமயமான <ref target="https://ta.wikipedia.org/wiki/பிரம்மம்">பிரம்மத்தினுடைய</ref> பெயராக மொழியப்பட்டுள்ளது. <hi rend="italic">ஸத்</hi> எனில் <ref target="https://ta.wikipedia.org/wiki/வாய்மை">சத்தியம்</ref> அல்லது உண்மை, <hi rend="italic">ஸித்</hi> எனில் மெய்யறிவு, <hi rend="italic">அனந்தம்</hi> எனில் வரையறுக்கப்படாதது எனப் பொருள்படும்படியாக இறைவனை <hi rend="bold">சச்சிதானந்தம்</hi> என்பர்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
ஓம்
<p><ref target="https://ta.wikipedia.org/wiki/ஓம்">ஓம்</ref> என்பது <ref target="https://ta.wikipedia.org/wiki/பிரணவ_மந்திரம்">பிரணவ மந்திரம்</ref> ஆகும். <ref target="https://ta.wikipedia.org/wiki/வேள்வி">வேள்வி</ref>, <ref target="https://ta.wikipedia.org/wiki/யக்ஞம்">யக்ஞம்</ref>, தானம், <ref target="https://ta.wikipedia.org/wiki/தவம்">தவம்</ref> முதலிய <ref target="https://ta.wikipedia.org/wiki/கர்மா">செயல்களை</ref>, எப்பொழுதும் ‘<ref target="https://ta.wikipedia.org/wiki/ஓம்">ஓம்</ref>’ என்ற பரமாத்மாவின் திருப்பெயரை உச்சரித்துக் கொண்டே தொடங்கி, அச்செயலை முடிக்கும் போது <hi rend="italic">ஓம்</hi> <hi rend="italic">தத்</hi> <hi rend="italic">ஸத்</hi>  என்று கூறி முடிக்க வேண்டும். ‘<ref target="https://ta.wikipedia.org/wiki/ஓம்">ஓம்</ref>’ என்ற சொல்லை உச்சரிப்பதால் நாம் செய்யும் அனைத்து <ref target="https://ta.wikipedia.org/wiki/கர்மா">செயல்களில்</ref> ஏதேனும்  செயற்குற்றங்கள் இருந்தால் அவைகள் நம்மை விட்டு அகல்கிறது.</p>
தத்
<p>நாம் செய்யும் <ref target="https://ta.wikipedia.org/wiki/கர்மா">செயல்களினால்</ref> உண்டாகும் பலன்களை விரும்பாது, <ref target="https://ta.wikipedia.org/wiki/யாகம்">யாகம்</ref>, தானம், தவம், <ref target="https://ta.wikipedia.org/wiki/யக்ஞம்">யக்ஞம்</ref>, முதலிய செயல்கள், <ref target="https://ta.wikipedia.org/wiki/வீடுபேறு">வீடுபேறுஅடைய</ref> விரும்புபவர்களால் ``தத்`` எனும் மந்திரத்தை சொல்லிய பிறகே கடைப்பிடிக்கப்படுகிறது. உலகியலில், பெயருடனோ உருவமுடனோ காணப்படும் எல்லாவற்றிற்கும் ஆதார அடிப்படையாக  மெய்ப்பொருள் ஒன்று உளது என்பது, எல்லா <ref target="https://ta.wikipedia.org/wiki/உபநிடதம்">உபநிடதங்களின்</ref> கூற்று. அது <hi rend="italic">பெயர்</hi> <hi rend="italic">உருவம்</hi>  என்ற வரையறுப்புகளை மீறியது. அதனால் அதை <hi rend="italic">அது</hi>  (வடமொழியில் <hi rend="italic">தத்</hi>)  என்று மட்டுமே அல்லது ‘<ref target="https://ta.wikipedia.org/wiki/பிரம்மம்">பிரம்மம்</ref>’ என்றே <ref target="https://ta.wikipedia.org/wiki/உபநிடதம்">உபநிடதங்கள்</ref> குறிக்கின்றன.</p>
சத்
<p><hi rend="italic">ஸத்</hi> எனில், <hi rend="italic">இருப்பது</hi>   என்ற பொருளிலும், <hi rend="italic">நல்லது</hi>   என்ற பொருளிலும் உச்சரிக்கப்படுகிறது. அவ்வாறே மங்களகரமான செயல்களிலும் `ஸத்` என்ற மந்திரம் பயன்படுத்தப்படுகிறது. <ref target="https://ta.wikipedia.org/wiki/யக்ஞம்">யக்ஞத்திலும்</ref>, <ref target="https://ta.wikipedia.org/wiki/தவம்">தவத்திலும்</ref>, <ref target="https://ta.wikipedia.org/wiki/தானம்">தானத்திலும்</ref> நிலைத்த இருப்பை `ஸத்` எனப்படுகிறது. அதன் தொடர்பான செயல்களும் கூட `ஸத்` என்றே சொல்லப்படுகிறது. </p>
<p>மாறுதலே இல்லாத முடிவான உண்மையை உறுதிப்படுத்த `ஸத்` என்பதை <ref target="https://ta.wikipedia.org/wiki/பிரம்மம்">பரப்பிரம்மம்</ref> என்றும் கூறுவர். அங்கிங்காணாதபடி எங்கும் நிறைந்திருக்கும் இப்பரம்பொருள் ‘இருக்கிறது’ (ஸத்) என்பதைத்தவிர வேறு ஒன்றும் இல்லை. <ref target="https://ta.wikipedia.org/wiki/பிரம்மம்">பிரம்மம்</ref> வெறுமனே இருக்கும்; அது பேசாது; பேசவொண்ணாதது; பார்க்காது, பார்க்கவொண்ணாதது; காரணிக்காதது, காரணத்தில் அடங்காதது; காரியம் செய்யாதது; காரியத்தினால் ஏற்படாதது. அந்த `ஸத்` முக்காலத்திலும் இருப்பதனால் அதை ‘இருப்பு’ என்று பொருள் கொண்ட ‘ஸத்’ என்ற ஒரே சொல்லால் <ref target="https://ta.wikipedia.org/wiki/வேதம்">வேதங்கள்</ref> சொல்கிறது. எனவே ‘ஸத்’ என்றால் நிலையான <ref target="https://ta.wikipedia.org/wiki/பிரம்மம்">பிரம்மம்</ref> ஆகும்.</p>


ஆதார நூல்
<list type="unordered"><item>பகவத் கீதை, அத்தியாயம் 17, சுலோகம் 23 முதல் 27 முடிய</item></list>
வெளி இணைப்புகள்
<list type="unordered"><item><ref target="http://www.indiadivine.org/content/topic/1355377-bhagavatgita-adetailed-study-chapter17-three-kinds-of-faith/">http://www.indiadivine.org/content/topic/1355377-bhagavatgita-adetailed-study-chapter17-three-kinds-of-faith/</ref></item></list>
</text></body></html>