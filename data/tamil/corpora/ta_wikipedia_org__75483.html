<html><body><text id="wikipedia_ta_wikipedia_org__75483.html" ns="0" revid="3423133" sourceurl="https://ta.wikipedia.org/wiki/%E0%AE%9A%E0%AE%95%E0%AF%8D%E0%AE%B0%E0%AE%B5%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AE%BF_%E0%AE%B0%E0%AE%99%E0%AF%8D%E0%AE%95%E0%AE%B0%E0%AE%BE%E0%AE%9C%E0%AE%A9%E0%AF%8D" title="சக்ரவர்த்தி ரங்கராஜன்" type="wikipedia">சக்ரவர்த்தி ரங்கராஜன்
<p><hi rend="bold">முனைவர். சக்ரவர்த்தி ரங்கராஜன்</hi> (C. Rangarajan) (பிறப்பு 1932),பரவலாக <hi rend="bold">சி. இரங்கராஜன்</hi>, என்பவர் புகழ் பெற்ற <ref target="https://ta.wikipedia.org/wiki/இந்தியா">இந்தியாவின்</ref> பொருளியல் வல்லுனரும், முன்னாள் நாடாளுமன்ற உறுப்பினரும், மாநில ஆளுனரரும், <ref target="https://ta.wikipedia.org/wiki/பாரத_ரிசர்வ்_வங்கி">பாரத ரிசர்வ் வங்கியின்</ref> ஆளுனருமாவார். தற்போது இந்திய பிரதமரின் பொருளியல் அறிவுரைக் குழுவின் தலைவராக இருக்கிறார். 
இது தவிர, இவர் <ref target="https://ta.wikipedia.org/wiki/சென்னை_பொருளியல்_கல்வி_நிறுவனம்">சென்னை பொருளியல் கல்வி நிறுவனத்தின்</ref> தலைவராகவும், "'சி. ஆர் ராவ் கணிதம், புள்ளியியல் மற்றும் கணினி அறிவியலுக்கான உயர்நிலைக் கழகத்தின்" நிறுவனத் தலைவராகவும் உள்ளார்.</p>
பணிவாழ்வு
<p><ref target="https://ta.wikipedia.org/wiki/சென்னைப்_பல்கலைக்கழகம்">சென்னை பல்கலைக்கழகத்தில்</ref> வர்த்தகவியல் படித்த இரங்கராஜன், பென்சில்வேனியா பல்கலைக்கழகத்தில் 1964ஆம் ஆண்டு பொருளியலில் முனைவர் பட்டம் பெற்றார். பின்னர் இவர் <ref target="https://ta.wikipedia.org/wiki/பென்சில்வேனியா_பல்கலைக்கழகம்">பென்சில்வேனியா பல்கலைக்கழகம்</ref>, அகமதாபாத், <ref target="https://ta.wikipedia.org/wiki/இந்திய_மேலாண்மைக்_கழகம்,_அகமதாபாத்">இந்திய மேலாண்மைக் கழகம்</ref> போன்ற பல கல்வி நிலையங்களில் ஆசிரியராகப் பணியாற்றினார். 1997ஆம் ஆண்டு அகமதாபாத், இந்திய மேலாண்மைக் கழகம், இவருக்கு கௌரவ சகா பட்டத்தை அளித்தது.</p>
<p>1982ஆம் ஆண்டு முதல் 1991 வரை பாரத ரிசர்வ் வங்கியின் துணை ஆளுனராகவும் பின்னர் திசம்பர் 22,1992 முதல் திசம்பர் 21, 1997 வரை அதன் ஆளுனராகவும் பணியாற்றினார்.</p>
<p>24 நவம்பர் 1997 முதல் 3 சனவரி 2003 வரை <ref target="https://ta.wikipedia.org/wiki/ஆந்திரப்_பிரதேசம்">ஆந்திர</ref> ஆளுனராகப் பொறுப்பாற்றியிருக்கிறார். அதன் முடிவில் பனிரெண்டாவது நிதி ஆணையத்தின் தலைவராகவும் இருந்துள்ளார்..</p>
<p>2005 முதல், இந்தியப் பிரதமரின் பொருளியல் அறிவுரைக் குழுத் தலைவராக இருந்து வந்தார். ஆகத்து 2008 அன்று பதவி விலகி <ref target="https://ta.wikipedia.org/wiki/நாடாளுமன்ற_உறுப்பினர்">மாநிலங்களவை உறுப்பினராக</ref> பொறுப்பேற்றார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref>
ஆகத்து 2009இல் தமது நாடாளுமன்ற அங்கத்தைத் துறந்து மீண்டும் பிரதமரின் பொருளியல் அறிவுரைக்குழுவின் தலைவராகப் பணியாற்றி வருகிறார். ஆந்திரப் பிரதேச ஆளுனராக இருந்த நேரத்தில் 1998 முதல் 1999 வரை <ref target="https://ta.wikipedia.org/wiki/ஒரிசா">ஒரிசா</ref> மாநில ஆளுனராகவும் 2001 முதல் 2002 வரை <ref target="https://ta.wikipedia.org/wiki/தமிழ்நாடு">தமிழ்நாடு</ref> மாநில ஆளுனராகவும் கூடுதல் பொறுப்பேற்றுள்ளார்.  </p>
விருதுகள்
<p>2002ஆம் ஆண்டு <ref target="https://ta.wikipedia.org/wiki/இந்திய_அரசு">இந்திய அரசு</ref> இவருக்கு இந்தியாவின் இரண்டாவது உயரிய குடிமக்கள் விருதான <ref target="https://ta.wikipedia.org/wiki/பத்ம_விபூசண்">பத்ம விபூசண்</ref> வழங்கியது.</p>
மேற்கோள்கள்

<list type="unordered"><item><ref target="http://rspas.anu.edu.au/asarc/narayanan_speaker.php?searchterm=2001">A brief note on C. Rangarajan</ref></item>
<item><ref target="http://www.thehindubusinessline.com/bline/2003/01/04/stories/2003010402370500.htm">Rangarajan joins finance panel</ref></item>
<item><ref target="http://fincomindia.nic.in/drcrangarajan.htm">Dr.C.Rangarajan, Chairman Twelfth Finance  Commission</ref></item>
<item><ref target="http://www.rbi.org.in/History/Mis_Governors.html">Governors of the Reserve Bank of India</ref></item>
<item><ref target="http://pmindia.nic.in/eacbody.htm">Economic Advisory Council</ref></item></list>
</text></body></html>