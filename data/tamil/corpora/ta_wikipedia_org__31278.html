<html><body><text id="wikipedia_ta_wikipedia_org__31278.html" ns="0" revid="2986076" sourceurl="https://ta.wikipedia.org/wiki/%E0%AE%85%E0%AE%B8%E0%AF%8D%E0%AE%95%E0%AE%BF%E0%AE%AF%E0%AE%BE_%E0%AE%9A%E0%AE%AE%E0%AE%BE%E0%AE%A4%E0%AE%BF" title="அஸ்கியா சமாதி" type="wikipedia">அஸ்கியா சமாதி

<p>
<hi rend="bold">அஸ்கியா சமாதி</hi> <ref target="https://ta.wikipedia.org/wiki/மாலி">மாலி</ref> (Mali) நாட்டிலுள்ள <ref target="https://ta.wikipedia.org/wiki/காவோ">காவோவில்</ref> (Gao) உள்ளது. இது <ref target="https://ta.wikipedia.org/wiki/சொங்காய்">சொங்காயின்</ref> முதற் பேரரசரான <ref target="https://ta.wikipedia.org/wiki/முதலாவது_அஸ்கியா_மொஹம்மத்">முதலாவது அஸ்கியா மொஹம்மத்</ref> என்பவர் புதைக்கப்பட்ட இடம் என நம்பப்படுகின்றது. 15 ஆம் நூற்றாண்டின் இறுதிப் பகுதியில் கட்டப்பட்ட இது ஒரு <ref target="https://ta.wikipedia.org/wiki/யுனெஸ்கோ_உலக_பாரம்பரியக்_களம்">யுனெஸ்கோ உலக பாரம்பரியக் களம்</ref> ஆகும்.</p>
<p>மேற்கு ஆபிரிக்க <ref target="https://ta.wikipedia.org/wiki/சாஹேல்">சாஹேல்</ref> (Sahel) பகுதியின் <ref target="https://ta.wikipedia.org/wiki/நினைவுச்_சின்னம்">நினைவுச் சின்னம்</ref> சார்ந்த மண் கட்டிட மரபில் அமைந்த சிறப்பான எடுத்துக்காட்டு என இதனை <ref target="https://ta.wikipedia.org/wiki/யுனெஸ்கோ">யுனெஸ்கோ</ref> விளக்குகின்றது. இந்தத் தொகுதி, பிரமிட் வடிவிலான ஒரு <ref target="https://ta.wikipedia.org/wiki/சமாதி">சமாதி</ref>, இரண்டு <ref target="https://ta.wikipedia.org/wiki/பள்ளிவாசல்">பள்ளிவாசல்கள்</ref>, ஒரு <ref target="https://ta.wikipedia.org/wiki/இடுகாடு">இடுகாடு</ref>, ஒரு கூடல் களம் (assembly ground) என்பவற்றை உள்ளடக்கியுள்ளது. 17 மீட்டர்கள் உயரமான இது, இப்பகுதியில் அமைந்துள்ள குடியேற்றவாதகாலத்துக்கு முற்பட்ட நினைவுச் சின்னங்களுள் பெரியது ஆகும். இதுவே பிற்காலத்தில் இப் பகுதிகளில் பரவிய <ref target="https://ta.wikipedia.org/wiki/இஸ்லாமியக்_கட்டிடக்கலைப்_பாணி">இஸ்லாமியக் கட்டிடக்கலைப் பாணிக்குரிய</ref> முதல் எடுத்துக்காட்டு ஆகும். </p>
<p>1960 களிலும் 70 களின் நடுப் பகுதியிலும் இடம் பெற்ற பள்ளிவாசல் கட்டிடங்களின் விரிவாக்கம், 1999 இல் கட்டப்பட்ட சுற்று <ref target="https://ta.wikipedia.org/wiki/மதில்">மதில்</ref> என்பன இக் களத்தில் செய்யப்பட்ட அண்மைக்கால வேலைகள் ஆகும். இதன் வரலாற்றுக் காலம் முழுவதிலும், மண் கட்டிடங்களைப் பேணுவதற்கு மிகவும் இன்றியமையாத சாந்து பூசலும் அடிக்கடி நடைபெற்று வந்துள்ளது. <ref target="https://ta.wikipedia.org/wiki/மின்_விசிறி">மின் விசிறிகள்</ref>, <ref target="https://ta.wikipedia.org/wiki/மின்_விளக்கு">மின் விளக்குகள்</ref>, <ref target="https://ta.wikipedia.org/wiki/ஒலிபெருக்கி">ஒலிபெருக்கிகள்</ref> என்பவற்றுக்காக 2000 ஆவது ஆண்டில் மின்னிணைப்பும் கொடுக்கப்பட்டுள்ளது. </p>
</text></body></html>