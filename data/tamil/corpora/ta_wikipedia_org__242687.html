<html><body><text id="wikipedia_ta_wikipedia_org__242687.html" ns="0" revid="3435931" sourceurl="https://ta.wikipedia.org/wiki/%E0%AE%A8%E0%AE%9A%E0%AF%80%E0%AE%B0%E0%AF%8D_%E0%AE%85%E0%AE%95%E0%AE%AE%E0%AE%A4%E0%AF%81" title="நசீர் அகமது" type="wikipedia">நசீர் அகமது
<p><hi rend="bold">ஹபீஸ் நசீர் அகமது</hi> (<hi rend="italic">Hafis Nazeer Ahamed</hi>, பிறப்பு: 16 ஏப்ரல் 1961) என அழைக்கப்படும் <hi rend="bold">அகமது நசீர் செய்னுலாப்தீன்</hi> (<hi rend="italic">Agamed Nazeer Zainulabdeen</hi>)<ref target="https://ta.wikipedia.org/wiki/முதற்_பக்கம்#cite_note-pref-1">[1]</ref>, <ref target="https://ta.wikipedia.org/wiki/இலங்கை_சோனகர்">இலங்கை முசுலிம்</ref> அரசியல்வாதியும், நாடாளுமன்ற உறுப்பினரும்,<ref target="https://ta.wikipedia.org/wiki/முதற்_பக்கம்#cite_note-PoS-2">[2]</ref> முன்னாள் கிழக்கு மாகாண முதலமைச்சரும் ஆவார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref> இவர் 2015, பெப்ரவரி 6 இல் <ref target="https://ta.wikipedia.org/wiki/கிழக்கு_மாகாணம்,_இலங்கை">கிழக்கு மாகாணத்தின்</ref> 3-ஆவது முதலமைச்சராக <ref target="https://ta.wikipedia.org/wiki/சிறீலங்கா_முஸ்லிம்_காங்கிரசு">சிறீலங்கா முஸ்லிம் காங்கிரசு</ref> கட்சியின் சார்பில் தெரிவு செய்யப்பட்டார்.</p>
வாழ்க்கைக் குறிப்பு
<p>நசீர் அகமது முசுலிம் காங்கிரசு கட்சியின் சார்பில் <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1994">1994 நாடாளுமன்றத் தேர்தலில்</ref> <ref target="https://ta.wikipedia.org/wiki/மட்டக்களப்பு_தேர்தல்_மாவட்டம்">மட்டக்களப்பு மாவட்டத்தில்</ref> போட்டியிட்டு தோல்வியடைந்தார்.<ref target="https://ta.wikipedia.org/wiki/முதற்_பக்கம்#cite_note-virakesari-4">[4]</ref></p>
<p><ref target="https://ta.wikipedia.org/wiki/கெய்ரோ">கெய்ரோ</ref> ஜன்சம்சு பல்கலைக்கழகத்திலும், <ref target="https://ta.wikipedia.org/wiki/சவூதி_அரேபியா">சவூதி அரேபியா</ref> பெற்றோலியப் பல்கலைக்கழகத்திலும் கல்வி கற்று மண் பொறியியலில் பட்டம் பெற்றார்.<ref target="https://ta.wikipedia.org/wiki/முதற்_பக்கம்#cite_note-virakesari-4">[4]</ref> அரசியலில் நுழைந்த நசீர் ஆரம்பத்தில் சிறீலங்கா முசுலிம் காங்கிரசின் வெளிவிவகாரங்களுக்குப் பொறுப்பாளராகப் பணியாற்றினார்.<ref target="https://ta.wikipedia.org/wiki/முதற்_பக்கம்#cite_note-virakesari-4">[4]</ref> பின்னர் 2005 முதல் 2009 வரையில் அரசுத்தலைவர் <ref target="https://ta.wikipedia.org/wiki/மகிந்த_ராசபக்ச">மகிந்த ராசபக்சவின்</ref> ஆலோசகராகப் பணியாற்றினார்.<ref target="https://ta.wikipedia.org/wiki/முதற்_பக்கம்#cite_note-virakesari-4">[4]</ref></p>
அரசியலில்
<p>2012, செப்டம்பர் 8 இல் இடம்பெற்ற <ref target="https://ta.wikipedia.org/wiki/இலங்கை_மாகாண_சபைத்_தேர்தல்கள்,_2012">மாகாணசபைத் தேர்தலில்</ref> மட்டக்களப்பு மாவட்டத்தில் முசுலிம் காங்கிரசின் வேட்பாளராகப் போட்டியிட்டு 11,401 விருப்பு வாக்குகள் பெற்று மாகாணசபை உறுப்பினரானார்.<ref target="https://ta.wikipedia.org/wiki/முதற்_பக்கம்#cite_note-pref-1">[1]</ref> முசுலிம் காங்கிரசு சார்பாக மட்டக்களப்பு மாவட்டத்தில் போட்டியிட்டு வெற்றி பெற்ற ஒரே ஒரு முசுலிம் காங்கிரசு உறுப்பினர் இவராவார். <ref target="https://ta.wikipedia.org/wiki/ஐக்கிய_மக்கள்_சுதந்திரக்_கூட்டணி">ஐக்கிய மக்கள் சுதந்திரக் கூட்டணி</ref> 15 இடங்களைக் கைப்பற்றிய நிலையில், சிறீலங்கா முசுலிம் காங்கிரசின் ஆதரவுடன் ஆட்சியைக் கைப்பற்றியது.<ref target="https://ta.wikipedia.org/wiki/முதற்_பக்கம்#cite_note-5">[5]</ref> முசுலிம் காங்கிரசுடன் சுதந்திரக் கூட்டணி செய்து கொண்ட ஒப்பந்தத்தின் அடிப்படையில் முதல் இரண்டரை ஆண்டுக் காலத்திற்கு சுதந்திரக் கூட்டணியின் உறுப்பினர் <ref target="https://ta.wikipedia.org/wiki/நஜீப்_அப்துல்_மஜீத்">நஜீப் அப்துல் மஜீத்</ref> முதலமைச்சரானார்.<ref target="https://ta.wikipedia.org/wiki/முதற்_பக்கம்#cite_note-6">[6]</ref><ref target="https://ta.wikipedia.org/wiki/முதற்_பக்கம்#cite_note-7">[7]</ref> முசுலிம் காங்கிரசு மற்றும் <ref target="https://ta.wikipedia.org/wiki/ஐக்கிய_மக்கள்_சுதந்திரக்_கூட்டணி">ஐக்கிய மக்கள் சுதந்திரக் கூட்டணி</ref> இணைந்த கிழக்கு மாகாண அமைச்சரவையில் நசீர் அகமதுவுக்கு விவசாய, கால்நடை உற்பத்தி, கிராமியக் கைத்தொழில் அபிவிருத்தி, மீன்பிடி மற்றும் சுற்றுலாத்துறை அமைச்சர் பதவி வழங்கப்பட்டது.</p>
<p>இரண்டரை ஆண்டுகளின் பின்னர் 2015 பெப்ரவரி 6 இல் முசுலிம் காங்கிரசின் ஹாபிஸ் நசீர் அகமது கிழக்கு மாகாணத்தின் 3-ஆவது முதலமைச்சராக நியமிக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-8">[8]</ref> கிழக்கு மாகாணசபை 2017 செப்டம்பர் 30 இல் கலைக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
<p>நசீர் அகமது <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_2020">2020 நாடாளுமன்றத் தேர்தலில்</ref> மட்டக்களப்பு மாவட்டத்தில் முசுலிம் காங்கிரசின் வேட்பாளராகப் போட்டியிட்டு <ref target="https://ta.wikipedia.org/wiki/இலங்கை_நாடாளுமன்றம்">நாடாளுமன்றத்திற்கு</ref> முதல் தடவையாகத் தெரிவு செய்யப்பட்டார்.<ref target="https://ta.wikipedia.org/wiki/முதற்_பக்கம்#cite_note-10">[10]</ref><ref target="https://ta.wikipedia.org/wiki/முதற்_பக்கம்#cite_note-CT070820-11">[11]</ref><ref target="https://ta.wikipedia.org/wiki/முதற்_பக்கம்#cite_note-12">[12]</ref></p>
</text></body></html>