<html><body><text id="wikipedia_ta_wikipedia_org__17172.html" ns="0" revid="3295829" sourceurl="https://ta.wikipedia.org/wiki/%E0%AE%A8%E0%AF%86%E0%AE%B2%E0%AF%8D%E0%AE%B2%E0%AE%BF%E0%AE%95%E0%AF%8D%E0%AE%95%E0%AF%81%E0%AE%AA%E0%AF%8D%E0%AE%AA%E0%AE%AE%E0%AF%8D" title="நெல்லிக்குப்பம்" type="wikipedia">நெல்லிக்குப்பம்
<p><hi rend="bold">நெல்லிக்குப்பம்</hi> (<ref target="https://ta.wikipedia.org/wiki/ஆங்கிலம்">ஆங்கிலம்</ref>:<hi rend="bold">Nellikuppam</hi>), <ref target="https://ta.wikipedia.org/wiki/இந்தியா">இந்தியாவின்</ref> <ref target="https://ta.wikipedia.org/wiki/தமிழ்நாடு">தமிழ்நாடு</ref> <ref target="https://ta.wikipedia.org/wiki/இந்தியாவின்_மாநிலங்களும்_ஆட்சிப்பகுதிகளும்">மாநிலத்தில்</ref> அமைந்துள்ள <ref target="https://ta.wikipedia.org/wiki/கடலூர்_மாவட்டம்">கடலூர் மாவட்டத்தில்</ref> உள்ள <ref target="https://ta.wikipedia.org/wiki/பண்ருட்டி_வட்டம்">பண்ருட்டி வட்டத்தில்</ref> இருக்கும் ஒரு <ref target="https://ta.wikipedia.org/wiki/நகராட்சி">நகராட்சி</ref> ஆகும். நெல்லிக்குப்பத்தில் தனியார் சர்க்கரை ஆலை இயங்குகிறது.</p>
மக்கள் வகைப்பாடு
<p><ref target="https://ta.wikipedia.org/wiki/இந்திய_மக்கள்_தொகை_கணக்கெடுப்பு,_2011">2011-ஆம் ஆண்டு மக்கள் தொகை கணக்கெடுப்பின்படி</ref> 30 <ref target="https://ta.wikipedia.org/wiki/நகராட்சி">நகராட்சி</ref> மன்ற உறுப்பினர்களையும், 10,763 குடும்பங்களையும் கொண்ட இந்நகரத்தின் <ref target="https://ta.wikipedia.org/wiki/மக்கள்தொகை">மக்கள்தொகை</ref> 46,678 ஆகும். இந்நகரத்தின் <ref target="https://ta.wikipedia.org/wiki/எழுத்தறிவு">எழுத்தறிவு</ref> 82.8% மற்றும் <ref target="https://ta.wikipedia.org/wiki/பாலின_விகிதம்">பாலின விகிதம்</ref> 1000 ஆண்களுக்கு, 1,028 பெண்கள் வீதம் உள்ளனர். 6 வயதிற்குட்பட்ட குழந்தைகளின்  எண்ணிக்கை 5072 ஆகவுள்ளது. குழந்தைகள் பாலின விகிதம், 1000 ஆண் குழந்தைகளுக்கு, 966  பெண் குழந்தைகள் வீதம் உள்ளனர். <ref target="https://ta.wikipedia.org/wiki/பட்டியல்_சாதியினரும்_பட்டியல்_பழங்குடியினரும்">பட்டியல் சமூகத்தினரும், பட்டியல் பழங்குடியினரும்</ref>  முறையே 16,826 மற்றும் 32 ஆகவுள்ளனர். மக்கள்தொகையில் <ref target="https://ta.wikipedia.org/wiki/இந்து_சமயம்">இந்துக்கள்</ref> 75.69%,  இசுலாமியர்கள் 21.7%, கிறித்தவர்கள் 2.29%, <ref target="https://ta.wikipedia.org/wiki/தமிழ்ச்_சைனர்">தமிழ்ச் சமணர்கள்</ref> 0.19%, மற்றும் பிறர் 0.12% ஆகவுள்ளனர்.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
<p>நெல்லிக்குப்பத்தில்  சமூக அமைப்புகள்</p>
<p>

சுயமரியாதை இயக்கத்தின் தாக்கத்தால் திருவள்ளுவர் மன்றம் 1950 ல் செயற்பட்டது. பகுத்தறிவாளர் கழகம் 1985 முதல் 2000ம் ஆண்டு வரை செயற்பட்டது. வாசகர் வட்டம் இது அரசு நூலகத்தின் வாசகர் வட்டமாகும் . இது சுமார் 20 ஆண்டு காலம் செயற்பட்டது. மாந்த நலச் சிந்தனையாளர் பேரவை,தமிழின இளைஞர் குழு,தமிழினியர்  நூலக வாசகர் வட்டம், நகர வளர்ச்சி குழு, அறிவாலயம்  போன்ற பல சமூக நல அமைப்புகள் நெல்லிக்குப்பத்தில்  செயல்பட்டன.</p>

நெல்லிக்குப்பம் இதழ்கள்
<p>1950ல் நெல்லிக்குப்பத்தில்  திராவிட முன்னேற்ற கழகத்தின் கிளை செயலராக இருந்த தையலர்  இராசகோபால் என்பவர் திராவிட முரசு என்ற இதழை நடத்தினார்.</p>
<p>துரைமாணிக்கம்  என்கிற பெருஞ்சித்திரனார் 1960 க்கு முன்பு நெல்லிக்குப்பத்தில் அஞ்சலகத்தில் பணிபுரிந்த போது தென்மொழி என்ற இதழை  தொடங்கினார் . அந்த இதழ் இப்போதும் சென்னையில் இருந்து வெளிவந்து கொண்டிருக்கிறது.</p>
<p>தமிழ் புத்தாண்டு பொங்கல் மலர் அருண்மொழி சேணாவரையன் முயற்சியில் 2001 முதல் பதிமூன்று ஆண்டுகள் தொடர்ச்சியாக வெளிவந்தது</p>
</text></body></html>