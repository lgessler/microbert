<html><body><text id="wikipedia_ta_wikipedia_org__154117.html" ns="0" revid="2715241" sourceurl="https://ta.wikipedia.org/wiki/%E0%AE%95%E0%AE%B0%E0%AF%81%E0%AE%B5%E0%AF%82%E0%AE%B0%E0%AF%8D%E0%AE%A4%E0%AF%8D_%E0%AE%A4%E0%AF%87%E0%AE%B5%E0%AE%B0%E0%AF%8D" title="கருவூர்த் தேவர்" type="wikipedia">கருவூர்த் தேவர்<figure><caption>தஞ்சைப் பெரியகோயிலில் கருவூர்த் தேவருடன் ராஜராஜசோழன் இருக்கும் ஒரு ஓவியம்</caption></figure>
<p><hi rend="bold">கருவூர்த் தேவர்</hi> ஒன்பதாம் <ref target="https://ta.wikipedia.org/wiki/சைவத்_திருமுறைகள்">திருமுறையில்</ref> சேர்க்கப்பட்டுள்ள <ref target="https://ta.wikipedia.org/wiki/திருவிசைப்பா">திருவிசைப்பா</ref> பாடிய புலவர். இவர் கி.பி.10ஆம் நூற்றாண்டின் கடைப்பகுதியிலும், 11ஆம் நூற்றாண்டின் முற்பகுதியிலும் வாழ்ந்தவர் ஆவார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>திருவிடைமருதூரில் இறைவனிடம் திருவடிதீட்சை பெற்றார். இவரின் உருவச்சிலை கருவூர் பசுபதீஸ்வரர் கோயிலிலும், தஞ்சைப் பெரிய கோயிலிலும் இருக்கிறது.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
<p>கருவூர்த் தேவர் <ref target="https://ta.wikipedia.org/wiki/கரூர்">கருவூரில்</ref> தோன்றியவராவார். இவர் ஒரு <ref target="https://ta.wikipedia.org/wiki/சித்தர்">சித்தர்</ref> ஆவார். <ref target="https://ta.wikipedia.org/wiki/தஞ்சை">தஞ்சைத்</ref> சோழமன்னன் <ref target="https://ta.wikipedia.org/wiki/முதலாம்_இராஜராஜ_சோழன்">முதலாம் ராஜராஜனின்</ref> குருவாகவும் விளங்கினார். <ref target="https://ta.wikipedia.org/wiki/தஞ்சைப்_பிரகதீசுவரர்_கோயில்">தஞ்சைப் பிரகதீஸ்வரர் கோவிலில்</ref> சிவலிங்கத்தை ஆவுடையாருடன் சேர்ந்து பிரதிஷ்டை செய்யக் கருவூரார் உதவினார் எனப்படுகிறது. பன்னிரு திருமுறைகளில் திருவிசைப்பா என்னும் ஒன்பதாம் திருமுறையில் ஒரு பகுதியைக் கருவூரார் இயற்றினார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
<list type="ordered"><item>தில்லை</item>
<item>திருக்களந்தை</item>
<item>திருக்கீழ்கோட்டூர்</item>
<item>திருமுகத்தலை</item>
<item>திரைலோக்கிய சுந்தரம்</item>
<item>கங்கைகொண்ட சோளேச்சரம்</item>
<item>திருப்பூவனம்</item>
<item>திருச்சாட்டியக்குடி</item>
<item>தஞ்சை இராசராசேச்சுரம்</item>
<item>திருவிடை மருதூர்</item></list>
<p>ஆகிய 10 ஊர்களுக்குச் சென்று 10 பதிகங்கள் பாடியுள்ளார். இவற்றில் 103 பாடல்கள் உள்ளன.</p>
இவரது பாடல்களில் இரண்டு.
<p>கலைகள்தம் பொருளும் அறிவுமாய் என்னைக்
கற்பினிற் பெற்றெடுத்(து) எனக்கே
முலைகள்தந்(து) அருளும் தாயினும் நல்ல
முக்கணான் உறைவிடம் போலும்
மலைகுடைந் தனைய நெடுநிலை மாட
மருங்கெலாம் மறையவர் முறையோத்(து)
அலைகடல் முழங்கும் அந்தணீர்க் களந்தை
அணிதிகழ் ஆதித்தேச் சரமே. </p>
<p>அம்பளிங்கு பகலோன்போல் அடைப்பற்றாய் இவள்மனத்தில்
முன்பளிந்த காதலும்நின் முகத்தோன்ற விளங்கிற்றால்
வம்பளிந்த கனியே !என் மருந்தே! நல் வளர்முக்கண்
செம்பளிங்கே! பொழிற்கோடைத் திரைலோக்கிய சுந்தரனே</p>
கருவிநூல்
<list type="unordered"><item><ref target="http://library.senthamil.org/188.htm">கருவூர்த் தேவர் திருவிசைப்பா</ref></item>
<item><ref target="https://ta.wikipedia.org/wiki/மு._அருணாசலம்">மு. அருணாசலம்</ref>, தமிழ் இலக்கிய வரலாறு, பதினோராம் நூற்றாண்டு, பதிப்பு 2005</item>
<item>தமிழ்நாட்டின் தல வரலாறுகளும் பண்பாட்டுச் சின்னங்‌களும் - v.கந்தசாமி, எம்.ஏ, எம்.எட். - இரண்டாம் பதிப்பு 2006</item></list>
</text></body></html>