<html><body><text id="wikipedia_ta_wikipedia_org__29546.html" ns="0" revid="3354899" sourceurl="https://ta.wikipedia.org/wiki/%E0%AE%8E%E0%AE%B0%E0%AE%BF_%E0%AE%95%E0%AE%B1%E0%AF%8D%E0%AE%95%E0%AF%81%E0%AE%B4%E0%AE%AE%E0%AF%8D%E0%AE%AA%E0%AF%81" title="எரி கற்குழம்பு" type="wikipedia">எரி கற்குழம்பு<figure><caption>10 <ref target="https://ta.wikipedia.org/wiki/மீட்டர்">மீட்டர்</ref> உயரம் வரை பீய்ச்சி அடிக்கும் லாவா</caption></figure>
<p><hi rend="bold">லாவா</hi> என்பது <ref target="https://ta.wikipedia.org/wiki/எரிமலை">எரிமலை</ref> குமுறும் போது வெளிவரும் உருகிய <ref target="https://ta.wikipedia.org/wiki/பாறை">பாறைக்</ref> குழம்பைக் குறிக்கும். இது எரிமலையின் துளையில் இருந்து வெளிவருகையில் இதன் வெப்பநிலை 700°C முதல் 1200°C வரை இருக்கும். லாவாவின் <ref target="https://ta.wikipedia.org/wiki/பாகுநிலை">பாகுநிலை</ref> நீரினை விட சுமார் 100,000 மடங்கு அதிகமாக இருப்பினும், இக்கொதிக்கும் பாறை குழம்பு வெகுதூரம் உறையாமல் ஒடக்கூடியது.<ref target="https://ta.wikipedia.org/wiki/முதற்_பக்கம்#cite_note-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
<p>சில இடங்களில் எரிமலை வெடித்து சிதறாமலேயே லாவா குழம்பு எரிமலை முகத்துவாரத்தில் இருந்து வெளிவருவதும் உண்டு. பூவியின் மேற்பரப்பில் காணப்படும் பாறைகளில், 95 விழுக்காடு காணப்படும் <ref target="https://ta.wikipedia.org/wiki/தீப்பாறை">தீப்பாறைகள்</ref>, எரிமலை குழம்பு உறைந்து பாறையாவதினால் உருவானவையாகும். எரிமலைகளில் இருந் து வெளிவரும் லாவா குழம்பு குளிர்ந்து இறுகி தீப்பாறைகளாக உருவெடுக்கிறது. லாவா என்ற பதம் இத்தாலிய மொழியில் இருந்து வந்ததாக அறியப்படுகிறது.<ref target="https://ta.wikipedia.org/wiki/முதற்_பக்கம்#cite_note-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
லாவா குழம்பின் உட்கூறுகள்
<figure><caption> 2007ஆம் ஆண்டு செப்டம்பர் மாதம் <ref target="https://ta.wikipedia.org/wiki/ஹவாய்">ஹவாய்</ref> தீவுகளில் எரிமலை வெடித்தபோது ஓடிய லாவா குழம்பு </caption></figure>
<p>லாவா குழம்பின் உட்கூறுகள் எரிமலைகளுக்கிடையே வேறுபடுகிறது. லாவா குழம்பின் பண்புகள், அதன் உட்கூறுகளை கொண்டே நிர்ணயம் செய்யப்படுகின்றன. லாவா குழம்பின் வேதியியல் பண்புகளின்படி, மூன்று வகைகளாக பிரிக்கப்படுகிறது. அவையாவன: </p>
<list type="ordered"><item>மிகுந்த பாகுத்தன்மை கொண்ட <ref target="https://ta.wikipedia.org/wiki/பெல்சீக்">பெல்சீக்</ref> வகை (felsic)</item>
<item>இடைப்பட்ட பாகுத்தன்மை கொண்ட வகை</item>
<item>குறைந்த பாகுத்தன்மை கொண்ட <ref target="https://ta.wikipedia.org/wiki/மாபிக்">மாபிக்</ref> வகை (mafic)</item></list>
<p><ref target="https://ta.wikipedia.org/wiki/பெல்சீக்">பெல்சீக்</ref> வகை லாவாவில், <ref target="https://ta.wikipedia.org/wiki/சிலிக்கா">சிலிக்கா</ref>, <ref target="https://ta.wikipedia.org/wiki/அலுமினியம்">அலுமினியம்</ref> <ref target="https://ta.wikipedia.org/wiki/பொட்டாசியம்">பொட்டாசியம்</ref>, <ref target="https://ta.wikipedia.org/wiki/சோடியம்">சோடியம்</ref>, <ref target="https://ta.wikipedia.org/wiki/கால்சியம்">கால்சியம்</ref>, <ref target="https://ta.wikipedia.org/wiki/குவார்ட்சு">குவார்ட்சு</ref> ஆகிய வேதியல் பொருள்கள் பெருமளவில் காணப்படுகின்றன. மிகுந்த பாகுத்தன்மை கொண்டமையால், இவ்வகை லாவா மிகக்குறைவான வேகத்தில் பாயும் தன்மையை பெற்றுள்ளது. மேலும், <ref target="https://ta.wikipedia.org/wiki/பெல்சீக்">பெல்சீக்</ref> வகை லாவா, மற்ற லாவா வகைகளை விட குறைந்த வெப்ப நிலையான 650 முதல் 750°C வரையிலான வெப்ப நிலையிலே அளவிடப்பட்டுள்ளது. இருப்பினும், இவ்வகை லாவா பல கிலோமீட்டர் பாயும் ஆற்றல் கொண்டவை.</p>
<p>இடைப்பட்ட பாகுத்தன்மை கொண்ட லாவாவின் வெப்பநிலை பெல்சீக் வகை லாவாவை விடக் கூடுதலாகவும்(சுமார் 750 முதல் 950 செல்சியஸ் வரை) , பாயும் வேகம் அதிகமாகவும் காணப்படுகிறது. இவ்வகை லாவாவில், அலுமினியம் மற்றும் சிலிக்கா ஆகியவற்றின் அளவு குறைவாகவும், இரும்பு மற்றும் மாங்கனிசு ஆகியவற்றின் அளவு அதிகமாகவும் காணப்படுகிறது. இரும்பு மற்றும் மாங்கனிசு ஆகியவற்றினால், இக்குழம்பு கரும்சிவப்பு நிறத்தினை கொண்டுள்ளது.</p>
<p>மூன்றாவது வகையான <ref target="https://ta.wikipedia.org/wiki/மாபிக்">மாபிக்</ref> லாவாவின் வெப்பநிலை மிக உயர்ந்ததாகவும்( &gt; 950 செல்சியஸ்), விரைவாக ஒடக்கூடியதாகவும் காணப்படுகிறது.</p>
மேலும் பார்க்க
<list type="unordered"><item><ref target="https://ta.wikipedia.org/wiki/மக்மா">மக்மா</ref></item></list>
</text></body></html>