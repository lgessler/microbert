<html><body><text id="wikipedia_ta_wikipedia_org__397035.html" ns="0" revid="2484288" sourceurl="https://ta.wikipedia.org/wiki/%E0%AE%95%E0%AF%8B%E0%AE%AA%E0%AE%BE%E0%AE%B2%E0%AF%8D%E0%AE%9F%E0%AF%8D(II)_%E0%AE%90%E0%AE%A4%E0%AE%B0%E0%AE%BE%E0%AE%95%E0%AF%8D%E0%AE%9A%E0%AF%88%E0%AE%9F%E0%AF%81" title="கோபால்ட்(II) ஐதராக்சைடு" type="wikipedia">கோபால்ட்(II) ஐதராக்சைடு
<p><hi rend="bold">கோபால்ட்(II) ஐதராக்சைடு</hi> <hi rend="italic">(Cobalt(II) hydroxide)</hi> என்பது  Co(OH)2.என்ற <ref target="https://ta.wikipedia.org/wiki/மூலக்கூற்று_வாய்ப்பாடு">மூலக்கூற்று வாய்ப்பாடு</ref> கொண்ட ஒரு <ref target="https://ta.wikipedia.org/wiki/கனிம_வேதியியல்">கனிம வேதியியல்</ref> சேர்மமாகும். இதை கோபால்ட்டசு ஐதராக்சைடு என்ற பெயராலும் அழைக்கிறார்கள். ரோசா சிவப்பு நிறத் தூளாக இது காணப்படுகிறது. α-Co(OH)2, என்ற வாய்ப்பாட்டுடன் கூடிய நீல நிற நிலைப்புத்தன்மையற்ற வடிவமும் அறியப்படுகிறது <ref target="https://ta.wikipedia.org/wiki/முதற்_பக்கம்#cite_note-hand-3">[3]</ref>. மிளிரிகள், மைகள், சாயங்களில் உலர்த்தும் முகவராக கோபால்ட்(II) ஐதராக்சைடு பயன்படுத்தப்படுகிறது. பிற கோபால்ட் சேர்மங்கள் தயாரித்தலிலும், மின்கல அடுக்கு மின்முனைகளை பேரளவில் தயாரிக்கும்போது ஒரு <ref target="https://ta.wikipedia.org/wiki/வினையூக்கி">வினையூக்கியாகவும்</ref> இதைப் பயன்படுத்துகிறார்கள்.  </p>
தயரிப்பும் வினைகளும்
<p>கார உலோக ஐதராக்சைடுடன் நீரிய Co2+ உப்புக் கரைசலைச் சேர்க்கும்போது கோபால்ட்(II) ஐதராக்சைடு  திண்மமாக வீழ்படிவாகிறது:<ref target="https://ta.wikipedia.org/wiki/முதற்_பக்கம்#cite_note-brauer-4">[4]</ref></p>
Co2+  + 2 NaOH   →   Co(OH)2  +  2 Na+.
<p>கோபால்ட்(II) ஐதராக்சைடு 168 ° செல்சியசு வெப்பநிலையில் வெற்றிடத்தில் சூடுபடுத்தும்போது கோபால்ட்(II) ஆக்சைடாக சிதைவடைகிறது. காற்றில் ஆக்சிசனேற்றமும் அடைகிறது. 300 ° செல்சியசு வெப்பநிலைக்கு மேல் சிதைவடையும்போது Co3O4 உருவாகிறது <ref target="https://ta.wikipedia.org/wiki/முதற்_பக்கம்#cite_note-5">[5]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref>.
இரும்பு(II) ஐதராக்சைடு போலவே கோபால்ட்(II) ஐதராக்சைடும் ஓர் அடிப்படை ஐதராக்சைடாகும்.  இது அமில நீரிய கரைசல்களில்  [Co(H2O)6]2+ என்ற அணைவுச் சேர்மமாக உருவாகிறது. வலிமையான காரங்களில் கூடுதல் ஐதராக்சைடு அயனிகளைக் ஏற்றுக் கொண்டு [Co(OH)4]2− மற்றும் [Co(OH)6]4−போன்ற அடர் நீல கோபால்டேட்டு(II) அணைவுகளாக உருவாகிறது. </p>
கட்டமைப்பு
<p>புருசைட்டு படிகக் கட்டமைப்பில் கோபால்ட்(II) ஐதராக்சைடு படிகமாகிறது. இதன்படி, எதிர்மின் அயனிகளும், நேர்மின் அயனிகளும் காட்மியம் அயோடைடில் உள்ளது போல பொதிந்துள்ளன. அதில் காட்மியம் எண்முக மூலக்கூற்று வடிவியலை ஏற்றுள்ளது <ref target="https://ta.wikipedia.org/wiki/முதற்_பக்கம்#cite_note-inorg-7">[7]</ref>. முன்னதாகக் கூறப்பட்ட α-Co(OH)2   சேர்மம்  β-Co(OH)2 சேர்மத்துடன் கிட்டத்தட்ட நெருங்கிய தொடர்பைக் கொண்டது ஆகும். ஆனால் இது ஐதரோடால்சைடு கட்டமைப்பை ஏற்கிறது. இக்கட்டமைப்பின்படி எதிர்மின் அயனிகள் உள்ளடுக்குகளில் காணப்படுகின்றன. எனவே இதை ஒரு பல்லுறுத் தோற்றமாக கருதமுடியாது. β-Co(OH)2  சேர்மத்திற்கு  α-Co(OH)2 சேர்மம் ஒரு முன்னோடிச் சேர்மம் எனலாம் <ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
<figure><caption>கோபால்ட் ஐதராக்சைடு நுண்குழாய்கள்: (a,b) 500 நானோமீட்டர், உள்படம் 200  நானோமீட்டர்; (c,e) 50  நானோமீட்டர்; (d) 100 நானோமீட்டர்.<ref target="https://ta.wikipedia.org/wiki/முதற்_பக்கம்#cite_note-9">[9]</ref></caption></figure><p>.</p>
</text></body></html>