<html><body><text id="wikipedia_ta_wikipedia_org__347951.html" ns="0" revid="3145242" sourceurl="https://ta.wikipedia.org/wiki/%E0%AE%A4%E0%AE%AE%E0%AE%BF%E0%AE%B4%E0%AF%8D%E0%AE%A8%E0%AE%BE%E0%AE%9F%E0%AF%81_%E0%AE%85%E0%AE%B0%E0%AE%9A%E0%AF%81_%E0%AE%87%E0%AE%B2%E0%AE%9A%E0%AF%8D%E0%AE%9A%E0%AE%BF%E0%AE%A9%E0%AF%88" title="தமிழ்நாடு அரசு இலச்சினை" type="wikipedia">தமிழ்நாடு அரசு இலச்சினை
<p><hi rend="bold">தமிழ்நாடு அரசு இலச்சினை</hi> (<hi rend="italic">Emblem of Tamilnadu</hi>) என்பது <ref target="https://ta.wikipedia.org/wiki/இந்தியா">இந்தியாவின்</ref>, <ref target="https://ta.wikipedia.org/wiki/தமிழ்நாடு_அரசு">தமிழ்நாடு மாநில அரசால்</ref> அலுவல் ரீதியாக அதிகாரப்பூர்வமாக பயன்படுத்தப்படும் சின்னம் அல்லது <ref target="https://ta.wikipedia.org/wiki/இலச்சினை">இலச்சினை</ref> ஆகும். இந்த இலச்சினை <ref target="https://ta.wikipedia.org/wiki/தமிழ்நாடு_அரசு">தமிழ்நாடு அரசின்</ref> அலுவல்முறை கடித முகப்புகளிலிலும், அரசு உயர் அலுவலக கட்டிட முகப்புகளிலும் இடம்பெறுகிறது. மேலும் தமிழ்நாடு அரசின் <ref target="https://ta.wikipedia.org/wiki/முதலமைச்சர்">முதலமைச்சர்</ref> அவரது அமைச்சரவையில் இடம்பெற்றுள்ள அமைச்சர்கள், <ref target="https://ta.wikipedia.org/wiki/தமிழ்நாடு_சட்டமன்றம்">தமிழ்நாடு சட்டமன்ற பேரவையின்</ref> அவைத்தலைவர் தமிழ்நாடு அரசின் கீழ் அலுவல் புரியும் செயலாளர் மட்டத்திலான <ref target="https://ta.wikipedia.org/wiki/இந்திய_ஆட்சிப்பணி">இந்திய ஆட்சிப்பணி</ref> அலுவலர்கள் உள்ளிட்டோரின் வாகன முகப்புகளிலும் இந்த இலச்சினை இடம் பெற்றிருக்கும்.</p>
வரலாறு
<p>இந்தியா சுதந்திரம் பெற்ற போது <ref target="https://ta.wikipedia.org/wiki/தமிழ்நாடு">தமிழ்நாடு</ref>, <ref target="https://ta.wikipedia.org/wiki/கேரளா">கேரளா</ref>, <ref target="https://ta.wikipedia.org/wiki/ஆந்திர_பிரதேசம்">ஆந்திர பிரதேசம்</ref>, <ref target="https://ta.wikipedia.org/wiki/கர்நாடகம்">கர்நாடகம்</ref> ஆகியவை <ref target="https://ta.wikipedia.org/wiki/சென்னை_மாகாணம்">சென்னை மாகாணமாக</ref> இருந்தது.<ref target="https://ta.wikipedia.org/wiki/முதற்_பக்கம்#cite_note-1">[1]</ref> சென்னை மாகாண முதல்வராக <ref target="https://ta.wikipedia.org/wiki/ஓமந்தூர்_ராமசாமி_ரெட்டியார்">ஓமந்தூர் ராமசாமி ரெட்டியார்</ref> (1947–1949) இருந்த போது இந்த இலச்சினை பற்றிய முன்மொழிவு <ref target="https://ta.wikipedia.org/wiki/இந்திய_அரசு">இந்திய அரசுக்கு</ref> அனுப்பப்பட்டு, அது <ref target="https://ta.wikipedia.org/wiki/தமிழ்நாடு">தமிழ்நாட்டின்</ref> அரசு <ref target="https://ta.wikipedia.org/wiki/இலச்சினை">இலச்சினையாக</ref> 1949 ஆம் ஆண்டு <ref target="https://ta.wikipedia.org/wiki/ஜவஹர்லால்_நேரு">ஜவஹர்லால் நேரு</ref> இந்திய <ref target="https://ta.wikipedia.org/wiki/பிரதமர்">பிரதமராக</ref> இருந்த போது ஏற்றுக்கொள்ளப்பட்டது. இந்த இலச்சினை <ref target="https://ta.wikipedia.org/wiki/மதுரை">மதுரையைச்</ref> சேர்ந்த ஓவியரான ஆர். கிருஷ்ணராவ் என்பவரால் வரையப்பட்டது.<ref target="https://ta.wikipedia.org/wiki/முதற்_பக்கம்#cite_note-indiatimes.com-2">[2]</ref></p>
அமைப்பு
<p>தமிழ்நாடு அரசின் இலச்சினை வட்ட வடிவில் காணப்படுகிறது. வட்ட வடிவ மேற்புற பட்டையில் <hi rend="italic">தமிழ்நாடு அரசு</hi> என்றும் வட்ட அமைப்பிற்கு வெளிப்புறத்தின் கீழே <hi rend="bold">”வாய்மையே வெல்லும்”</hi> எனும் <ref target="https://ta.wikipedia.org/wiki/குறிக்கோளுரை">குறிக்கோளுரையும்</ref> தமிழ் எழுத்துக்களால் பொறிக்கப்பட்டுள்ளது. இலச்சினையின் மையமாக <ref target="https://ta.wikipedia.org/wiki/திராவிடக்_கட்டிடக்கலை">திராவிடக் கட்டிடக்கலையையும்</ref>, தமிழ்க் கலாச்சாரத்தையும் எடுத்துக்கூறும் வகையில் அடர்மஞ்சள் நிறத்தில் ஒரு கோபுரம் காணப்படுகிறது. இந்த கோபுரம் <ref target="https://ta.wikipedia.org/wiki/விருதுநகர்_மாவட்டம்">விருதுநகர் மாவட்டம்</ref>, <ref target="https://ta.wikipedia.org/wiki/திருவில்லிபுத்தூர்_ஆண்டாள்_கோவில்">திருவில்லிபுத்தூர் ஆண்டாள் கோவிலின்</ref>, ஸ்ரீவடபத்திரசாயி பெருமாளுக்கு அர்பணிக்கப்பட்ட 11 அடுக்கு <ref target="https://ta.wikipedia.org/wiki/கோபுரம்_(கோயில்)">கோபுரத்தை</ref> அடிப்படையாகக் கொண்டு வரையப்படவிருந்தது. ஆனால் ஓவியர் <ref target="https://ta.wikipedia.org/wiki/மதுரை_மீனாட்சி_சுந்தரேசுவரர்_கோயில்">மதுரை மீனாட்சி கோயிலின்</ref> மேற்கு கோபுரத்தை அடிப்படையாக வைத்து வடிவமைத்தார்.<ref target="https://ta.wikipedia.org/wiki/முதற்_பக்கம்#cite_note-indiatimes.com-2">[2]</ref> அதன் கீழ்புறத்தில் <ref target="https://ta.wikipedia.org/wiki/இந்திய_தேசிய_இலச்சினை">இந்திய தேசிய இலச்சினையில்</ref> உள்ள நான்கு சிங்க முகம் காணப்படுகிறது. இதன் பின்னணியில் இருபுறமும் <ref target="https://ta.wikipedia.org/wiki/இந்திய_தேசியக்_கொடி">இந்திய தேசியக் கொடிகள்</ref> காணப்படுகிறது. இது போன்று இந்திய தேசியக்கொடி வேறு எந்த மாநில இலச்சினைகளிலும் இல்லை.</p>
வழக்கு
<p>மதச்சார்பற்ற நாட்டில் மதரீதியான இடங்களை, முத்திரையில் வைக்கக் கூடாது என்று  கோரி 2013இல் தொடுத்த பொது நல மனுவை <ref target="https://ta.wikipedia.org/wiki/சென்னை_உயர்நீதிமன்றம்">சென்னை உயர்நீதிமன்றம்</ref> தள்ளுபடி செய்தது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
</text></body></html>