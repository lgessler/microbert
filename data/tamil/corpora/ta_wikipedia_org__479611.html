<html><body><text id="wikipedia_ta_wikipedia_org__479611.html" ns="0" revid="3451492" sourceurl="https://ta.wikipedia.org/wiki/%E0%AE%87%E0%AE%A8%E0%AF%8D%E0%AE%A4%E0%AF%81%E0%AE%B8%E0%AF%8D%E0%AE%A4%E0%AE%BE%E0%AE%A9%E0%AF%8D" title="இந்துஸ்தான்" type="wikipedia">இந்துஸ்தான்<figure><caption>ஜான்சனின் <hi rend="italic">இந்துஸ்தான் அல்லது பிரித்தானிய இந்தியா</hi> வரைபடம், ஆண்டு 1864</caption></figure>
<p><hi rend="bold">இந்துஸ்தான்</hi>() மற்றும் அதன் சுருங்கிய வடிவமான <hi rend="bold">இந்த்</hi><ref target="https://ta.wikipedia.org/wiki/முதற்_பக்கம்#cite_note-Kapur2019-1">[1]</ref> ஆகிய வார்த்தைகள் இந்தியாவை குறிக்க பயன்படுத்தப்படும் பாரசீக பெயர்களாகும். இந்திய பிரிவினைக்கு பிறகு இந்திய குடியரசு பற்றி குறிப்பிட பயன்படுத்தப்படும் வரலாற்று ரீதியான பெயராக இது தொடர்கிறது.<ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/முதற்_பக்கம்#cite_note-Singh2009-3">[3]</ref><ref target="https://ta.wikipedia.org/wiki/முதற்_பக்கம்#cite_note-Everaer2010-4">[4]</ref> இந்துஸ்தான் என்ற பெயரின் மற்றொரு பொருள் வட இந்தியாவின் இந்தோ-கங்கை சமவெளியை புவியியல் ரீதியாக குறிக்க பயன்படுத்தப்படுகிறது.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
சொற்பிறப்பியல்
<p>இந்துஸ்தான் என்ற சொல் <ref target="https://ta.wikipedia.org/wiki/பாரசீக_மொழி">பாரசீகச்</ref> சொல்லான <hi rend="italic">இந்து</hi>விலிருந்து பெறப்பட்டதாகும். இச்சொல்லும் சமசுகிருத சொல்லான <hi rend="italic">சிந்து</hi>வும் ஒரே பொருள் உடையவை ஆகும்.<ref target="https://ta.wikipedia.org/wiki/முதற்_பக்கம்#cite_note-FOOTNOTESharma,_On_Hindu,_Hindustan,_Hinduism_and_Hindutva20023-6">[6]</ref> <ref target="https://ta.wikipedia.org/wiki/அஸ்கோ_பார்ப்போலா">அஸ்கோ பார்ப்போலாவின்</ref> கூற்றுப்படி முன் ஈரானிய சத்தமான <hi rend="italic">*சி</hi> என்பது <hi rend="italic">இ</hi> என்று <ref target="https://ta.wikipedia.org/wiki/பொது_ஊழி">பொ.ஊ.மு.</ref> 850 முதல் 600 ஆம் ஆண்டுகளில் மாற்றமடைந்தது.<ref target="https://ta.wikipedia.org/wiki/முதற்_பக்கம்#cite_note-FOOTNOTEParpola,_The_Roots_of_Hinduism2015Chapter_9-7">[7]</ref> இவ்வாறாக <ref target="https://ta.wikipedia.org/wiki/இருக்கு_வேதம்">இருக்கு வேத</ref> கால <hi rend="italic">சப்த சிந்தவா</hi> (ஏழு ஆறுகளின் நிலம்) <ref target="https://ta.wikipedia.org/wiki/அவெத்தா">அவெத்தாவில்</ref> <hi rend="italic">அப்த இந்து</hi> என்று மாறியது. இது <ref target="https://ta.wikipedia.org/wiki/அகுரா_மஸ்தா">அகுரா மஸ்தாவால்</ref> உருவாக்கப்பட்ட "பதினைந்தாவது இராச்சியம்" எனக் கூறப்பட்டது. 'அதிக வெப்பம்' உடைய நிலம் என்று கூறப்பட்டது.<ref target="https://ta.wikipedia.org/wiki/முதற்_பக்கம்#cite_note-FOOTNOTESharma,_On_Hindu,_Hindustan,_Hinduism_and_Hindutva20022-8">[8]</ref> பொ.ஊ.மு. 515 ஆம் ஆண்டு <ref target="https://ta.wikipedia.org/wiki/முதலாம்_டேரியஸ்">முதலாம் டேரியஸ்</ref> <hi rend="italic">சிந்து</hi> பகுதி (தற்கால <ref target="https://ta.wikipedia.org/wiki/சிந்து_மாகாணம்">சிந்து மாகாணம்</ref>) உள்ளிட்ட சிந்து சமவெளியை தனது அரசில் இணைத்துக்கொண்டார். பாரசீக மொழியில் இந்த இடம் இந்து என்று அழைக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-FOOTNOTEParpola,_The_Roots_of_Hinduism2015Chapter_1-9">[9]</ref> <ref target="https://ta.wikipedia.org/wiki/முதலாம்_செர்கஸ்">முதலாம் செர்கசின்</ref> காலத்தில் சிந்து ஆற்றுக்கு கிழக்கில் இருந்த அனைத்து நிலப்பகுதிகளையும் குறிக்க "இந்து" என்ற பதம் பயன்படுத்தப்பட்டது.<ref target="https://ta.wikipedia.org/wiki/முதற்_பக்கம்#cite_note-FOOTNOTESharma,_On_Hindu,_Hindustan,_Hinduism_and_Hindutva20023-6">[6]</ref></p>
<p>நடு பாரசீக மொழியில், அநேகமாக <ref target="https://ta.wikipedia.org/wiki/பொது_ஊழி">பொ.ஊ.</ref> முதலாம் நூற்றாண்டிலிருந்து பின்னொட்டான -<hi rend="italic">ஸ்தான்</hi> என்ற சொல் இணைக்கப்பட்டது. இதற்கு ஒரு நாடு அல்லது பகுதி என்று பொருள். இவ்வாறாக தற்போதைய சொல்லான <hi rend="italic">இந்துஸ்தான்</hi> உருவானது.<ref target="https://ta.wikipedia.org/wiki/முதற்_பக்கம்#cite_note-FOOTNOTEHabib,_Hindi/Hindwi_in_Medieval_Times2011105-10">[10]</ref> அண். பொ.ஊ. 262 ஆண்டின் போது முதலாம் சாபுரின் நக்‌சு-இ-ருசுதம் கல்வெட்டில் சிந்து என்பது <hi rend="italic">இந்துஸ்தான்</hi> என்று குறிக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-FOOTNOTEMukherjee,_The_Foreign_Names_of_the_Indian_Subcontinent198946-11">[11]</ref><ref target="https://ta.wikipedia.org/wiki/முதற்_பக்கம்#cite_note-FOOTNOTERay_&amp;_Chattopadhyaya,_A_Sourcebook_of_Indian_Civilization2000553-12">[12]</ref></p>
<p>வரலாற்றாளர் பி. என். முகர்ஜியின் கூற்றுப்படி ஒரு காலத்தில் சிந்து ஆற்றின் கீழ் வடி நிலத்தை குறிக்கப் பயன்படுத்தப்பட்ட சொல்லான <hi rend="italic">இந்துஸ்தான்</hi> படிப்படியாக விரிவடைந்து "கிட்டத்தட்ட அனைத்து <ref target="https://ta.wikipedia.org/wiki/இந்தியத்_துணைக்கண்டம்">இந்திய துணைக் கண்டத்தையும்</ref>" குறிக்கப் பயன்படுத்தப்பட்டது. கிரேக்க-உரோமானியப் பெயரான "இந்தியா" மற்றும் சீனப் பெயரான <hi rend="italic">சென்டு</hi> ஆகியவையும் இதேபோன்ற ஒத்த பரிணாமத்தை பின்பற்றின.<ref target="https://ta.wikipedia.org/wiki/முதற்_பக்கம்#cite_note-FOOTNOTEMukherjee,_The_Foreign_Names_of_the_Indian_Subcontinent198946-11">[11]</ref><ref target="https://ta.wikipedia.org/wiki/முதற்_பக்கம்#cite_note-FOOTNOTERay_&amp;_Chattopadhyaya,_A_Sourcebook_of_Indian_Civilization2000555-13">[13]</ref></p>
<p>பாரசீகச் சொல்லான <hi rend="italic">இந்து</hi>விலிருந்து பெறப்பட்ட அரேபியப் பதமான <hi rend="italic">இந்த்</hi> பலுசிஸ்தானில் மக்கரான் கடற்கரையிலிருந்து இந்தோனேசிய தீவுக்கூட்டம் வரை உள்ள இந்தியமயமாக்கப்பட்ட பகுதிகளைக் குறிக்க அரேபியர்களால் பயன்படுத்தப்பட்டது.<ref target="https://ta.wikipedia.org/wiki/முதற்_பக்கம்#cite_note-Wink2002-14">[14]</ref> ஆனால் இறுதியாக அச்சொல்லும் இந்தியத் துணைக் கண்டத்தை அடையாளப்படுத்தக்கூடிய சொல்லாக மாறியது.</p>
</text></body></html>