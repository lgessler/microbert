<html><body><text id="wikipedia_ta_wikipedia_org__94510.html" ns="0" revid="3232068" sourceurl="https://ta.wikipedia.org/wiki/%E0%AE%85%E0%AE%B0%E0%AE%BF%E0%AE%AF%E0%AE%BE%E0%AE%A9%E0%AF%8D%E0%AE%AA%E0%AF%8A%E0%AE%AF%E0%AF%8D%E0%AE%95%E0%AF%88_%E0%AE%9A%E0%AF%86%E0%AE%B2%E0%AF%8D%E0%AE%B2%E0%AE%A4%E0%AF%8D%E0%AE%A4%E0%AF%81%E0%AE%B0%E0%AF%88" title="அரியான்பொய்கை செல்லத்துரை" type="wikipedia">அரியான்பொய்கை செல்லத்துரை<figure><caption>அரியான்பொய்கை கே. செல்லத்துரை</caption></figure>
<p><hi rend="bold">அரியான்பொய்கை க. செல்லத்துரை</hi> (இறப்பு: <ref target="https://ta.wikipedia.org/wiki/சனவரி_2011">சனவரி 2011</ref><ref target="https://ta.wikipedia.org/wiki/முதற்_பக்கம்#cite_note-1">[1]</ref>) <ref target="https://ta.wikipedia.org/wiki/ஈழம்">ஈழத்து</ref> மூத்த கலைஞரும் படைப்பாளியும் ஆவார். <ref target="https://ta.wikipedia.org/wiki/வன்னி">வன்னியின்</ref> தொன்மையையும் வரலாற்றையும் வெளிப்படுத்திய வரலாற்றாய்வாளர். வன்னியின் நாட்டார் இலக்கியங்களை அச்சுவடிவிற்கு கொண்டுவருவதில் இவர் குறிப்பிடத்தக்க அளவு பங்கு வகித்தவர்.</p>
<p><ref target="https://ta.wikipedia.org/wiki/இலங்கை">இலங்கையின்</ref> <ref target="https://ta.wikipedia.org/wiki/வட_மாகாணம்,_இலங்கை">வட மாகாணத்தின்</ref> <ref target="https://ta.wikipedia.org/wiki/வன்னி">வன்னிப்</ref> பகுதியில் <ref target="https://ta.wikipedia.org/wiki/நெடுங்கேணி">நெடுங்கேணி</ref>, அரியாமடு என்னும் சிறு கிராமத்தில் பிறந்த செல்லத்துரை <ref target="https://ta.wikipedia.org/wiki/முல்லைத்தீவு_மாவட்டம்">முல்லைத்தீவு மாவட்டம்</ref> <ref target="https://ta.wikipedia.org/wiki/தண்ணீருற்று">தண்ணீருற்று</ref> எனும் கிராமத்தில் வாழ்ந்து வந்தார்.</p>
இலக்கியப் பங்களிப்பு
<p>வன்னியில் மதங் கொண்ட யானையை அடக்கிய பெண் ஒருத்தியின் வரலாற்றைக் கூறும் "வேழம்படுத்த வீராங்கனை" என்னும் முல்லைமோடியில் அமைந்த <ref target="https://ta.wikipedia.org/wiki/யாழ்ப்பாணத்து_நாட்டுக்_கூத்து">நாட்டுக்கூத்தை</ref> எழுதி நூலாக்கியுள்ளார்<ref target="https://ta.wikipedia.org/wiki/முதற்_பக்கம்#cite_note-2">[2]</ref>. இதற்காக இவர் கவிகேசன், தமிழ்மணி ஆகிய விருதுகளைப் பெற்றார்.</p>
<p><ref target="https://ta.wikipedia.org/wiki/ஓலைச்சுவடி">ஓலைச்சுவடிகளில்</ref> பாதுகாக்கப்பட்டு வந்த வன்னியின் தொன்மைகளை வெளிப்படுத்தவல்ல படைப்புக்கள், வாகடங்கள், நாட்டார் இலக்கியங்கள், சிந்துநடைக்கூத்துக்கள் ஆகியவற்றைத் துரிதமாக வாசித்தறியும் திறன்கொண்ட அரியான்பொய்கை செல்லத்துரை மிகவேகமாக எழுத்தாணி மூலம் ஓலைச்சுவடியில் எழுதும் ஆற்றலும் பெற்றவராவார்.</p>
</text></body></html>