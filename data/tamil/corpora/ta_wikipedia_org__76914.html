<html><body><text id="wikipedia_ta_wikipedia_org__76914.html" ns="0" revid="3395197" sourceurl="https://ta.wikipedia.org/wiki/%E0%AE%8F%E0%AE%B0%E0%AF%8D_%E0%AE%87%E0%AE%A8%E0%AF%8D%E0%AE%A4%E0%AE%BF%E0%AE%AF%E0%AE%BE_%E0%AE%8E%E0%AE%95%E0%AF%8D%E0%AE%9A%E0%AF%81%E0%AE%AA%E0%AE%BF%E0%AE%B0%E0%AE%9A%E0%AF%81_%E0%AE%B5%E0%AE%BF%E0%AE%AE%E0%AE%BE%E0%AE%A9%E0%AE%AE%E0%AF%8D_812" title="ஏர் இந்தியா எக்சுபிரசு விமானம் 812" type="wikipedia">ஏர் இந்தியா எக்சுபிரசு விமானம் 812
<p><hi rend="bold">ஏர் இந்தியா எக்சுபிரசு  விமானம் 812</hi> (<hi rend="italic">Air India Express Flight 812</hi>), என்பது <ref target="https://ta.wikipedia.org/wiki/துபாய்">துபாய்</ref> பன்னாட்டு விமான நிலையத்தில் இருந்து <ref target="https://ta.wikipedia.org/wiki/இந்தியா">இந்தியாவின்</ref> <ref target="https://ta.wikipedia.org/wiki/மங்களூர்">மங்களூருக்கு</ref> இந்திய அரசின் விமான சேவை நிறுவனமான <ref target="https://ta.wikipedia.org/wiki/ஏர்_இந்தியா">ஏர் இந்தியாவால்</ref> இயக்கப்படும் குறைந்த கட்டண வான் ஊர்தியாகும். இவ்விமானம் 22 மே 2010 அன்று காலை சுமார் 06:30 மணிக்கு மங்களூர் விமான நிலையத்தில் தரையிரங்கும் போது ஓடுதளத்தில் இருந்து விலகி பெரும் விபத்துக்குள்ளானது. இவ்விபத்தில் சுமார் 160திற்கும் மேற்பட்டவர்கள் கொல்லப்பட்டனர்.<ref target="https://ta.wikipedia.org/wiki/முதற்_பக்கம்#cite_note-4">[4]</ref>.</p>
இறந்தோர்
<p>பயணிகள் பட்டியலில் மொத்தம் 169  பெயர்கள் இருந்தாலும் 9 பயணிகள் விமானத்தில் ஏறவில்லை.<ref target="https://ta.wikipedia.org/wiki/முதற்_பக்கம்#cite_note-5">[5]</ref> சுமார் 152 சடலங்கள்  மீட்கப்பட்டுள்ளதாக தெரிகிறது, மேலும் விமானம் தீ பிடித்ததால் பலரது உடல்கள் அடையாளம் காண இயலாத அளவில் கருகியது.<ref target="https://ta.wikipedia.org/wiki/முதற்_பக்கம்#cite_note-hindu435516-6">[6]</ref> இவ்விபத்தில்  உயிரிழந்தவர்களில் பெரும்பாலோனர் <ref target="https://ta.wikipedia.org/wiki/கேரளா">கேரளா</ref> மாநிலத்தின் <ref target="https://ta.wikipedia.org/wiki/காசர்கோடு_மாவட்டம்">காசர்கோடு</ref> மற்றும்  <ref target="https://ta.wikipedia.org/wiki/கண்ணூர்_மாவட்டம்">கண்ணூர்</ref> மாவட்டத்தை சேர்ந்தவர்கள் ஆவர்.<ref target="https://ta.wikipedia.org/wiki/முதற்_பக்கம்#cite_note-7">[7]</ref> இவர்களில்  இறந்தவர்களில் பலர் மத்திய கிழக்கு நாடுகளில் கூலி தொழிலாளர்களாக வேலை  செய்தவர்கள் ஆவர்.<ref target="https://ta.wikipedia.org/wiki/முதற்_பக்கம்#cite_note-8">[8]</ref></p>


குற்றச்சாட்டுக்கள்
<p>இவ்விமானத்தை ஓட்டிய விமானி 10,500 மணிநேரம் ஓட்டிய அனுபவம் உள்ளவர் என்றும் ஆனால் விபத்து நடந்த அன்றைய தினம் தொடர்ந்து 10 மணிநேரம் வரை தொடர்ந்து இயக்கியதாகவும் அதனால் அவர் களைப்படைந்திருக்கலாம் என்றும் தினத்தந்தி மே 24,2010 அன்று செய்தி வெளியிட்டுள்ளது (சென்னைப் பதிப்பு).</p>
இழப்பீடு
<p>இறந்தவர்கள் குடும்பத்துக்கு <ref target="https://ta.wikipedia.org/wiki/இந்திய_ரூபாய்">௹</ref> 2,00,000 ம் காயமடைந்தவர்களுக்கு <ref target="https://ta.wikipedia.org/wiki/இந்திய_ரூபாய்">௹</ref> 50,000 ம் வழங்கப்படும் என <ref target="https://ta.wikipedia.org/wiki/இந்தியப்_பிரதமர்">இந்தியப் பிரதமர்</ref> <ref target="https://ta.wikipedia.org/wiki/மன்மோகன்_சிங்">மன்மோகன் சிங்</ref> அறிவித்தார். இவை <ref target="https://ta.wikipedia.org/wiki/பிரதமர்_தேசிய_நிவாரண_நிதி">பிரதமர் தேசிய நிவாரண நிதியில்</ref> இருந்து வழங்கப்படும் <ref target="https://ta.wikipedia.org/wiki/முதற்_பக்கம்#cite_note-9">[9]</ref>. கருநாடக முதல்வர் <ref target="https://ta.wikipedia.org/wiki/பி._எஸ்._எதியூரப்பா">எதியூரப்பாவும்</ref> இறந்தவர்கள் குடும்பத்துக்கு <ref target="https://ta.wikipedia.org/wiki/இந்திய_ரூபாய்">௹</ref> 2,00,000 வழங்கப்படும் என அறிவித்துள்ளார் <ref target="https://ta.wikipedia.org/wiki/முதற்_பக்கம்#cite_note-10">[10]</ref>. இவையல்லாமல் மாண்ட்ரீல் கருத்தரங்கில் ஏற்பட்ட ஒப்பந்தம் காரணமாக இந்திய வான் பயண சட்டத்தில் கொண்டுவரப்பட்ட சட்டதிருத்ததின் படி இறந்தவர்கள் குடும்பத்துக்கு இந்திய ரூபாய் 72,00,000 வழங்கும் படி விமான நிருவனத்துக்கு விமான போக்குவரத்து துறை அறிவுறுத்தியுள்ளது <ref target="https://ta.wikipedia.org/wiki/முதற்_பக்கம்#cite_note-11">[11]</ref>. இடைக்கால இழப்பீடாக 12 வயதுக்கு மேற்பட்டவர்களுக்கு <ref target="https://ta.wikipedia.org/wiki/இந்திய_ரூபாய்">௹</ref> 10,00,000 ம் 12 வயதுக்கும் குறைவானவர்களுக்கு <ref target="https://ta.wikipedia.org/wiki/இந்திய_ரூபாய்">௹</ref> 5,00,000 ம் காயமடைந்தவர்களுக்கு <ref target="https://ta.wikipedia.org/wiki/இந்திய_ரூபாய்">௹</ref> 2,00,000 ம் வழங்குவதாக இந்தியன் ஏர்லைன்சு அறிவித்துள்ளது. இந்த இழப்பீடு பிரதமர் அறிவித்துள்ள இழப்பீடுக்கு மேலதிகமானதாகும்.<ref target="https://ta.wikipedia.org/wiki/முதற்_பக்கம்#cite_note-12">[12]</ref></p>
</text></body></html>