<html><body><text id="wikipedia_ta_wikipedia_org__4753.html" ns="0" revid="3446189" sourceurl="https://ta.wikipedia.org/wiki/%E0%AE%AE%E0%AE%B0%E0%AF%81%E0%AE%A4%E0%AF%8D%E0%AE%A4%E0%AF%81%E0%AE%B5_%E0%AE%AE%E0%AF%82%E0%AE%B2%E0%AE%BF%E0%AE%95%E0%AF%88%E0%AE%95%E0%AE%B3%E0%AF%8D" title="மருத்துவ மூலிகைகள்" type="wikipedia">மருத்துவ மூலிகைகள்<figure><caption>Nicholas Culeper என்ற இங்கிலாந்து மூலிகையாளர்.<ref target="https://ta.wikipedia.org/wiki/முதற்_பக்கம்#cite_note-ODNB-1">[1]</ref></caption></figure>
<p><hi rend="bold">மருத்துவ மூலிகைகள்</hi> என்பன நோயை நீக்கிக் கொள்ள மிகப் பழங்காலத்திலிருந்தே உலகம் முழுவதும் பயன்படுத்தப்படும் பொருட்கள் ஆகும். இவை மனிதர்களால் மட்டுமல்லாமல் மிருகங்களாலும் பாவிக்கப்பட்டு வருவது கண்டறியப்பட்டுள்ளது.</p>
<p><ref target="https://ta.wikipedia.org/wiki/பாரம்பரிய">பாரம்பரிய</ref> இந்திய மருத்துவ முறைகளான <ref target="https://ta.wikipedia.org/wiki/சித்த_மருத்துவம்">சித்த</ref>, <ref target="https://ta.wikipedia.org/wiki/ஆயுர்வேதம்">ஆயுர்வேத</ref> முறைகள்,<ref target="https://ta.wikipedia.org/wiki/முதற்_பக்கம்#cite_note-2">[2]</ref> <ref target="https://ta.wikipedia.org/wiki/சீனா">சீன</ref> மற்றும் <ref target="https://ta.wikipedia.org/wiki/திபெத்து">திபெத்திய</ref> மருத்துவ முறைகளில் மருத்துவ மூலிகைகளுக்கே முதலிடம் கொடுக்கப்பட்டுள்ளன. உலகில் எவ்வாறு உயிரினங்களின் தேவைக்காக <ref target="https://ta.wikipedia.org/wiki/உணவு">உணவு</ref> படைக்கப்பட்டதோ, அதே போல அவைகளுக்கு ஏற்படக் கூடிய நோய்களுக்கு மருந்துகளும் படைக்கப்பட்டுள்ளன என்பது எல்லாப் பாரம்பரிய மருத்துவ முறைகளின் அடிப்படைக் கருத்தாகும்.</p>
<p>வயிற்றுக் கழிச்சல், <ref target="https://ta.wikipedia.org/wiki/ஒவ்வாமை">ஒவ்வாமை</ref> போன்ற குறைபாடு ஏற்பட்டால், <ref target="https://ta.wikipedia.org/wiki/புலி">புலி</ref> இரையைத் தேடாமல் சில குறிப்பிட்ட தாவரங்களை மட்டும் தேடி உண்டு விட்டு குறை தீரும் வரை உபவாசம் இருப்பதாக அறிந்துள்ளார்கள்.</p>
மூலிகைகளை உபயோகிக்கும் முறைகள்
<figure><caption><ref target="https://ta.wikipedia.org/wiki/புதினா">புதினா</ref></caption></figure>
<p>இந்த மூலிகைகளை நேரடியாக உபயோகிக்கும் முன்பாக, சில விபரங்களைப் பற்றி அறிந்து கொள்ள வேண்டும்.</p>
<p>சித்த, ஆயுர்வேத முறைகளில் <ref target="https://ta.wikipedia.org/wiki/தாவரம்">தாவரங்களில்</ref> உள்ள குணாதிசயங்கள் மட்டுமல்லாமல், சில குறிப்பிட்ட கால நேரங்களில் கிரக நிலைக்கேற்ப இந்த தாவரங்களில் பொதிந்து விலகும் 'எல்லைக்கு அப்பாற்பட்ட சக்தி'களும் மிக முக்கிய பண்பாகக் கருதப்படுகிறது. ஆகவே இந்தத் தாவரங்களை மருத்துவத்திற்காக சேகரிக்கும் காலங்களும், சேகரிப்பவரின் உடல் சுத்தம், உள்ளச் சுத்தம், சேகரிக்கும் போதும் மருந்து தயாரிக்கும் போது உச்சரிக்க வேண்டியவை முதலியவற்றை தேர்ந்த வல்லுநரிடமே அறிந்து கொள்ள வேண்டும்.</p>
<p>பல மூலிகைகளில் உள்ள நற்பயன்களைப் பெறும் முன்பு, அதில் உள்ள எதிர்த் தன்மைகளை நீக்க வேண்டும், அப்போது தான் அந்த நற்பயன்களை தேவையான அளவில் நேரடியாக பெற முடியும். உதாரணமாக, <ref target="https://ta.wikipedia.org/wiki/மிளகு">மிளகை</ref> நாம் சாதாரணமாக உணவில் பயன்படுத்துகிறோம். ஆனால் மருத்துவத்திற்கு பயன்படுத்தும் முன்பு அதில் உள்ள எதிர்த் தன்மைகளை (மருத்துவக் கூற்றுப்படி - நச்சுத் தன்மைகளை) நீக்க மிளகை புளித்த <ref target="https://ta.wikipedia.org/wiki/மோர்">மோரில்</ref> 3 மணி நேரம் ஊறவைத்து உலர்த்த வேண்டும்.</p>
<p>மூலிகைகள் சாதாரணமாக பக்க விளைவுகள் இல்லாதவை. மேலும் பல மூலிகைகளை நாம் தினசரி உணவிலும் பயன்படுத்தி வருகிறோம். ஆனால் மருத்துவ முறைகளில் உபயோகிக்கும் போது கடைப்பிடிக்க வேண்டிய பல நுணுக்கங்கள் இருப்பதால், மூலிகைகளின் முழுப்பயனை அடைய தேர்ந்த வல்லுநரின் வழிகாட்டலின் படி நடப்பதே சிறந்தது.</p>
மருத்துவத் தாவரங்கள் பெயர்கள்
<list type="unordered"><item><ref target="https://ta.wikipedia.org/wiki/மூலிகைப்_பட்டியல்_(தமிழ்நாடு)">இங்கு</ref> தமிழக மூலிகைகளின் வகைப்பாட்டியல் பெயர் பட்டியலைக் காணலாம்.</item>
<item><ref target="https://ta.wikipedia.org/wiki/மூலிகை">மூலிகை</ref></item></list>
</text></body></html>