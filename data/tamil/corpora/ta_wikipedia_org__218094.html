<html><body><text id="wikipedia_ta_wikipedia_org__218094.html" ns="0" revid="3384740" sourceurl="https://ta.wikipedia.org/wiki/%E0%AE%85%E0%AE%AF%E0%AF%8B%E0%AE%9F%E0%AF%88%E0%AE%9F%E0%AF%81" title="அயோடைடு" type="wikipedia">அயோடைடு
<p><hi rend="bold">அயோடைடு</hi> (<hi rend="italic">Iodide</hi>) என்பது மூலக <ref target="https://ta.wikipedia.org/wiki/அயோடின்">அயோடினின்</ref> மறையேற்றமுள்ள I- அன்னயனாகும். அயோடைடு சேர்மங்களில் அயோடின் -1 ஒக்சியேற்ற எண்ணைக் கொண்டிருக்கும். நாளாந்தம் நாம் உணவில் சேர்க்கும் அயோடின் சேர்க்கப்பட்ட உப்பிலுள்ள <ref target="https://ta.wikipedia.org/wiki/பொட்டாசியம்_அயோடைடு">பொட்டாசியம் அயோடைடு</ref> இதன் அன்றாடப் பயன்பாட்டுக்கு ஒரு உதாரணமாகும். அயோடின் குறைபாட்டைத் தவிர்க்கவே உப்பில் அயோடைடு வடிவில் அயோடின் சேர்க்கப்படுகின்றது.</p>
பண்புகள்
<p>அயோடைடு அயன் ஏனைய ஹேலைட்டுக்களின் அன்னயன்களை விட பெரிய அன்னயனாகும். இதன் அயனாரை 206 பைக்கோ மீற்றர்களாகும் (pm). ஏனைய ஹேலைட்டுக்களின் அன்னயன்களின் அயனாரை ஒப்பீட்டளவில் குறைவாகும்: புரோமைடு -196 pm, குளோரைடு- 181 pm, ஃபுளோரைடு- 133 pm. இதன் பெரிய அயனாரை காரணமாக ஏனைய ஹேலைட்டுக்களின் அன்னயன்களை விட தாக்குதிறன் குறைந்ததாகும். எனவே தாக்குதிறன் கூடிய ஹேலைட்டுக்களினால் கரைசலில் அல்லது திரவாமாகவுள்ள அயோடைடு அயனை இடம்பெயர்க்க முடியும். உதாரணமாக <ref target="https://ta.wikipedia.org/wiki/குளோரின்">குளோரின்</ref> வாயு கரைசலிலுள்ள அயோடைடு அயனை இடம்பெயர்க்க வல்லது.</p>
2I- + Cl2 → 2Cl- + I2
<p>அயோடைடு சேர்மங்கள் நீரில் ஓரளவு கரையக்கூடியவை. எனினும் அவற்றின் கரைதிறனும் ஏனைய ஹேலைடுக்களினதை விடக் குறைவானதாகும். 
<ref target="https://ta.wikipedia.org/wiki/நீர்">நீரில்</ref> அயோடின் வாயுவின் கரைதிறன் பொதுவாகக் குறைவாகும். எனினும் நீரில் கரைசல் அயோடைடு அயன் காணப்பட்டால் நீரில் அயோடின் வாயுவின் கரைதிறன் அதிகரிக்கும். அயோடின் வாயுவும், அயோடைடு அயனும் தாக்கமடைந்து I3- அயன் உருவாவதால் கரைதிறன் உயர்கிறது. இவ்வாறு கரையும் போது உருவாகும் I3- அயன் கரைசலுக்கு கபில நிறச்சாயலைக் கொடுக்கும்.</p>
உயிரியல் முக்கியத்துவம்
<p>உணவினூடாகவோ நீரினூடாகவோ அயோடைடு அயன் உட்கொள்ளப்படா விட்டால் சிறுவர்களென்றால் மூளை வளர்ச்சிக் குறைபாடும், அனைவருக்கும் கண்டக்கழலையும் ஏற்படலாம். தைரொக்சின் ஓமோனின் உற்பத்திக்குப் போதியளவில் அயோடைடு உட்கொள்ளப்படுதல் வேண்டும்.</p>
</text></body></html>