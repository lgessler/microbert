<html><body><text id="wikipedia_ta_wikipedia_org__465275.html" ns="0" revid="3218462" sourceurl="https://ta.wikipedia.org/wiki/%E0%AE%A8%E0%AE%BF%E0%AE%A3%E0%AE%A8%E0%AF%80%E0%AE%B0%E0%AF%8D%E0%AE%95%E0%AF%8D%E0%AE%95%E0%AF%81%E0%AE%B4%E0%AE%BF%E0%AE%AF%E0%AE%AA%E0%AF%8D_%E0%AE%AA%E0%AF%81%E0%AE%B1%E0%AF%8D%E0%AE%B1%E0%AF%81%E0%AE%A8%E0%AF%8B%E0%AE%AF%E0%AF%8D" title="நிணநீர்க்குழியப் புற்றுநோய்" type="wikipedia">நிணநீர்க்குழியப் புற்றுநோய்
<p><hi rend="bold">நிணநீர்க்குழியப் புற்றுநோய்</hi> (Lymphoma) என்பது <ref target="https://ta.wikipedia.org/wiki/வெண்குருதியணு">வெண்குருதியணுக்களில்</ref> ஒரு வகையான  <ref target="https://ta.wikipedia.org/wiki/நிணநீர்க்_குழியம்">நிணநீர்க்குழியங்களில்</ref> இருந்து உருவாகும் <ref target="https://ta.wikipedia.org/wiki/குருதியியல்_புற்றுநோய்கள்">இரத்தப் புற்றுநோய்களின்</ref> குழு ஆகும்.<ref target="https://ta.wikipedia.org/wiki/முதற்_பக்கம்#cite_note-D2000-7">[7]</ref> இந்நோயின் அறிகுறிகள் வலியில்லா வீக்கம்கொண்ட <ref target="https://ta.wikipedia.org/wiki/நிணநீர்க்கணு">நிணநீர்க்கணுக்கள்</ref>, <ref target="https://ta.wikipedia.org/wiki/காய்ச்சல்">காய்ச்சல்</ref>, பெரும்பாலும் இரவில் ஏற்படும் நனையுமளவு <ref target="https://ta.wikipedia.org/wiki/வியர்வை">வியர்வைப்பெருக்கு</ref>, திட்டமிடப்படாத <ref target="https://ta.wikipedia.org/wiki/எடை_இழப்பு">எடை இழப்பு</ref>, அரிப்பு, மற்றும் தொடர்ந்து சோர்வாக உணர்தல்.<ref target="https://ta.wikipedia.org/wiki/முதற்_பக்கம்#cite_note-HL2014-1">[1]</ref><ref target="https://ta.wikipedia.org/wiki/முதற்_பக்கம்#cite_note-NHL2014-2">[2]</ref></p>
<p>தாமஸ் ஹாட்ஜ்கின் 1832 ஆம் ஆண்டில் அவருடைய பெயரால் வழங்கப்பட்டுவரும் லிம்போமாவின் முதல் விளக்கத்தை வெளியிட்டார்.<ref target="https://ta.wikipedia.org/wiki/முதற்_பக்கம்#cite_note-Mauch1999-8">[8]</ref> அப்போதிருந்து, லிம்போமாவின் பல வடிவங்கள் கண்டறியப்பட்டு விவரிக்கப்பட்டுள்ளன.</p>
<p>ஹாட்ஜ்கின் லிம்போமாவிற்கான மறையிடர் காரணிகள் எப்ஸ்டைன்-பார் வைரஸ் தொற்று மற்றும் குடும்பத்தில் நோய்தாக்கப்பட்ட வரலாறு ஆகியவை. ஹாட்ஜ்கின் அல்லாத லிம்போமாக்களின் பொதுவான காரணிகளில் <ref target="https://ta.wikipedia.org/wiki/தன்னுடல்_தாக்குநோய்">தன்னுடல் தாக்குநோய்கள்</ref>, <ref target="https://ta.wikipedia.org/wiki/எயிட்சு">எயிட்சு</ref>, மனித டி-லிம்போட்ரோபிக் வைரஸ் தொற்று, நோயெதிர்ப்பு தடுப்பு மருந்துகள் மற்றும் சில <ref target="https://ta.wikipedia.org/wiki/தீங்குயிர்கொல்லி">பூச்சிக்கொல்லிகள்</ref> ஆகியவை அடங்கும்.<ref target="https://ta.wikipedia.org/wiki/முதற்_பக்கம்#cite_note-9">[9]</ref> அதிக அளவு சிவப்பு இறைச்சியை உண்பதும் <ref target="https://ta.wikipedia.org/wiki/புகையிலை_பிடித்தல்">புகையிலை புகைப்பதும்</ref> ஆபத்தை அதிகரிக்கும்.<ref target="https://ta.wikipedia.org/wiki/முதற்_பக்கம்#cite_note-Kam2013-3">[3]</ref><ref target="https://ta.wikipedia.org/wiki/முதற்_பக்கம்#cite_note-10">[10]</ref><ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
<p>லிம்போமா பெரும்பாலும் <ref target="https://ta.wikipedia.org/wiki/நுரையீரல்">நுரையீரல்</ref>, <ref target="https://ta.wikipedia.org/wiki/கல்லீரல்">கல்லீரல்</ref> மற்றும் <ref target="https://ta.wikipedia.org/wiki/மூளை">மூளைக்கு</ref> பரவுகிறது; <ref target="https://ta.wikipedia.org/wiki/மைய_நரம்பு_மண்டலம்">மைய நரம்பு மண்டலத்திற்கும்</ref> பரவக்கூடும். பெரும்பாலும் மூளையைச் சுற்றியுள்ள மூளைச் சுற்றுகளில் லிம்போமாட்டஸ் மூளைக்காய்ச்சல் (எல்.எம்) என்று அழைக்கப்படுகிறது.<ref target="https://ta.wikipedia.org/wiki/முதற்_பக்கம்#cite_note-12">[12]</ref></p>
<figure><caption>லிம்போமா மற்றும் நிணநீர் அமைப்பு</caption></figure>
அறிகுறிகள்
<figure><caption>லிம்போமா பொதுவாக உருவாகும் நிணநீர்க் கணுக்கள்</caption></figure>
<p>லிம்போமா சில குறிப்பிடப்படவியலா பொதுவான அறிகுறிகளுடன் இருக்கக்கூடும்; அறிகுறிகள் தொடர்ந்து இருந்தால், லிம்போமாவின் இருப்பு உட்பட, அவற்றின் காரணங்களைத் தீர்மானிக்க ஒரு மதிப்பீடு மேற்கொள்ளப்பட வேண்டும்.</p>
<list type="unordered"><item>வடிநீர்க்கோள நோய்<ref target="https://ta.wikipedia.org/wiki/முதற்_பக்கம்#cite_note-lymphoma.org-13">[13]</ref><ref target="https://ta.wikipedia.org/wiki/முதற்_பக்கம்#cite_note-lymphoma.about.com-14">[14]</ref> அல்லது நிணநீர்க்கணுவின் வீக்கம் என்பது லிம்போமாவின் முதல்நிலை அறிகுறியாகும்.</item>
<item>பி அறிகுறிகள் (தொகுப்பு அறிகுறிகள்) - ஹாட்ஜ்கின் லிம்போமா மற்றும் ஹாட்ஜ்கின் அல்லாத லிம்போமா ஆகிய இரண்டிற்கும் பொருந்தும். அவை பின்வருமாறு:
<list type="unordered"><item>காரணம் புலப்படாக் <ref target="https://ta.wikipedia.org/wiki/காய்ச்சல்">காய்ச்சல்</ref></item>
<item>இரவில் <ref target="https://ta.wikipedia.org/wiki/வியர்வை">வியர்வைப்பெருக்கு</ref></item>
<item><ref target="https://ta.wikipedia.org/wiki/எடை_இழப்பு">எடை இழப்பு</ref></item></list></item>
<item>பிற அறிகுறிகள்:
<list type="unordered"><item><ref target="https://ta.wikipedia.org/wiki/பசியின்மை">பசியின்மை</ref></item>
<item><ref target="https://ta.wikipedia.org/wiki/களைப்பு">களைப்பு</ref></item>
<item>மூச்சுத்திணறல்</item>
<item>அரிப்பு</item></list></item></list>
நோய் கண்டறிதல்
<figure><caption>லிம்போமா, <ref target="https://ta.wikipedia.org/wiki/வரியோட்டவழிக்_கணித்த_குறுக்குவெட்டு_வரைவி">சி.டி ஸ்கானில்</ref> காணப்படுவது போல சுற்றுவிரிக்குரிய லிம்போமாடோசிஸாக தோன்றக்கூடும். 
எச்.ஐ.வி பாசிட்டிவ் கொண்ட 17 வயதுடையோரின் ஹாட்ஜ்கின் அல்லாத லிம்போமாவைச் விவரிக்கும் படம்.
அ. நார்க்குடல் மற்றும் பின் சிறு குடல் பகுதியை உள்ளடக்கிய பெருத்தமனிபால்வினை விரிவாக்கத்துடன் தொடர்புடைய பிரிவுகளின் ஒழுங்கற்ற ஒரேவிதமான சுவர் தடித்தல். (வளைந்த அம்பு) 
ஆ. மண்ணீரல் பெருக்கத்துடன் கல்லீரல் இடம் மாறல் (வெள்ளை அம்புகள்).<ref target="https://ta.wikipedia.org/wiki/முதற்_பக்கம்#cite_note-MDMD2016-15">[15]</ref></caption></figure>
<p>வீங்கிய நிணநீர் கணுக்கள் இருந்தால் பொதுவாக <ref target="https://ta.wikipedia.org/wiki/நிணநீர்க்கணு">நிணநீர்க்கணுத்</ref> திசு ஆய்வு மூலம் லிம்போமா திட்டவட்டமாக கண்டறியப்படுகிறது, அதாவது நிணநீர்க்கணுவின் ஒரு பகுதித்திசு அல்லது மொத்தத்திசுக்கள் வெட்டியெடுக்கப்பட்டு நுண்ணோக்கியின் மூலம் ஆய்வு செய்யப்படுகிறது.<ref target="https://ta.wikipedia.org/wiki/முதற்_பக்கம்#cite_note-diag.about.com-16">[16]</ref> இந்த ஆய்வு லிம்போமாவைக் குறிக்கும் திசுநோய்க்கூற்றியற் பண்புகளை வெளிப்படுத்துகிறது. லிம்போமா இருப்பது கண்டறியப்பட்ட பிறகு, அது எந்தவகை லிம்போமா என்றறிய அவற்றுக்கு உரித்தான தனிச்சிறப்பியல்புகளைக் கண்டறியும் பொருட்டு பல வகையான சோதனைகள் மேற்கொள்ளப்படும்.</p>
<list type="unordered"><item>நோயெதிர்ப்பு தோற்றவமைப்புச் சோதனை</item>
<item>இரத்த ஓட்ட அணு எண்ணிக்கையியல்</item>
<item>உடனொளிர்வுகளக் கலப்பினச்சேர்க்கை</item></list>
<p>இரத்தம், சிறுநீர் மற்றும் எலும்பு மஜ்ஜை பரிசோதனைகளும் நோயறிதலில் பயனுள்ளதாக இருக்கும். புற்றுநோய் இருப்பையும், பரவலையும் தீர்மானிக்க <ref target="https://ta.wikipedia.org/wiki/மருத்துவப்_படிமவியல்">மருத்துவப் படிமவியல்</ref> செய்யப்படலாம். </p>
வகைப்பாடு
<p>லிம்போமாவை வெவ்வேறு வகைகளாகப் பிரிக்க திசுவியல் மற்றும் தொடர்புடைய பிற முறைகள் பயன்படுத்தப்படுகின்றன. ஒரு லிம்போமாவின் வகைப்பாடு அந்த நோயாளிக்கான சிகிச்சை மற்றும் முன்கணிப்பைத் தீர்மானிக்கின்றது. திட்டவட்டமான பொருளில் லிம்போமாக்கள் நிணநீர் திசுக்களின் <ref target="https://ta.wikipedia.org/wiki/கட்டி_(உயிரியல்)">மிகைப் பெருக்கம்</ref> ஆகும்.<ref target="https://ta.wikipedia.org/wiki/முதற்_பக்கம்#cite_note-Dorlands-17">[17]</ref> இதன் முதன்மைப் பிரிவுகள், நிணநீர் மற்றும் <ref target="https://ta.wikipedia.org/wiki/குருதி">குருதி</ref> இரண்டிற்கும் பொதுவான <ref target="https://ta.wikipedia.org/wiki/நிணநீர்க்_குழியம்">நிணநீர்க் குழியம்</ref> எனப்படும் ஒரு வகை <ref target="https://ta.wikipedia.org/wiki/வெண்குருதியணு">வெள்ளை இரத்த அணுக்களிலிருந்து</ref> அவ்விரண்டிற்கும் பரவும் வீரியம் மிக்க <ref target="https://ta.wikipedia.org/wiki/புற்று_நோய்">புற்று நோய்களாகும்</ref>. ஆகவே, லிம்போமாக்கள் மற்றும் <ref target="https://ta.wikipedia.org/wiki/இரத்தப்_புற்றுநோய்">இரத்தப் புற்றுநோய்</ref> இரண்டும் குருதியாக்கம் மற்றும் நிணநீரிழையக் கட்டிகளாகும், மேலும் நிணநீர் பெருக்கக்குறைபாடுகளாக, லிம்போமாக்கள் மற்றும் வடிநீரகிய லுகேமியாக்கள் ஆகிய இரண்டும் நெருங்கிய தொடர்புடையவை,<ref target="https://ta.wikipedia.org/wiki/முதற்_பக்கம்#cite_note-18">[18]</ref>  அவற்றுள் சில கூறுபடா நோய்த் தொகுதிகள் என்பதால் அவற்றின் இரு பெயர்களில் எந்தப்பெயராலும் அழைக்கப்படுகின்றன (எடுத்துக்காட்டாக மனித டி-செல் லுகேமியா / லிம்போமா). </p>
<p>லிம்போமாவில் பல வகைப்பாட்டு அமைப்புகள் உள்ளன,<ref target="https://ta.wikipedia.org/wiki/முதற்_பக்கம்#cite_note-19">[19]</ref> அவற்றுள் இரண்டு முக்கிய பிரிவுகள் ஹாட்ஜ்கின் லிம்போமாக்கள் (எச்.எல்) மற்றும் ஹாட்ஜ்கின் அல்லாத லிம்போமாக்கள் (என்.எச்.எல்).<ref target="https://ta.wikipedia.org/wiki/முதற்_பக்கம்#cite_note-Society2013-20">[20]</ref> <ref target="https://ta.wikipedia.org/wiki/உலக_சுகாதார_அமைப்பு">உலக சுகாதார அமைப்பு</ref> மேலும் பலசாற்றுப்புற்று {மைலோமா} மற்றும் நிணநீர் பெருக்கக்குறைபாடுகள் ஆகியவற்றையும் இந்த வகைப்பாட்டில் உள்ளடக்குகின்றது.<ref target="https://ta.wikipedia.org/wiki/முதற்_பக்கம்#cite_note-WCR2014-21">[21]</ref></p>
<p>வகைப்பாடு அமைப்புகள் பொதுவாக லிம்போமாவை நகலெடுக்கும் செல் (<ref target="https://ta.wikipedia.org/wiki/டி_உயிரணு">டி செல்</ref> அல்லது <ref target="https://ta.wikipedia.org/wiki/பி_உயிரணு">பி செல்</ref>), செல் இருக்குமிடம் மற்றும் ஹாட்ஜ்கின் லிம்போமா இல்லையா என்பதைப் பொருத்து வகைப்படுத்துகின்றன:</p>
முந்தைய வகைப்பாடுகள்
<p>ராப்பபோர்ட் 1956, லெனெர்ட் / கீல் 1974, பிஎன்எல்ஐ, நடைமுறை உருவாக்கம் (1982) மற்றும் ரியல் (1994) உள்ளிட்ட பல முந்தைய வகைப்பாடுகள் பயன்படுத்தப்பட்டுள்ளன.</p>
<p>1982 ஆம் ஆண்டின் லிம்போமா நடைமுறை உருவாக்கம் என்பது ஹாட்ஜ்கின் அல்லாத லிம்போமாவின் வகைப்பாடு ஆகும். இது ஹாட்ஜ்கின் லிம்போமாக்களை விலக்கி, மீதமுள்ள லிம்போமாக்களை நோய் பரவல் கணிப்பு தொடர்பாக நான்கு தரங்களாக (குறைந்த, இடைநிலை, உயர் மற்றும் இதர) பிரித்தது, மேலும் பாதிக்கப்பட்ட உயிரணுக்களின் அளவு மற்றும் வடிவத்தின் அடிப்படையில் மேலும் சில உட்பிரிவுகளுடன். முற்றிலும் இழையவியலுக்குரிய இந்த வகைப்பாட்டில் செல் மேற்பரப்பு குறிப்பான்கள் அல்லது மரபியல் பற்றிய எந்த தகவலும் குறிப்பிடப்படவில்லை, மேலும் இது டி-செல் லிம்போமாக்கள் மற்றும் பி-செல் லிம்போமாக்களுக்கு இடையில் எந்த வேறுபாட்டையும் கருதவில்லை. இது வெளியிடப்பட்ட நேரத்தில் பரவலாக ஏற்றுக்கொள்ளப்பட்டது, ஆனால் இப்போது வழக்கற்றுப் போய்விட்டது.<ref target="https://ta.wikipedia.org/wiki/முதற்_பக்கம்#cite_note-22">[22]</ref> லிம்போமா புள்ளிவிவரங்கள் மற்றும் வரலாற்று விகித ஒப்பீடுகளின் தொகுப்பிற்கு சில புற்றுநோய் முகவர் நிறுவனங்களால் இது இன்னும் பயன்படுத்தப்படுகிறது.</p>
<p>1994 ஆம் ஆண்டில், திருத்தப்பட்ட ஐரோப்பிய-அமெரிக்க லிம்போமா (REAL) வகைப்பாடு, ஹாட்ஜ்கின் லிம்போமாவைத் தவிர அனைத்து லிம்போமாக்களிடையேயும் தனித்துவமான நோய்க்குறியியல் நிறுவனங்களை அடையாளம் காண்பதில் நோயெதிர்தோற்றவமைப்பு மற்றும் மரபணு கூறுகளைப் பயன்படுத்தியது.<ref target="https://ta.wikipedia.org/wiki/முதற்_பக்கம்#cite_note-23">[23]</ref> குறியீட்டு நோக்கங்களுக்காக, ஐசிடி-ஓ <ref target="https://ta.wikipedia.org/wiki/ICD-O">ICD-O</ref> (codes 9590–9999)<ref target="https://ta.wikipedia.org/wiki/முதற்_பக்கம்#cite_note-24">[24]</ref> மற்றும் <ref target="https://ta.wikipedia.org/wiki/நோய்களுக்கும்,_நலக்கேடுகளுக்குமான_அனைத்துலக_புள்ளியியல்_வகைப்பாடு">ஐசிடி -10 ICD-10</ref> (குறியீடுகள் சி 81-சி 96)(codes C81-C96)<ref target="https://ta.wikipedia.org/wiki/முதற்_பக்கம்#cite_note-25">[25]</ref> ஆகியவை கிடைக்கின்றன.</p>
ஹாட்ஜ்கின் லிம்போமா
<p>ஹாட்ஜ்கின் லிம்போமா லிம்போமாக்களில் சுமார் 10-15% ஆகும்.<ref target="https://ta.wikipedia.org/wiki/முதற்_பக்கம்#cite_note-26">[26]</ref> இது அதன் நோய் பரவல் கணிப்பு மற்றும் பல <ref target="https://ta.wikipedia.org/wiki/நோயியல்">நோயியல்</ref> பண்புகளில் லிம்போமாவின் பிற வடிவங்களிலிருந்து வேறுபடுகிறது. ஒரு ஹாட்ஜ்கின் லிம்போமா ரீட்-ஸ்டென்பெர்க் செல் எனப்படும் ஒரு வகை செல்லின் இருப்பின் மூலம் குறிக்கப்படுகிறது.<ref target="https://ta.wikipedia.org/wiki/முதற்_பக்கம்#cite_note-27">[27]</ref><ref target="https://ta.wikipedia.org/wiki/முதற்_பக்கம்#cite_note-28">[28]</ref></p>
ஹாட்ஜ்கின் அல்லாத லிம்போமாக்கள்
<p>ஹாட்ஜ்கின் லிம்போமாவைத் தவிர உள்ள பிற அனைத்து லிம்போமாக்களும் ஹாட்ஜ்கின் அல்லாத லிம்போமாக்கள் என வரையறுக்கப்பட்டுள்ளன. சுமார் 90% லிம்போமாக்கள் ஹாட்ஜ்கின் அல்லாத லிம்போமாக்களாகும்.<ref target="https://ta.wikipedia.org/wiki/முதற்_பக்கம்#cite_note-29">[29]</ref> ஹாட்ஜ்கின் லிம்போமாவை விடப் பரவலாக உள்ள இவை காரணங்கள், தொடர்புடைய செல்களின் வகைகள் மற்றும் நோய்த் தாக்கக் கணிப்பு ஆகியவற்றைப் பொறுத்து மாறுபடுகின்றன. ஹாட்ஜ்கின் அல்லாத லிம்போமாக்களை உடைய நோயாளிகளின் எண்ணிக்கை வயதுக்கேற்ப அதிகரிக்கிறது. இது மேலும் பல துணை வகைகளாக பிரிக்கப்பட்டுள்ளது.</p>
எப்ஸ்டீன்-பார் வைரஸ் தொடர்புடைய நிணநீர் பெருக்கக்குறைபாடுகள்
<p>எப்ஸ்டீன்-பார் வைரஸ்-தொடர்புடைய நிணநீர் பெருக்கக்குறைபாடுகள் எனப்படுபவை <ref target="https://ta.wikipedia.org/wiki/நிணநீர்க்_குழியம்">நிணநீர்க் குழியம்</ref>, அதாவது <ref target="https://ta.wikipedia.org/wiki/பி_உயிரணு">பி உயிரணு</ref>, <ref target="https://ta.wikipedia.org/wiki/டி_உயிரணு">டி உயிரணு</ref>, என்.கே செல்கள் மற்றும் திசுச்செல்-சிற்றிழையணுக்கள் ஆகிய உயிரணு வகைகளில் ஒன்று அல்லது அதற்கு மேற்பட்டவை எப்ஸ்டீன்-பார் வைரஸ் (ஈபிவி) நோயால் பாதிக்கப்பட்டுள்ளவற்றின் தீங்கற்ற, முன்-வீரியம் மற்றும் வீரியம் மிக்க நோய்களின் ஒரு குழு ஆகும்,  இந்த நோய்களின் வளர்ச்சிக்கோ அல்லது முற்றுதலுக்கோ வைரஸ் காரணமாக இருக்கலாம். </p>
உலக சுகாதார அமைப்பு வகைப்பாடு
<p>திருத்தப்பட்ட ஐரோப்பிய-அமெரிக்க லிம்போமா வகைப்பாட்டுக்குள் அமைக்கப்பட்ட அடித்தளங்களை அடிப்படையாகக் கொண்ட <ref target="https://ta.wikipedia.org/wiki/உலக_சுகாதார_அமைப்பு">உலக சுகாதார அமைப்பு</ref> வகைப்பாடு, 2001 இல் வெளியிடப்பட்டது; 2008 இல் புதுப்பிக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-Jaffe_2011_1-30">[30]</ref><ref target="https://ta.wikipedia.org/wiki/முதற்_பக்கம்#cite_note-Swerdlow2008-31">[31]</ref> இந்த அமைப்பு லிம்போமாக்களை செல் வகை (அதாவது கட்டியை மிகவும் ஒத்திருக்கும் சாதாரண செல் வகை) மற்றும் <ref target="https://ta.wikipedia.org/wiki/தோற்றவமைப்பு">தோற்றவமைப்பு</ref>, <ref target="https://ta.wikipedia.org/wiki/மூலக்கூறு">மூலக்கூறு</ref> அல்லது குழியப்பிறப்புக்குரிய பண்புகளுக்கேற்ப வரையறுக்கிறது. ஹாட்ஜ்கின் லிம்போமா உலக சுகாதார அமைப்பு மற்றும் அதற்கு முந்தைய வகைப்பாடுகளுக்குள் தனித்தனியாகக் கருதப்படுகிறது, இருப்பினும் இது முதிர்ச்சியடைந்த பி செல் பரம்பரையின் அசாதாரணமான, லிம்போசைட்டுகளின் கட்டியாக அங்கீகரிக்கப்பட்டுள்ளது.</p>
<p>லிம்போமாவின் பல வடிவங்களில், சில மந்தமானவை (எ.கா. சிறிய லிம்போசைடிக் லிம்போமா) என வகைப்படுத்தப்படுகின்றன, சிகிச்சையின்றியும் நோயாளி நீண்ட ஆயுளுடன் இருக்க ஒத்துப்போகின்றன, மற்ற வடிவங்கள் கடுமையானவை (எ.கா. புர்கிட்டின் லிம்போமா), வெகுவிரைவான உடல்நலக்குறைவு மற்றும் இறப்பை ஏற்படுத்துகின்றன. இருப்பினும், கடுமையான லிம்போமாக்களில் பெரும்பாலானவை சிகிச்சைக்கு நன்கு இசைந்து குணமாகக்கூடியவை. எனவே, ஒரு <ref target="https://ta.wikipedia.org/wiki/நோயியல்">நோயியல்</ref> நிபுணரால் (பொதுவாக ஒரு குருதிநோயியலர்) உடல் திசு ஆய்வு செய்த பின்னர் நிறுவப்படும் சரியான நோயறிதல் மற்றும் வகைப்பாட்டைப் பொறுத்த நோய்பரவல் கணிப்பு மிகவும் இன்றயமையாததாகிறது.<ref target="https://ta.wikipedia.org/wiki/முதற்_பக்கம்#cite_note-32">[32]</ref></p>
<p>லிம்போமா துணை வகைகள் (WHO 2008)</p>
<list type="unordered"><item>முதிர்ந்த <ref target="https://ta.wikipedia.org/wiki/பி_உயிரணு">பி உயிரணு</ref> உடற்கட்டிகள்</item>
<item>முதிர்ந்த <ref target="https://ta.wikipedia.org/wiki/டி_உயிரணு">டி உயிரணு</ref> மற்றும் இயற்கை கொலை உயிரணு (என்.கே) உடற்கட்டிகள்</item>
<item>முன்னோடி வடிநீரகிய உடற்கட்டிகள்</item>
<item>ஹாட்ஜ்கின் லிம்போமா</item>
<item>நோயெதிர்ப்பு குறைபாடு-தொடர்புடைய நிணநீர் பெருக்கக்குறைபாடுகள்</item></list>
<p>ஈபிவி-பாசிட்டிவ் ஹாட்ஜ்கின் லிம்போமாக்களைத் தவிர, உலக சுகாதார அமைப்பு (2016) இந்த நோய்களின் குழுவில் ஈபிவி நோய்த்தொற்றுடன் தொடர்புடைய போது பின்வரும் லிம்போமாக்களையும் உள்ளடக்குகிறது: </p>
<list type="unordered"><item>புர்கிட் லிம்போமா</item>
<item>பிற வகைகளில் குறிப்பிடப்படாத பெரிய பி செல் லிம்போமா</item>
<item>நாள்பட்ட அழற்சியுடன் தொடர்புடைய பரவலான பெரிய பி செல் லிம்போமா</item>
<item>ஃபைப்ரின்-தொடர்புடைய பரவலான பெரிய செல் லிம்போமா</item>
<item>முதன்மை வெளியேற்ற லிம்போமா</item>
<item>ஊனீர்கரு உயிரணு லிம்போமா</item>
<item>வெளிக்கணு நாசி வகைஎன்.கே / டி செல் லிம்போமா</item>
<item>பிற வகைகளில் குறிப்பிடப்படாத புற டி செல் லிம்போமா</item>
<item>குருதிக்குழாய்சார் நோயெதிர்ப்புக்கரு டி செல் லிம்போமா</item>
<item>நுண்குமிழ் டி செல் லிம்போமா; மற்றும்</item>
<item>குழந்தை பருவ உள்பரவிய தொகுப்பு டி செல் லிம்போமா.<ref target="https://ta.wikipedia.org/wiki/முதற்_பக்கம்#cite_note-pmid29885408-33">[33]</ref></item></list>
புற்று நோய் நிலை
<figure><caption>லிம்போமா பரவுகின்ற பொதுவான தளங்களைக் காட்டும் வரைபடம்</caption></figure>
<p>ஒரு புற்றுநோயின் நிலை அதன் நோய்பரவல் கணிப்பு மற்றும் சிகிச்சையை பாதிப்பதால் நிலை வரையறுக்கப்படுகிறது. ஒரு நோயறிதலுக்குப் பிறகு மற்றும் சிகிச்சைக்கு முன், ஒரு புற்றுநோயின் நிலை வரையறுக்கப்படுகிறது. இது புற்றுநோய் பரவியுள்ளதா இல்லையா என்பதையும் பரவியிருந்தால் குறிப்பிட்ட பகுதியில் மட்டுமா அல்லது தொலைதூர தளங்களிலா என்பதையும் தீர்மானிப்பதைக் குறிக்கிறது. I (கட்டுப்படுத்தப்பட்ட நிலை) மற்றும் IV (பரவிய நிலை) ஆகியவற்றுக்கு இடையேயான நிலையாக புற்று நோயின் நிலை தெரிவிக்கப்படுகிறது. </p>
<p>ஆன் ஆர்பர் புற்றுநிலை அமைப்பு வழக்கமாக எச்.எல் மற்றும் என்.எச்.எல் இரண்டையும் நிலையளக்கப் பயன்படுத்தப்படுகிறது. இந்த நிலை அமைப்பில், </p>
<list type="unordered"><item>I ஒரு நிணநீர் கணு குழுவில் உள்ள ஒரு குறிப்பிட்ட பகுதியில் மட்டுமுள்ள நோயைக் குறிக்கிறது,</item>
<item>II இரண்டு அல்லது அதற்கு மேற்பட்ட நிணநீர் குழுக்களில் லிம்போமாவின் இருப்பைக் குறிக்கிறது,</item>
<item>III <ref target="https://ta.wikipedia.org/wiki/பிரிமென்றகடு">பிரிமென்றகடுளின்</ref> இருபுறமும் நிணநீர் குழுக்களுக்கு லிம்போமாவின் பரவலைக் குறிக்கிறது, மற்றும்</item>
<item>IV நிணநீர் மண்டலத்திற்கு வெளியேயுள்ள திசுக்களுக்கு பரவுவதைக் குறிக்கிறது.</item></list>
<p>வெவ்வேறு பின்னொட்டுகள் வெவ்வேறு உறுப்புகளின் தாக்கத்தைக் குறிக்கின்றன, எடுத்துக்காட்டாக மண்ணீரலுக்கு எஸ் மற்றும் கல்லீரலுக்கு எச். கூடுதல்-நிணநீர் ஈடுபாடு E என்ற எழுத்துடன் வெளிப்படுத்தப்படுகிறது. கூடுதலாக, பி அறிகுறிகளின் இருப்பு அல்லது அவை இல்லாதது முறையே B மற்றும் A உடன் வெளிப்படுத்தப்படுகிறது. பி அறிகுறிகள் மூன்று அறிகுறிகளில் ஒன்றின் இருப்பு என வரையறுக்கப்படுகின்றன: கடந்த 6 மாதங்களில் 10% உடல் எடையின் திட்டமிடா எடை குறைவு, இரவு வியர்வை மற்றும் 38 °C அல்லது அதற்கு மேற்பட்ட காய்ச்சல்.<ref target="https://ta.wikipedia.org/wiki/முதற்_பக்கம்#cite_note-34">[34]</ref></p>
<p><ref target="https://ta.wikipedia.org/wiki/வரியோட்டவழிக்_கணித்த_குறுக்குவெட்டு_வரைவி">சி.டி ஸ்கேன்</ref> அல்லது <ref target="https://ta.wikipedia.org/wiki/பாசிட்ரான்_உமிழ்பு_தளகதிர்படயியல்">பி.இ.டி ஸ்கேன்</ref> முறைகள் புற்றுநோயின் நிலையறியப் பயன்படுத்தப்படுகின்றன. எடுத்துக்காட்டாக ஹாட்ஜ்கின்ஸ் லிம்போமா <ref target="https://ta.wikipedia.org/wiki/எலும்பு_மச்சை">எலும்பு மஜ்ஜை</ref> திசு ஆய்வையே வேண்டாமென செய்யக்கூடிய வகையில் எஃப்.டி.ஜி தீவிர லிம்போமாக்களுக்கு புற்றுநோயின் நிலையறி கருவியாக பி.இ.டி ஸ்கேன் பரிந்துரைக்கப்படுகிறது. பிற லிம்போமாக்களுக்கு சி.டி ஸ்கேன் நிலையறி கருவியாக பரிந்துரைக்கப்படுகிறது.<ref target="https://ta.wikipedia.org/wiki/முதற்_பக்கம்#cite_note-35">[35]</ref> வயது மற்றும் மோசமான செயல்திறன் நிலை ஆகியவை மோசமான நோய் பரவல் கணிப்பு காரணிகளாக நிறுவப்பட்டுள்ளன.<ref target="https://ta.wikipedia.org/wiki/முதற்_பக்கம்#cite_note-36">[36]</ref></p>
சிகிச்சை மற்றும் நோய்பரவல் கணிப்பு
<p>நோய்பரவல் கணிப்புகள் மற்றும் சிகிச்சைகள் எச்.எல் மற்றும் என்.எச்.எல் இன் அனைத்து வெவ்வேறு வடிவங்களுக்கும் இடையில் வேறுபடுகின்றன,<ref target="https://ta.wikipedia.org/wiki/முதற்_பக்கம்#cite_note-pmid20017283-37">[37]</ref> மேலும் கட்டியின் நிலையைப் பொறுத்தது, இது ஒரு புற்றுநோய் எவ்வளவு விரைவாகப் படியெடுக்கிறது என்பதைக் குறிக்கிறது. முரண்பாடாக, உயர்நிலை லிம்போமாக்கள் எடுத்துக்காட்டாக சில நாட்களில் இரட்டிப்பாகும் உயர்நிலைக் கட்டியான புர்கிட் லிம்போமா, சிறந்த நோய் பரவல் கணிப்புகளைக் கொண்டுள்ளன; மிக எளிதில் சிகிச்சையளிக்கப்படுகின்றன. நவீன சிகிச்சையுடன் ஆரம்ப கட்டங்களில் கண்டறியப்பட்டால் லிம்போமாக்கள் குணப்படுத்தப்படலாம்.</p>
சிகிச்சை
<p>சிகிச்சை, பின்வருவனவற்றில் ஒன்று அல்லது அதற்கு மேற்பட்டவையாக இருக்கலாம்: <ref target="https://ta.wikipedia.org/wiki/வேதிச்சிகிச்சை">கீமோதெரபி</ref>, <ref target="https://ta.wikipedia.org/wiki/கதிர்_மருத்துவம்">கதிர்வீச்சு சிகிச்சை</ref>, இலக்கு சிகிச்சை மற்றும் <ref target="https://ta.wikipedia.org/wiki/அறுவை_சிகிச்சை">அறுவை சிகிச்சை</ref>. சில ஹாட்ஜ்கின் அல்லாத லிம்போமாக்களில், லிம்போமா செல்கள் உற்பத்தி செய்யும் புரதத்தின் அதிக அளவால் இரத்தம் மிகவும் அடர்த்தியாவதால், புரதத்தை அகற்ற ஊன்நீர் நீக்கம் செய்யப்படுகிறது. சில வகைகளுக்கு கவனமாக காத்திருத்தல் முறை பொருத்தமானதாக இருக்கலாம். இதன் விளைவு துணை வகையைப் பொறுத்தது, அவற்றுள் சில குணப்படுத்தக்கூடியவை பிற சிகிச்சை முறைகளில்  பெரும்பாலானவை அதிகபட்சமாக உயிர்வாழ்வதை சிலகாலம் நீடிக்கக்கூடியவை. </p>
தாழ்நிலை
<p>பல தாழ்நிலை லிம்போமாக்கள் பல ஆண்டுகளாக மந்தமாக இருக்கும். அறிகுறியேதும் தென்படாதிருப்பின் நோயாளிக்குச் சிகிச்சை பெரும்பாலும் தவிர்க்கப்படுகிறது. நுண்குமிழ் லிம்போமா போன்ற லிம்போமாவின் இந்த வடிவங்களில், விழிப்புடன் காத்திருப்பது பெரும்பாலும் ஆரம்ப நடவடிக்கையாகும். சிகிச்சையின் நற்பலன்களை விட தீங்குகள் மற்றும் அபாயங்கள் அதிகமாக இருப்பதால் இது மேற்கொள்ளப்படுகிறது.<ref target="https://ta.wikipedia.org/wiki/முதற்_பக்கம்#cite_note-pmid18467294-38">[38]</ref> தாழ்நிலை லிம்போமா அறிகுறியாக மாறினால், கதிரியக்க சிகிச்சை அல்லது கீமோதெரபி தேர்வுசெய்யப்படுகின்றன; அவை லிம்போமாவை குணப்படுத்துவதில்லை என்றாலும், அவை அறிகுறிகளைப் போக்கலாம், குறிப்பாக வலிமிகுந்த நிணநீர்க்குழாய். இந்த வகையான லிம்போமா உள்ளவர்கள் இயல்பான ஆயுட்காலம் வரை வாழ முடியும், ஆனால் நோய் குணப்படுத்த முடியாதது. சில மையங்கள் காத்திருப்பு மற்றும் கண்காணிப்பு அணுகுமுறையை விட நுண்குமிழ் லிம்போமா சிகிச்சையில் ஒற்றை முகவர் ரிட்டுக்ஸிமாப் பயன்படுத்த பரிந்துரைக்கின்றன. கண்காணித்துக் கவலைகொள் என்ற மனநிலைக்கு இட்டுச்செல்வதால் இது சிலருக்கு குறிப்பிடத்தக்க மன உளைச்சலுக்கும் பதட்டத்திற்கும் வழிவகுக்கிறது. எனவே விழிப்புடன் காத்திருப்பது அனைவருக்கும் ஏற்றவொரு நல்ல உத்தி அல்ல.<ref target="https://ta.wikipedia.org/wiki/முதற்_பக்கம்#cite_note-39">[39]</ref></p>
உயர்நிலை
<p>வேறு சில, மிகவும் வீரியமிக்க, லிம்போமா வகைகளுக்கான சிகிச்சைகள் பெரும்பாலான வேளைகளில் நோயைக் குணப்படுத்தக்கூடும், ஆனால் சிகிச்சைக்கு மோசமான இசைவைக் கொண்டவர்களுக்கு நோய் பரவல் கணிப்பு மோசமானது.<ref target="https://ta.wikipedia.org/wiki/முதற்_பக்கம்#cite_note-pmid20008238-40">[40]</ref> இந்த வகையான லிம்போமாவிற்கான சிகிச்சையானது பொதுவாக CHOP அல்லது R-CHOP விதிமுறை உட்பட கடுமையான கீமோதெரபியைக் கொண்டுள்ளது. முதல் வரிசை கீமோதெரபி மூலம் ஏராளமானோர் குணப்படுத்தப்படுகிறார்கள். முதல் இரண்டு ஆண்டுகளில் பெரும்பாலான நோய்மறுவருகைகள் நிகழ்கின்றன, அதன்பிறகு மறுவருகை ஆபத்து கணிசமாகக் குறைகிறது.<ref target="https://ta.wikipedia.org/wiki/முதற்_பக்கம்#cite_note-41">[41]</ref> நோய்மறுவருகையாகும் நபர்களுக்கு, உயர்-அளவிலான கீமோதெரபியைத் தொடர்ந்த தன்னியக்க ஸ்டெம் செல் மாற்று அறுவை சிகிச்சை என்பது நிரூபிக்கப்பட்ட அணுகுமுறையாகும்.<ref target="https://ta.wikipedia.org/wiki/முதற்_பக்கம்#cite_note-42">[42]</ref></p>
<p>ஹாட்ஜ்கின் லிம்போமா பரவாதிருக்கும் நிலையில் பொதுவாக கதிரியக்க சிகிச்சையால் மட்டுமே சிகிச்சையளிக்கப்படுகிறது.<ref target="https://ta.wikipedia.org/wiki/முதற்_பக்கம்#cite_note-pmid19883306-43">[43]</ref> மேம்பட்ட ஹாட்ஜ்கின் லிம்போமாவுக்கு ஊடுருவிச்செல்லும் கீமோதெரபி தேவைப்படுகிறது, சில நேரங்களில் கதிரியக்க சிகிச்சையுடன் இணைத்தளிக்கப்படுகிறது.<ref target="https://ta.wikipedia.org/wiki/முதற்_பக்கம்#cite_note-pmid20008235-44">[44]</ref> பயன்படுத்தப்படும் கீமோதெரபியில் அமெரிக்காவில் பொதுவாகப் பயன்படுத்தப்படும் ஏபிவிடி ABVD முறையாகும். ஹாட்ஜ்கின் லிம்போமாவை மேலாண்மை செய்யப் பயன்படுத்தப்படும் பிற முறைகள் BEACOPP மற்றும் ஸ்டான்போர்ட் V ஆகியவை அடங்கும். ABVD அல்லது BEACOPP ஐப் பயன்படுத்துவதில் கணிசமான சர்ச்சை உள்ளது. சுருக்கமாக, இரண்டு விதிமுறைகளும் பயனுள்ளதாக இருக்கும், ஆனால் BEACOPP அதிக நச்சுத்தன்மையுடன் தொடர்புடையது. ஊக்கமளிக்கும் விதமாக, ஏபிவிடிக்குப் பிறகு நோய்மறுவருகை எடுக்கும் கணிசமான எண்ணிக்கையிலானவர்களை <ref target="https://ta.wikipedia.org/wiki/குருத்தணு">குருத்தணு</ref> மாற்று அறுவை சிகிச்சையால் காப்பாற்ற முடியும்.<ref target="https://ta.wikipedia.org/wiki/முதற்_பக்கம்#cite_note-45">[45]</ref></p>
நோய் தணிப்புப் பேணல்
<p>லிம்போமாவால் பாதிக்கப்பட்டவர்களுக்கு நோய் தீர்க்கும் சிகிச்சையின் ஒரு துணையாக பல தேசிய புற்றுநோய் சிகிச்சை வழிகாட்டுதல்களால் பல நோய்களுக்கான அறிகுறிகள், வலி மற்றும் மன அழுத்தத்தை மையமாகக் கொண்ட ஒரு சிறப்பு மருத்துவ பராமரிப்பு நோய் தணிப்புப் பேணல் பரிந்துரைக்கப்படுகிறது.<ref target="https://ta.wikipedia.org/wiki/முதற்_பக்கம்#cite_note-pmid17531914-46">[46]</ref><ref target="https://ta.wikipedia.org/wiki/முதற்_பக்கம்#cite_note-47">[47]</ref> லிம்போமாவின் நேரடி அறிகுறிகள் மற்றும் சிகிச்சையிலிருந்து எழும் பல தேவையற்ற பக்க விளைவுகள் ஆகிய இரண்டையும் தீர்க்க இது பயன்படுகிறது.<ref target="https://ta.wikipedia.org/wiki/முதற்_பக்கம்#cite_note-pmid20890138-48">[48]</ref><ref target="https://ta.wikipedia.org/wiki/முதற்_பக்கம்#cite_note-49">[49]</ref> குறிப்பாக லிம்போமா உருவான குழந்தைகளுக்கு நோய் தணிப்புப் பேணல் உதவியாக இருக்கும், மேலும் குழந்தைகள் மற்றும் அவர்களது குடும்பத்தினர் நோயின் உடல் மற்றும் உணர்ச்சி அறிகுறிகளைக் கையாள உதவுகிறது.<ref target="https://ta.wikipedia.org/wiki/முதற்_பக்கம்#cite_note-pmid20078405-50">[50]</ref><ref target="https://ta.wikipedia.org/wiki/முதற்_பக்கம்#cite_note-pmid23901834-51">[51]</ref><ref target="https://ta.wikipedia.org/wiki/முதற்_பக்கம்#cite_note-pmid22836818-52">[52]</ref> இந்த காரணங்களுக்காக, எலும்பு மஜ்ஜை மாற்று அறுவை சிகிச்சை தேவைப்படும் மக்களுக்கு நோய்த்தடுப்பு சிகிச்சை மிகவும் முக்கியமானது.<ref target="https://ta.wikipedia.org/wiki/முதற்_பக்கம்#cite_note-pmid19151797-53">[53]</ref><ref target="https://ta.wikipedia.org/wiki/முதற்_பக்கம்#cite_note-54">[54]</ref></p>


நோய்ப்பரவியல்
<figure><caption>2012 இல் ஒரு மில்லியன் நபர்களுக்கு லிம்போமாக்கள் மற்றும் பல மைலோமாவிலிருந்து இறப்புகள் 0-1314-1819-2223-2829-3435-4243-5758-8889-121122-184</caption></figure>
<p>உலகளவில், 2012 இல் 566,000 பேரில் லிம்போமாக்கள் உருவாகி 305,000 இறப்புகளை ஏற்படுத்தின. அவை அனைத்து புற்றுநோய்களிலும் 3-4% ஆகும், அவை ஒரு குழுவாக ஏழாவது பரவலான புற்றுநோயாகின்றன.<ref target="https://ta.wikipedia.org/wiki/முதற்_பக்கம்#cite_note-Rob2013-56">[56]</ref> குழந்தைகளில், அவை மூன்றாவது மிகவும் பரவலான புற்றுநோயாகும்.<ref target="https://ta.wikipedia.org/wiki/முதற்_பக்கம்#cite_note-57">[57]</ref> அவை <ref target="https://ta.wikipedia.org/wiki/வளர்ந்துவரும்_நாடுகள்">வளரும் நாடுகளை</ref> விட <ref target="https://ta.wikipedia.org/wiki/வளர்ந்த_நாடுகள்">வளர்ந்த நாடுகளில்</ref> அடிக்கடி நிகழ்கின்றன. வளர்ந்த நாடுகளில் லிம்போமா என்பது <ref target="https://ta.wikipedia.org/wiki/குருதியியல்_புற்றுநோய்கள்">குருதியியல் புற்றுநோய்களின்</ref> மிகவும் பொதுவான வடிவமாகும்.</p>
<p><ref target="https://ta.wikipedia.org/wiki/தேசிய_நல_கழகம்,_ஐக்கிய_அமெரிக்கா">அமெரிக்க நாட்டு நலக்கழகத்தின்படி</ref> லிம்போமாக்கள் அமெரிக்காவில் உள்ள அனைத்து புற்றுநோய்களிலும் 5.3% (எளிய அடித்தள உயிரணு மற்றும் செதிள் உயிரணு தோல் புற்றுநோய்களைத் தவிர) மற்றும் அனைத்து இரத்த புற்றுநோய்களிலும் 55.6% உள்ளன.<ref target="https://ta.wikipedia.org/wiki/முதற்_பக்கம்#cite_note-58">[58]</ref> முழு அமைப்பும் உடலின் நோயெதிர்ப்பு மண்டலத்தின் ஒரு பகுதியாக இருப்பதால், எச்.ஐ.வி தொற்று அல்லது சில மருந்துகள் அல்லது மருந்துகள் போன்ற காரணங்களால் பலம்குன்றிய நோயெதிர்ப்பு அமைப்பு உள்ளவர்களுக்கும் அதிக எண்ணிக்கையிலான லிம்போமா உள்ளன.<ref target="https://ta.wikipedia.org/wiki/முதற்_பக்கம்#cite_note-59">[59]</ref> அமெரிக்காவில் ஹாட்ஜ்கின் லிம்போமாவின் அனைத்து துணை வகைகளையும் சேர்த்து இந்த நோய் கொண்டவர்களின் ஐந்தாண்டு உயிர்வாழும் வீதம் 85% ஆகும்,<ref target="https://ta.wikipedia.org/wiki/முதற்_பக்கம்#cite_note-seer-4">[4]</ref> அதே சமயம் ஹாட்ஜ்கின் அல்லாத லிம்போமாக்களுக்கு 69% ஆகும்.<ref target="https://ta.wikipedia.org/wiki/முதற்_பக்கம்#cite_note-60">[60]</ref></p>
ஆராய்ச்சி
<p>லிம்போமா ஆராய்ச்சியின் இரண்டு வகைகள் மருத்துவ ஆராய்ச்சி மற்றும் அடிப்படை ஆராய்ச்சி. மருத்துவ ஆராய்ச்சி ஒரு புதிய மருந்தை மக்களில் பரிசோதிப்பது போன்ற வரையறுக்கப்பட்ட மற்றும் பொதுவாக உடனடியாக பொருந்தக்கூடிய வகையில் நோயை ஆராய்வதில் கவனம் செலுத்துகிறது. சிகிச்சையின் பயனுள்ள வழிமுறைகள், நோய்க்கு சிகிச்சையளிப்பதற்கான சிறந்த வழிகள், மக்களின் வாழ்க்கைத் தரத்தை மேம்படுத்துதல், அல்லது நிவாரணம் அல்லது குணப்படுத்திய பின் பொருத்தமான கவனிப்பு ஆகியவற்றில் ஆய்வுகள் கவனம் செலுத்தலாம். எந்த நேரத்திலும் நூற்றுக்கணக்கான <ref target="https://ta.wikipedia.org/wiki/மருந்தியக்கச்_சோதனை">மருத்துவ பரிசோதனைகள்</ref> திட்டமிடப்பட்டுள்ளன அல்லது நடத்தப்படுகின்றன.<ref target="https://ta.wikipedia.org/wiki/முதற்_பக்கம்#cite_note-61">[61]</ref></p>
<p>அடிப்படை அறிவியல் ஆராய்ச்சி நோயின் செயல்முறையை ஆய்வு செய்கிறது, அதாவது ஆய்வகத்தில் சந்தேகத்திற்கிடமான புற்றுநோய்பிறப்பியானது நலமான செல்களை லிம்போமா செல்களாக மாற்றவியலுமா அல்லது நோய் முற்றும்போது லிம்போமா செல்களுக்குள் <ref target="https://ta.wikipedia.org/wiki/டி._என்._ஏ.">டி. என். ஏ.</ref> எவ்வாறு மாறுகிறது என்பதைப் பார்ப்பது போன்றவை. அடிப்படை ஆராய்ச்சி ஆய்வுகளின் முடிவுகள் பொதுவாக நோயால் பாதிக்கப்பட்டவர்களுக்கு உடனடியாக பயனுள்ளதாக இருப்பதில்லை,<ref target="https://ta.wikipedia.org/wiki/முதற்_பக்கம்#cite_note-62">[62]</ref> எனினும் அவை லிம்போமா பற்றிய விஞ்ஞானிகளின் புரிதலை மேம்படுத்தி எதிர்கால, மிகவும் பயனுள்ள சிகிச்சைகளுக்கான அடித்தளத்தை உருவாக்க உதவுகின்றன.</p>
</text></body></html>