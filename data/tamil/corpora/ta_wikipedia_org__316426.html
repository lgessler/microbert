<html><body><text id="wikipedia_ta_wikipedia_org__316426.html" ns="0" revid="3224074" sourceurl="https://ta.wikipedia.org/wiki/%E0%AE%AE%E0%AE%B0%E0%AF%8D%E0%AE%B0%E0%AF%87_%E0%AE%B0%E0%AE%BE%E0%AE%9C%E0%AE%AE%E0%AF%8D" title="மர்ரே ராஜம்" type="wikipedia">மர்ரே ராஜம்<p><hi rend="bold">மர்ரே ராஜம்</hi> (<hi rend="italic">Murray S. Rajam</hi>, நவம்பர் 22, 1904 - மார்ச் 13. 1986) என்பவர் தமிழகத்தின் ஒரு தொழிலதிபர், பதிப்பாளர், கொடையாளர் ஆவார்.<ref target="https://ta.wikipedia.org/wiki/முதற்_பக்கம்#cite_note-Hindu12-1">[1]</ref></p>
வாழ்க்கைக் குறிப்பு
<p>மர்ரே சாக்கை ராஜம் 1904, நவம்பர், 22 அன்று <ref target="https://ta.wikipedia.org/wiki/திருத்துறைப்பூண்டி">திருத்துறைப்பூண்டியிலிருந்து</ref> ஆறு கல் தொலைவிலுள்ள துளசாபுரம் என வழங்கும் சாக்கை என்னும் ஊரில் கோபாலையங்கார், கோமளத்தம்மாள் ஆகியோருக்கு பிறந்தவர். கணக்குத் தணிக்கைக்கை படிப்பை முடித்த ராஜம், <ref target="https://ta.wikipedia.org/wiki/சென்னை">சென்னையில்</ref> ஆங்கிலேயர்களால் நடத்தப்பட்ட ஏல நிறுவனமான மர்ரே நிறுவனத்தில் பணிக்குச் சேர்ந்தார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> இந்திய விடுதலைக்குப்பிறகு ஆங்கிலேயர்கள் இந்தியாவை விட்டு வெளியேறியபோது இவர் தம் தமையனாருடன் சேர்ந்து இந்த நிறுவனத்தை ஏற்று நடத்தினார். பின்னாளில் மர்ரே ராஜம் என்று அவர் ஏற்று நடத்திய நிறுவனத்தின் பெயராலேயே அடையாளப்படுத்தப்பட்டார்.</p>
அறக்கட்டளை துவக்கம்
<p>ராஜம் தன்  முதுமைக் காலத்தில் மர்ரே நிறுவனத்தைத் தம் உறவினரிடம் ஒப்படைத்து, அவரிடமிருந்து பெற்றுவந்த பணத்தில் சில அறக்கட்டளைகள் நிறுவி, அறச்செயல்கள் செய்துவந்தார். கோயில்களுக்கும் நன்கொடைகள் பல வழங்கி வந்துள்ளார். இவ்வாறு அறச்செயல்கள் செய்து வந்த ராஜத்திற்கு 1940களில் <ref target="https://ta.wikipedia.org/wiki/பெ._நா._அப்புசாமி">பெ. நா. அப்புசாமி</ref> மூலமாகப் <ref target="https://ta.wikipedia.org/wiki/எஸ்._வையாபுரிப்பிள்ளை">எஸ். வையாபுரிப்பிள்ளையின்</ref> தொடர்பு கிடைத்தது. வையாபுரிப்பிளையின் ஆலோசனையினால் தமிழிலக்கியங்களை மலிவுப்பதிப்பில் வெளியிடும் நோக்கத்துடன்  ராஜம் வையாபுரிப்பிள்ளையை பதிப்பாசிரியராகக் கொண்டு பதிப்புப் பணிகளை தொடங்கினார். முதல் நூலாக, <ref target="https://ta.wikipedia.org/wiki/நாலாயிர_திவ்யப்_பிரபந்தம்">திவ்யபிரபந்தத்தின்</ref> முதலாயிரம் சந்தி பிரிக்கப்பட்டு 1955 இல் வெளியானது. எஸ். ராஜம், நெ 5, தம்புச்செட்டித் தெரு, சென்னை-01 என்ற முகவரியில் இருந்து பதிப்பகம் செயல்படத்தொடங்கியது.
வையாபுரிப்பிள்ளை, பெ. நா. அப்புசாமி, மு. சண்முகம் பிள்ளை, வி. மு. சுப்பிரமணிய ஐயர், <ref target="https://ta.wikipedia.org/wiki/பி._ஸ்ரீ_ஆச்சார்யா">பி. ஸ்ரீ ஆச்சார்யா</ref>, <ref target="https://ta.wikipedia.org/wiki/கி._வா._ஜகந்நாதன்">கி. வா. ஜகந்நாதன்</ref>, <ref target="https://ta.wikipedia.org/wiki/தெ._பொ._மீனாட்சிசுந்தரம்">தெ. பொ. மீனாட்சிசுந்தரம்</ref>, <ref target="https://ta.wikipedia.org/wiki/ரா.பி._சேதுப்பிள்ளை">ரா.பி. சேதுப்பிள்ளை</ref> முதலான தமிழறிஞர்களை உள்ளடக்கிய ஆசிரியர் குழுவைக் கொண்டு சாந்தி சாதனாவால் பழந்தமிழ் இலக்கியங்கள், இலக்கணங்கள் என்று 40 க்கும் மேற்பட்ட புத்தகங்களைத் தரமான அச்சில் மலிவு விலையில் வெளியிடப்பட்டன. குறிப்பாக இவர்கள் வெளியிட்ட பேரகராதிகளான வரலாற்று முறைத் தமிழ் இலக்கியப் பேரகராதி , தமிழ் கல்வெட்டுச் சொல்லகராதி ஆகியன குறிப்பிடத்தக்கன.</p>
<p>1960 இல் இலக்கிய வெளியீட்டிற்காக <ref target="https://ta.wikipedia.org/wiki/சாந்தி_சாதனா_பதிப்பகம்">சாந்தி சாதனா</ref> என்ற அறக்கட்டளை, ஏழை மக்கள் இறுதிக்கடனுக்கு உதவ வகைசெய்யும் வகையில் <hi rend="bold">கிரியா சாதனா</hi> அறக்கட்டளை, குழந்தைகள் படிப்பு, மேம்பாட்டிற்காக <hi rend="bold">சேவா சாதனா</hi> என அறக்கட்டளைகளை ராஜம் ஏற்படுத்தினார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
மறைவு
<p>அறச்செயல்களை செய்வதையே பெரும் தொண்டாகக் கருதி வாழ்ந்து வந்த சாக்கை ராஜம் 13.03.1986 இல் காலமானார்.</p>
</text></body></html>