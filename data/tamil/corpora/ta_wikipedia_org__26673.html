<html><body><text id="wikipedia_ta_wikipedia_org__26673.html" ns="0" revid="3237153" sourceurl="https://ta.wikipedia.org/wiki/%E0%AE%92%E0%AE%95%E0%AF%87%E0%AE%A9%E0%AE%95%E0%AF%8D%E0%AE%95%E0%AE%B2%E0%AF%8D_%E0%AE%85%E0%AE%B0%E0%AF%81%E0%AE%B5%E0%AE%BF" title="ஒகேனக்கல் அருவி" type="wikipedia">ஒகேனக்கல் அருவி
<p><hi rend="bold">ஒகேனக்கல் அருவி</hi>, (<hi rend="italic">Hogenakal Falls</hi>) <ref target="https://ta.wikipedia.org/wiki/இந்தியா">இந்தியாவின்</ref> <ref target="https://ta.wikipedia.org/wiki/தமிழ்நாடு">தமிழ்நாடு</ref> மாநிலத்தில் <ref target="https://ta.wikipedia.org/wiki/காவிரி_ஆறு">காவிரி ஆற்றில்</ref> அமைந்துள்ளது. இது <ref target="https://ta.wikipedia.org/wiki/தருமபுரி">தருமபுரியில்</ref> இருந்து 46 <ref target="https://ta.wikipedia.org/wiki/கிலோ_மீட்டர்">கி.மீ</ref> தொலைவிலும், <ref target="https://ta.wikipedia.org/wiki/பெங்களூர்">பெங்களூரில்</ref> இருந்து 180 (வழி NH7) கி.மீ தொலைவிலும் அமைந்துள்ளது.</p>
<p>ஒகேனக்கல்லில் உள்ளது ஒற்றை அருவி அல்ல, பல அருவிகளின் தொகுப்பாகும்.  'உகுநீர்க்கல்' என்ற தமிழ்ச் சொல்லே மருவி 'ஒகேனக்கல்' என்றானது.<hi rend="italic">ஹொகேனேகல்</hi> என்ற <ref target="https://ta.wikipedia.org/wiki/கன்னடம்">கன்னட</ref> சொல்லுக்கு புகையும் கல்பாறை என்று பொருள் என்பர்.</p>
பெயர் வரலாறு
தலைநீர்
<p><hi rend="bold">தலைநீர்</hi> என்பது இந்த நீர்வீழ்ச்சியைக் குறிக்கும் சங்ககால வழக்கு. இதனைச் சூழ்ந்திருந்த நாடு <hi rend="bold">தலைநீர் நாடு</hi> எனப்பட்டது. தகடூர் என்னும் தருமபுரியைத் தலைநகராகக் கொண்டு ஆண்ட <ref target="https://ta.wikipedia.org/wiki/அதியமான்_நெடுமான்_அஞ்சி">அதியமான் நெடுமான் அஞ்சி</ref> இதன் சங்ககால அரசன்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
உகுநீர்க்கல்
<p>ஒகேனக்கலின் பழைய பெயர் <hi rend="bold">உகுநீர்க்கல்</hi> என்பதாகும். 1940ஆம் ஆண்டுவாக்கில் கூட  தாழ்த்தப்பட்ட மக்களால் நடத்தப்பட்ட <hi rend="bold">சேமன் சண்டை</hi> என்னும் தெருக்கூத்தில் கட்டியங்காரனாகிய கோமாளி, <hi rend="italic">நான் கங்கையாடப் போரேன். அட, நான் குமரியாடப் போரேன்</hi> எனப் பாடும் சாமியாரைப் பார்த்து ஏன் பக்கத்திலிருக்கும் உகுநீர்கல்லுக்குப் போகக்கூடாதா என நகையாடுவான் என்பர். 1969ஆம் ஆண்டு சென்னை தம்பு செட்டி தெருவிலிருந்த புது இலக்கியப் பதிப்பகம் வெளியிட்ட <hi rend="bold">குளிர் காவிரி</hi> என்னும் கவிதை நூல் இவ்வருவியை 100 பாடல்களில் வருணிக்கிறது. இதன் ஒன்பதாம் தலைப்பு <hi rend="bold">உகுநீர்க்கல் உயிர்காவிரி எனத் தரப்பட்டுள்ளது. </hi></p>
<p>உகுநீர்க்கல் உயிர்காவேரி
மிகுதானியம் தகவாய்வினை
பகுத்துண்பவர் எவராயினும்
மிகுநீர் அருள் மகவாய்க்கொள் கொளினே
உயிராய்ப் போற்றுவர் உயர்பண் பாடுவர்
தூயர்நீர் தெய்வத் தாய்நீ எனவே</p>
<p>என்பது இத்தலைப்பிலுள்ள முதற்பாடல். உகுநீர்க்கல் என்பதே ஒகேனக்கல் எனத்திரிந்து விட்டது. <ref target="https://ta.wikipedia.org/wiki/திப்பு_சுல்தான்">திப்பு சுல்தான்</ref> காலம் முடிய வரிவாங்கும் அதிகாரிகள் கன்னடம் பேசுபவர்களாக இருந்த காரணத்தால் தருமபுரி மாவட்டத்து ஊர்ப் பெயர்கள், மலைப்பெயர்கள், ஆறுகளின் பெயர்கள் ஆகியவற்றைக் கன்னடப் பெயர்களாக வருவாய்த்துறைப் பதிவேட்டில் பதிவு செய்தனர். அதை அப்படியே ஆங்கிலேயர் காலத்திலும் பின்பற்றினர். அது இப்போதுவரை தொடர்கிறது. <ref target="https://ta.wikipedia.org/wiki/முதற்_பக்கம்#cite_note-2">[2]</ref>
<ref target="https://ta.wikipedia.org/wiki/பரிசல்">பரிசல்</ref> மூலம் சுற்றுலாப் பயணிகளை அருவிகளுக்கு அருகே அழைத்துச்செல்வார்கள். <ref target="https://ta.wikipedia.org/wiki/எண்ணெய்">எண்ணெய்க்</ref> குளியல் இங்கு பிரபலம்.</p>
<figure><caption>ஒகேனக்கல்</caption></figure>
பரிசல்
<list type="unordered">
<item>பரிசல் துறையில் பரிசல் ஓட்டிகள்</item>
</list>
ஒகேனக்கல் காட்சிக்கூடம்
<list type="unordered">
<item>உணவருந்தும் கூடம்</item>
<item>ஆற்றோரக்கடை</item>
<item>சாலையோரக்கடை</item>
</list>
இவற்றையும் பார்க்கவும்
<list type="unordered"><item><ref target="https://ta.wikipedia.org/wiki/இந்திய_அருவிகளின்_பட்டியல்">இந்திய அருவிகளின் பட்டியல்</ref></item>
<item><ref target="https://ta.wikipedia.org/wiki/ஒகேனக்கல்_கூட்டு_குடிநீர்த்_திட்டம்">ஒகேனக்கல் கூட்டு குடிநீர்த் திட்டம்</ref></item></list>
மேற்கோள்கள்
<list type="unordered"><item> <ref target="https://web.archive.org/web/20080112164741/http://dharmapuri.nic.in/tourist.htm">பரணிடப்பட்டது</ref> 2008-01-12 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref> தர்மபுரி மாவட்ட சுற்றுலா தளம்</item>
<item><ref target="http://www.cauvery.com/hogenakal.html">http://www.cauvery.com/hogenakal.html</ref></item></list>
</text></body></html>