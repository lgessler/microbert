<html><body><text id="wikipedia_ta_wikipedia_org__478914.html" ns="0" revid="3335572" sourceurl="https://ta.wikipedia.org/wiki/%E0%AE%95%E0%AE%BE%E0%AE%99%E0%AF%8D%E0%AE%95%E0%AE%BF%E0%AE%B0%E0%AE%9A%E0%AF%81_%E0%AE%9A%E0%AE%A9%E0%AE%A8%E0%AE%BE%E0%AE%AF%E0%AE%95%E0%AE%AA%E0%AF%8D_%E0%AE%AA%E0%AF%87%E0%AE%B0%E0%AE%B5%E0%AF%88" title="காங்கிரசு சனநாயகப் பேரவை" type="wikipedia">காங்கிரசு சனநாயகப் பேரவை
<p><hi rend="bold">காங்கிரசு சனநாயகப் பேரவை</hi> (<hi rend="italic">Congress Jananayaka Peravai</hi>, <ref target="https://ta.wikipedia.org/wiki/ஆங்கிலம்">ஆங்கிலம்</ref>:<hi rend="italic">Congress Democratic Front</hi>) <ref target="https://ta.wikipedia.org/wiki/இந்தியா">இந்தியாவின்</ref>, <ref target="https://ta.wikipedia.org/wiki/தமிழகம்">தமிழ்நாட்டில்</ref> செயல்பட்ட ஒரு அரசியல் கட்சியாகும். இக்கட்சியை <ref target="https://ta.wikipedia.org/wiki/ப._சிதம்பரம்">ப. சிதம்பரம்</ref> 2001 ஆம் ஆண்டு நிறுவினார். <ref target="https://ta.wikipedia.org/wiki/தமிழ்நாடு_சட்டமன்றத்_தேர்தல்,_1996">1996</ref> ஆம் ஆண்டு நடந்த சட்டமன்றத் தேர்தலில், <ref target="https://ta.wikipedia.org/wiki/அதிமுக">அதிமுக</ref> - <ref target="https://ta.wikipedia.org/wiki/இந்திய_தேசிய_காங்கிரசு">காங்கிரசு</ref> கூட்டணியை எதிர்த்து, தமிழ்நாடு மாநில காங்கிரசு தலைவர்களான <ref target="https://ta.wikipedia.org/wiki/ஜி._கே._மூப்பனார்">ஜி. கே. மூப்பனார்</ref> அவரது நண்பர் <ref target="https://ta.wikipedia.org/wiki/ப._சிதம்பரம்">ப. சிதம்பரம்</ref> ஆகியோர் இணைந்து <ref target="https://ta.wikipedia.org/wiki/தமிழ்_மாநில_காங்கிரசு">தமிழ் மாநில காங்கிரசு</ref> என்ற கட்சியை உருவாக்கினார்கள். பின்பு அவ்வாண்டு நடந்த தமிழக சட்டமன்ற தேர்தலில் <ref target="https://ta.wikipedia.org/wiki/திமுக">திமுகவுடன்</ref> <ref target="https://ta.wikipedia.org/wiki/தமாகா">தமாகா</ref> கூட்டணி ஆதரவுடன் பெரும்பாலான இடங்களில் வெற்றி பெற்றது. ஆனால் அடுத்து நடந்த <ref target="https://ta.wikipedia.org/wiki/தமிழ்நாடு_சட்டமன்றத்_தேர்தல்,_2001">2001</ref> ஆம் ஆண்டு சட்டமன்றத் தேர்தலில், <ref target="https://ta.wikipedia.org/wiki/தமிழ்_மாநில_காங்கிரசு">தமிழ் மாநில காங்கிரசு</ref> - <ref target="https://ta.wikipedia.org/wiki/அதிமுக">அதிமுகவுடன்</ref> கூட்டணி வைத்து கொண்டதால், அதிலிருந்து விலகிய முன்னாள் மத்திய நிதியமைச்சர் <ref target="https://ta.wikipedia.org/wiki/ப._சிதம்பரம்">ப. சிதம்பரம்</ref>, <hi rend="bold">காங்கிரசு சனநாயக பேரவை</hi> என்ற கட்சியை 2001 ஆம் ஆண்டு தொடங்கினார். பின் அவ்வாண்டு நடைபெற்ற சட்டமன்றத் தேர்தலில் எதிர்கட்சியான <ref target="https://ta.wikipedia.org/wiki/திமுக">திமுக</ref> அங்கம் வகித்திருந்த <ref target="https://ta.wikipedia.org/wiki/பாரதிய_ஜனதா_கட்சி">பாரதிய ஜனதா கட்சியின்</ref> தலைமையிலான <ref target="https://ta.wikipedia.org/wiki/தேஜகூ">தேஜகூ</ref> கூட்டணியில் இடம் பெற்று இருந்தது.<ref target="https://ta.wikipedia.org/wiki/முதற்_பக்கம்#cite_note-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
<p><ref target="https://ta.wikipedia.org/wiki/இந்தியப்_பொதுத்_தேர்தல்,_2004">2004</ref> ஆம் ஆண்டு நடந்த மக்களவைத் தேர்தலில், ப. சிதம்பரம், <ref target="https://ta.wikipedia.org/wiki/சிவகங்கை_மக்களவைத்_தொகுதி">சிவகங்கை</ref> தொகுதியிலிருந்து, <ref target="https://ta.wikipedia.org/wiki/இந்திய_தேசிய_காங்கிரசு">இந்திய தேசிய காங்கிரசு</ref> வேட்பாளராக போட்டியிட்டு, 4,00,393 வாக்குகள் (60,01%) பெற்று வெற்றி பெற்றார்.</p>
<p>நவம்பர் 25, 2004 அன்று இக்கட்சியானது, <ref target="https://ta.wikipedia.org/wiki/இந்திய_தேசிய_காங்கிரசு">இந்திய தேசிய காங்கிரசுடன்</ref> இணைந்தது. இந்த இணைப்பு குறித்த விவாதங்கள், நீண்ட காலமாக நடந்தன. ஆனால் இந்த இணைப்பை, தமிழக காங்கிரசு தலைமையால் எதிர்க்கப்பட்டது. இறுதியில் இந்த இணைப்பு தேசிய காங்கிரசு தலைமையால் நிகழ்த்தப்பட்டது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
</text></body></html>