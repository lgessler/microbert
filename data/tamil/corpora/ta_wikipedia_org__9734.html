<html><body><text id="wikipedia_ta_wikipedia_org__9734.html" ns="0" revid="3434619" sourceurl="https://ta.wikipedia.org/wiki/%E0%AE%87%E0%AE%B0%E0%AE%BE%E0%AE%AE%E0%AF%87%E0%AE%9A%E0%AF%81%E0%AE%B5%E0%AE%B0%E0%AE%AE%E0%AF%8D" title="இராமேசுவரம்" type="wikipedia">இராமேசுவரம்
<p><hi rend="bold">இராமேசுவரம்</hi> அல்லது <hi rend="bold">இராமேஸ்வரம்</hi> (<hi rend="italic">Rameshwaram</hi>) , <ref target="https://ta.wikipedia.org/wiki/இந்தியா">இந்தியாவின்</ref> <ref target="https://ta.wikipedia.org/wiki/தமிழ்நாடு">தமிழ்நாடு</ref> <ref target="https://ta.wikipedia.org/wiki/இந்தியாவின்_மாநிலங்களும்_ஆட்சிப்பகுதிகளும்">மாநிலத்தில்</ref> <ref target="https://ta.wikipedia.org/wiki/இராமநாதபுரம்_மாவட்டம்">இராமநாதபுரம் மாவட்டத்தில்</ref> உள்ள <ref target="https://ta.wikipedia.org/wiki/இராமேஸ்வரம்_வட்டம்">இராமேஸ்வரம் வட்டத்தின்</ref> நிர்வாகத் தலைமையிட நகரமும், <ref target="https://ta.wikipedia.org/wiki/நகராட்சி">நகராட்சியும்</ref> ஆகும்.</p>
<p>இது <ref target="https://ta.wikipedia.org/wiki/பாம்பன்_தீவு">பாம்பன் தீவில்</ref> அமைந்துள்ள  நகர் ஆகும்.  தீபகற்ப பகுதியுடன் <ref target="https://ta.wikipedia.org/wiki/பாம்பன்_பாலம்">பாம்பன் பாலம்</ref>  இத்தீவை இணைக்கின்றது. இங்கிருந்து <ref target="https://ta.wikipedia.org/wiki/இலங்கை">இலங்கையின்</ref> <ref target="https://ta.wikipedia.org/wiki/மன்னார்_தீவு">மன்னார் தீவு</ref> 50 கிமீ தொலைவில் உள்ளது.  <ref target="https://ta.wikipedia.org/wiki/சென்னை">சென்னை</ref> மற்றும் <ref target="https://ta.wikipedia.org/wiki/மதுரை">மதுரையிலிருந்து</ref> வரும் தொடர்வண்டிகளுக்கான முனையமாக இராமேசுவரம் அமைந்துள்ளது.  <ref target="https://ta.wikipedia.org/wiki/வாரணாசி">வாரணாசிக்கு</ref> இணையான புனித வழிபாட்டுத் தலமாக இராமேசுவரமும் <ref target="https://ta.wikipedia.org/wiki/இந்து">இந்துக்களால்</ref> கருதப்படுகின்றது.</p>
<p>இந்து தொன்மவியலில் <ref target="https://ta.wikipedia.org/wiki/இராமர்">இராமர்</ref> இலங்கையிலிருந்து தனது மனைவி <ref target="https://ta.wikipedia.org/wiki/சீதை">சீதையை</ref> மீட்க இங்கிருந்துதான் பாலம் அமைத்ததாக நம்பப்படுகின்றது. நகரின் மையத்திலுள்ள <ref target="https://ta.wikipedia.org/wiki/இராமேஸ்வரம்_இராமநாதசுவாமி_கோயில்">இராமேஸ்வரம் இராமநாதசுவாமி கோயில்</ref> <ref target="https://ta.wikipedia.org/wiki/சிவன்">சிவனுக்குரிய</ref> கோவிலாகும். இராமர் இங்கு சிவனை வழிபட்டதாக நம்பப்படுகின்றது.  இக்கோவில் இந்து சமயத்தின் பிரிவுகளான <ref target="https://ta.wikipedia.org/wiki/சைவ_சமயம்">சைவம்</ref> , <ref target="https://ta.wikipedia.org/wiki/வைணவ_சமயம்">வைணவம்</ref> இரு சமயத்தினருக்கும் முதன்மையாக உள்ளது.<ref target="https://ta.wikipedia.org/wiki/முதற்_பக்கம்#cite_note-FOOTNOTEGibson200242-4">[4]</ref><ref target="https://ta.wikipedia.org/wiki/முதற்_பக்கம்#cite_note-FOOTNOTEAyyar1991492–495-5">[5]</ref></p>
<p>இலங்கையை அடைய மிக அண்மையான துறையாக இராமேசுவரம் உள்ளது. புவியியல் சான்றுகளின்படி <ref target="https://ta.wikipedia.org/wiki/ஆதாமின்_பாலம்">ராமசேது பாலம்</ref> இருநாடுகளுக்கும் இடையே நிலவழி இணைப்பாக  முற்காலத்தில் இருந்துள்ளது. எல்லை கடந்ததாக இந்திய மீனவர்கள் மீதான இலங்கை கடற்படையினரின்  தாக்குதல், <ref target="https://ta.wikipedia.org/wiki/சேது_சமுத்திரக்_கால்வாய்த்_திட்டம்">சேது சமுத்திரக் கால்வாய்த் திட்டம்</ref>, <ref target="https://ta.wikipedia.org/wiki/கச்சத்தீவு">கச்சத்தீவு</ref> மற்றும் <ref target="https://ta.wikipedia.org/wiki/இலங்கைத்_தமிழர்#உள்நாட்டுப்_போர்">இலங்கை ஏதிலிகள்</ref> தொடர்பான செய்திகளால் இராமேசுவரம் பரவலாக ஊடகங்களில் அறியப்படுகின்றது.<ref target="https://ta.wikipedia.org/wiki/முதற்_பக்கம்#cite_note-FOOTNOTE''Sunday_Observer''13_May_2012-6">[6]</ref> இராமேசுவர நகராட்சி 1994இல் நிறுவப்பட்டது. நகரப்பகுதி   53கிமீ2 பரப்பளவில் 44,856 மக்கள் தொகையுடன்  (2011 கணக்கெடுப்பு) அமைந்துள்ளது. சுற்றுலாவும்  மீன்வளமும் முதன்மை பணிவாய்ப்புகளாக உள்ளன.</p>
வரலாறு
<p>இராமேசுவரத்தின் வரலாறு இராமநாதசுவாமி கோவிலையும் இலங்கை செல்வதற்கான வாயிலாக இருந்ததையும் மையமாக கொண்டுள்ளது.  சோழ மன்னர் <ref target="https://ta.wikipedia.org/wiki/இராசேந்திர_சோழன்">இராசேந்திர சோழன்</ref> (1012–1040 CE) ஆட்சியில் சிலகாலம் இராமேசுவரம் இருந்து வந்துள்ளது.<ref target="https://ta.wikipedia.org/wiki/முதற்_பக்கம்#cite_note-FOOTNOTERamanathapuram_district_history2011-7">[7]</ref> 1215–1624 CE காலப்பகுதியில் <ref target="https://ta.wikipedia.org/wiki/யாழ்ப்பாண_அரசு">யாழ்ப்பாண அரசு</ref> கட்டுப்பாட்டில் இத்தீவு இருந்தது; யாழ்ப்பாண அரசர் <hi rend="italic">சேதுகாவலன்</hi> என அழைக்கப்பட்டார். <ref target="https://ta.wikipedia.org/wiki/முதற்_பக்கம்#cite_note-FOOTNOTEGunasingam199963-8">[8]</ref> இந்து சமய மன்னர்களான அவர்களது ஆட்சியில் கோவிலை வளப்படுத்தினர்.<ref target="https://ta.wikipedia.org/wiki/முதற்_பக்கம்#cite_note-FOOTNOTEGunasingam199963-8">[8]</ref> அவர்களது காசுகளிலும் இலச்சினைகளிலும்  <hi rend="italic">சேது</hi> என்ற அடையாளம் பயன்படுத்தப்பட்டு வந்தது.<ref target="https://ta.wikipedia.org/wiki/முதற்_பக்கம்#cite_note-FOOTNOTEGunasingam199963-8">[8]</ref></p>
<p>பதினான்காம் நூற்றாண்டில்  <ref target="https://ta.wikipedia.org/wiki/தில்லி_சுல்தானகம்">தில்லி சுல்தான்</ref> <ref target="https://ta.wikipedia.org/wiki/அலாவுதீன்_கில்சி">அலாவுதீன் கில்சியின்</ref> படைத்தளபதி <ref target="https://ta.wikipedia.org/wiki/மாலிக்_கபூர்">மாலிக் கபூர்</ref> <ref target="https://ta.wikipedia.org/wiki/பாண்டியர்">பாண்டியர்களின்</ref> எதிர்ப்பை முறியடித்து இங்கு வந்தடைந்தார். <ref target="https://ta.wikipedia.org/wiki/முதற்_பக்கம்#cite_note-FOOTNOTEMehta1986157-9">[9]</ref><ref target="https://ta.wikipedia.org/wiki/முதற்_பக்கம்#cite_note-FOOTNOTESharonBosworthDozelB.1987271-10">[10]</ref><ref target="https://ta.wikipedia.org/wiki/முதற்_பக்கம்#cite_note-FOOTNOTEAiyangar1991112-11">[11]</ref> <ref target="https://ta.wikipedia.org/wiki/இசுலாம்">இசுலாத்தின்</ref> வெற்றியை நினைவுகூறுமுகமாக <hi rend="italic">அலியா அல்-தின் கல்ட்ஜி</hi> என்ற மசூதியை நிறுவினார்.<ref target="https://ta.wikipedia.org/wiki/முதற்_பக்கம்#cite_note-FOOTNOTEMehta1986157-9">[9]</ref><ref target="https://ta.wikipedia.org/wiki/முதற்_பக்கம்#cite_note-FOOTNOTESharonBosworthDozelB.1987271-10">[10]</ref> பதினைந்தாவது நூற்றாண்டின் முற்பகுதியில் தற்கால இராமநாதபுரம், கமுதி, இராமேசுவரம் பகுதிகள் பாண்டிய இராச்சியத்தின் கீழ் இருந்தன.<ref target="https://ta.wikipedia.org/wiki/முதற்_பக்கம்#cite_note-FOOTNOTERamanathapuram_district_history2011-7">[7]</ref> கிபி 1520 இல், <ref target="https://ta.wikipedia.org/wiki/விஜயநகரப்_பேரரசு">விஜயநகரப் பேரரசு</ref> ஆட்சியின் கீழ் வந்தது.<ref target="https://ta.wikipedia.org/wiki/முதற்_பக்கம்#cite_note-FOOTNOTERamanathapuram_district_history2011-7">[7]</ref> <ref target="https://ta.wikipedia.org/wiki/மதுரை_நாயக்கர்கள்">மதுரை நாயக்கர்களிடமிருந்து</ref> பிரிந்த சேதுபதிகள்  இராமநாதபுரத்தை ஆளத் தொடங்கினர். இவர்கள் இராமநாதசுவாமி கோவிலின் மேம்பாட்டிற்கு பெரிதும் உதவினர்.<ref target="https://ta.wikipedia.org/wiki/முதற்_பக்கம்#cite_note-FOOTNOTERamanathapuram_district_history2011-7">[7]</ref><ref target="https://ta.wikipedia.org/wiki/முதற்_பக்கம்#cite_note-FOOTNOTEAyyar1991492–495-5">[5]</ref>   முக்கியமாக முத்துக் குமார ரகுநாத சேதுபதியும் முத்து ராமலிங்க சேதுபதியும்  கோவிலின் கட்டிட வடிவமைப்பை மிகச்சிறப்பான கட்டிடக்கலையாக அமைத்தனர்.<ref target="https://ta.wikipedia.org/wiki/முதற்_பக்கம்#cite_note-FOOTNOTEMichell1995116-12">[12]</ref> 18வது நூற்றாண்டில் இப்பகுதி அடுத்தடுத்து  பலமுறை <ref target="https://ta.wikipedia.org/wiki/சந்தா_சாகிப்">சந்தா சாகிப்</ref> (1740–1754), <ref target="https://ta.wikipedia.org/wiki/ஆற்காடு_நவாப்">ஆற்காடு நவாப்</ref>, <ref target="https://ta.wikipedia.org/wiki/மருதநாயகம்">மருதநாயகம்</ref> (1725–1764) ஆகியோரால் கையகப்படுத்தப்பட்டது.<ref target="https://ta.wikipedia.org/wiki/முதற்_பக்கம்#cite_note-FOOTNOTEHarman199230–36-13">[13]</ref> கிபி 1795யில் இராமேசுவரம் <ref target="https://ta.wikipedia.org/wiki/பிரித்தானிய_கிழக்கிந்திய_நிறுவனம்">பிரித்தானிய கிழக்கிந்திய நிறுவனத்தின்</ref> நேரடிக் கட்டுப்பாட்டில் வந்தது. <ref target="https://ta.wikipedia.org/wiki/சென்னை_மாகாணம்">சென்னை மாகாணத்துடன்</ref> இணைக்கப்பட்டது. 1947க்குப் பிறகு சுதந்திர இந்தியாவின் பகுதியாயிற்று.<ref target="https://ta.wikipedia.org/wiki/முதற்_பக்கம்#cite_note-FOOTNOTERamanathapuram_district_history2011-7">[7]</ref></p>
சுற்றுலாப் பயணிகள் வருகை
<figure><caption>ராமேஸ்வரம் தீவை மண்டபம் முகாமுடன் இணைக்கும் ரயில் பாலம்</caption></figure>
<figure><caption>ராமேஸ்வரம், <ref target="https://ta.wikipedia.org/wiki/இராமநாதசுவாமி_கோயில்">இராமநாதசுவாமி கோயில்</ref></caption></figure>
<figure><caption><ref target="https://ta.wikipedia.org/wiki/இராமநாதசுவாமி_கோயில்">இராமநாதசுவாமி கோயிலின்</ref> பிரசித்தி பெற்ற மூன்றாம் பிரகாரம்</caption></figure>
<p>இது <ref target="https://ta.wikipedia.org/wiki/வங்காள_விரிகுடா">வங்காள விரிகுடாக்</ref> <ref target="https://ta.wikipedia.org/wiki/கடல்">கடலின்</ref> கரையில் அமைந்துள்ளது. இங்குள்ள <ref target="https://ta.wikipedia.org/wiki/இராமநாதசுவாமி_கோயில்">இராமநாதசுவாமி கோயில்</ref> <ref target="https://ta.wikipedia.org/wiki/இந்து_சமயம்">இந்து சமயத்தின்</ref> ஒரு முக்கிய புனித வழிபாட்டிடமாதலால் பெருமளவிலான <ref target="https://ta.wikipedia.org/wiki/சுற்றுலா">சுற்றுலாப்</ref> பயணிகள் இங்கு வருகின்றனர். இங்கு பல தீர்த்தங்கள், பல கோவில்கள் அமைந்துள்ளன. புகழ் பெற்ற ஆலயங்களுள் இங்கு உள்ள ராமநாதசுவாமி ஆலயமும் ஒன்று. உலகில் மிக நீண்ட பிரகாரம் என்ற பெருமையை இந்த கோவிலுக்கு உண்டு.  <ref target="https://ta.wikipedia.org/wiki/இந்தியா">இந்தியாவின்</ref> <ref target="https://ta.wikipedia.org/wiki/இந்தியக்_குடியரசுத்_தலைவர்">முன்னாள் ஜனாதிபதி</ref> <ref target="https://ta.wikipedia.org/wiki/அப்துல்கலாம்">அப்துல்கலாம்</ref> இங்குதான் பிறந்தார்.</p>
மக்கள்தொகை பரம்பல்
<p><ref target="https://ta.wikipedia.org/wiki/இந்திய_மக்கள்_தொகை_கணக்கெடுப்பு,_2011">2011-ஆம் ஆண்டு மக்கள் தொகை கணக்கெடுப்பின்படி</ref>,  21 <ref target="https://ta.wikipedia.org/wiki/நகராட்சி">நகராட்சி</ref> மன்ற உறுப்பினர்களையும்,  10,579  குடும்பங்களையும் கொண்ட இந்நகரத்தின் <ref target="https://ta.wikipedia.org/wiki/மக்கள்தொகை">மக்கள்தொகை</ref>  44,856  ஆகும். அதில் 22,783 ஆண்களும், 22,073 பெண்களும் உள்ளனர்.   இந்நகரத்தின் <ref target="https://ta.wikipedia.org/wiki/எழுத்தறிவு">எழுத்தறிவு</ref> 82.61%  மற்றும் <ref target="https://ta.wikipedia.org/wiki/பாலின_விகிதம்">பாலின விகிதம்</ref>  1000 ஆண்களுக்கு,  969 பெண்கள் வீதம் உள்ளனர். 6 வயதிற்குட்பட்ட குழந்தைகளின் எண்ணிக்கை 5022 ஆகவுள்ளது. குழந்தைகள் பாலின விகிதம்,  1000 ஆண் குழந்தைகளுக்கு, 974 பெண் குழந்தைகள் வீதம் உள்ளனர். மக்கள்தொகையில் <ref target="https://ta.wikipedia.org/wiki/இந்து_சமயம்">இந்துக்கள்</ref> 87.40% ,  இசுலாமியர்கள் 4.36%, கிறித்தவர்கள் 8.13%  மற்றும் பிறர் 0.11% ஆகவுள்ளனர்.<ref target="https://ta.wikipedia.org/wiki/முதற்_பக்கம்#cite_note-14">[14]</ref></p>
இவற்றையும் பார்க்க
<list type="unordered"><item><ref target="https://ta.wikipedia.org/wiki/இராமநாதசுவாமி_கோயில்">இராமநாதசுவாமி கோயில்</ref></item>
<item><ref target="https://ta.wikipedia.org/wiki/தனுஷ்கோடி">தனுஷ்கோடி</ref></item>
<item><ref target="https://ta.wikipedia.org/wiki/கோதண்டராமர்_கோயில்">கோதண்டராமர் கோயில்</ref></item>
<item><ref target="https://ta.wikipedia.org/wiki/ஆ._ப._ஜெ._அப்துல்_கலாம்">ஆ. ப. ஜெ. அப்துல் கலாம்</ref></item></list>
வெளி இணைப்புகள்
<list type="unordered"><item><ref target="http://temple.dinamalar.com/New.aspx?id=288">சுக்ரீவர் திருக்கோயில்</ref> தினமலர்</item>
<item><ref target="http://municipality.tn.gov.in/Rameswaram/இராமேஸ்வரம்">நகராட்சி இணையதளம்</ref></item>
<item><ref target="https://archive.is/20130628192921/bluecoralcottage.com/images/geo.jpg">ராமேஸ்வரம்</ref></item></list>
</text></body></html>