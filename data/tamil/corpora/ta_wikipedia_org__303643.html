<html><body><text id="wikipedia_ta_wikipedia_org__303643.html" ns="0" revid="3355116" sourceurl="https://ta.wikipedia.org/wiki/%E0%AE%90%E0%AE%95%E0%AF%8D%E0%AE%95%E0%AE%BF%E0%AE%AF_%E0%AE%85%E0%AE%AE%E0%AF%86%E0%AE%B0%E0%AE%BF%E0%AE%95%E0%AF%8D%E0%AE%95_%E0%AE%AE%E0%AE%BE%E0%AE%A8%E0%AE%BF%E0%AE%B2%E0%AE%AE%E0%AF%8D" title="ஐக்கிய அமெரிக்க மாநிலம்" type="wikipedia">ஐக்கிய அமெரிக்க மாநிலம்
<p><ref target="https://ta.wikipedia.org/wiki/அமெரிக்க_ஐக்கிய_நாடு"> அமெரிக்க ஐக்கிய நாட்டின்</ref> <hi rend="bold">மாநிலம்</hi> என்பது தனது <ref target="https://ta.wikipedia.org/wiki/இறைமை">இறைமையை</ref> <ref target="https://ta.wikipedia.org/wiki/ஐக்கிய_அமெரிக்காவின்_கூட்டரசு">ஐக்கிய அமெரிக்காவின் கூட்டரசு</ref> உடன் பகிர்ந்து கொண்டுள்ள 50 அங்க அரசியல் அமைப்புகளில் ஒன்றாகும்.  ஒவ்வொரு மாநிலத்திற்கும் கூட்டரசிற்கும் இறையாண்மை பகிர்ந்து கொள்ளப்படுவதால் <ref target="https://ta.wikipedia.org/wiki/அமெரிக்கர்">அமெரிக்கர்கள்</ref> கூட்டுக் குடியரசிற்கும் தாங்கள் வாழும் மாநிலத்திற்கும் குடியுரிமை பெற்றவர்களாவர்.<ref target="https://ta.wikipedia.org/wiki/முதற்_பக்கம்#cite_note-3">[3]</ref> மாநில குடியுரிமையும் வாழ்விடமும் நெகிழ்வானவை; மாநிலங்களுக்கிடையே குடிபெயர எந்த அரசு அனுமதியும் தேவையில்லை. சில நீதிமன்றத் தடை பெற்றவர்கள் மட்டுமே குடிபெயர அனுமதி தேவை.</p>
<p>மக்கள் தொகையின்படி மிகச் சிறிய மாநிலமாக  600,000 மக்கட்தொகை கொண்ட <ref target="https://ta.wikipedia.org/wiki/வயோமிங்">வயோமிங்கும்</ref> மிகப்பெரிய மாநிலமாக 38 மில்லியன் மக்கள்தொகை கொண்ட <ref target="https://ta.wikipedia.org/wiki/கலிபோர்னியா">கலிபோர்னியாவும்</ref> உள்ளன; பரப்பளவில் மிகச்சிறியதாக 1,214 சதுர மைல்கள் (3,140km2) பரப்புள்ள <ref target="https://ta.wikipedia.org/wiki/றோட்_தீவு">றோட் தீவும்</ref> மிகப் பெரியதாக  663,268 சதுர மைல்கள் (1,717,860km2) பரப்புள்ள <ref target="https://ta.wikipedia.org/wiki/அலாஸ்கா">அலாஸ்காவும்</ref> உள்ளன. நான்கு மாநிலங்கள்  <hi rend="italic">மாநிலம்</hi> என்பதை விட <hi rend="italic"><ref target="https://ta.wikipedia.org/wiki/பொதுநலவாயம்_(ஐக்கிய_அமெரிக்கா)">பொதுநலவாயம்</ref></hi> என தங்கள் அலுவல்முறையான பெயர்களில் குறிப்பிடுகின்றன.</p>
<p>மாநிலங்கள் <ref target="https://ta.wikipedia.org/wiki/கவுன்ட்டி_(ஐக்கிய_அமெரிக்கா)">கவுன்ட்டி</ref> அல்லது மாவட்டங்களாகப் பிரிக்கப்பட்டுள்ளன. இவற்றிற்கு உள்ளாட்சி அதிகாரங்கள் வழங்கப்பட்டிருப்பினும் இறையாண்மை இல்லை. மாவட்டக் கட்டமைப்பு மாநிலத்திற்கு மாநிலம் வேறுபடுகின்றது. மாநில அரசுகளுக்கு மக்கள் அதிகாரம் வழங்குகின்றனர்; தங்களுக்கான அரசியலமைப்புச் சட்டத்தைக் கொண்டுள்ளன. இவை அனைத்துமே மக்களாட்சித் தத்துவத்தை அடிப்படையாகக் கொண்டவை. ஒவ்வொரு மாநில அரசிற்கும் மூன்று பிரிவுகள் உள்ளன: ஆளுநர் (நிர்வாகம்), மாநில சட்டப்பேரவை (சட்டவாக்கம்), மாநில நீதிமன்றம் (நீதி பரிபாலனம்).<ref target="https://ta.wikipedia.org/wiki/முதற்_பக்கம்#cite_note-4">[4]</ref>
<ref target="https://ta.wikipedia.org/wiki/ஐக்கிய_அமெரிக்க_அரசியலமைப்பு">ஐக்கிய அமெரிக்க அரசியலமைப்பின்</ref> கீழ் மாநிலங்களுக்கு பல அதிகாரங்களும் உரிமைகளும் கொடுக்கப்பட்டுள்ளன; அரசியலமைப்புச் சட்டத் திருத்தங்களை ஏற்கும் அதிகாரமும் இவற்றில் ஒன்றாகும். பொதுவாக, உள்ளக சட்ட ஒழுங்கு, பொதுக் கல்வி, பொதுச் சுகாதாரம்,  <ref target="https://ta.wikipedia.org/wiki/உட்கட்டமைப்பு">உட்கட்டமைப்பு</ref>, உள்ளக போக்குவரத்து மற்றும் மாநிலங்களிடையேயான வணிகக் கட்டுப்பாடு ஆகியவை  மாநிலங்களின் பணிகளாகவும் பொறுப்புகளாகவும்  கருதப்படுகின்றன; இருப்பினும் தற்காலத்தில் இவற்றில் கூட்டரசு கணிசமான அளவில்  முதலீட்டை செய்துவருவதுடன் கட்டுப்பாடுகளையும் விதிக்கின்றது. காலவெள்ளத்தில், அமெரிக்க அரசியலமைப்பு திருத்தப்பட்டு வந்துள்ளது; அதன் பயன்பாடும் புரிதலும் மாறியுள்ளது. பொதுவாக மையப்படுத்தலை நோக்கிய பயணமாக இது உள்ளது. மாநிலங்களின் உரிமைகள் குறித்து தொடர்ந்து உரையாடப்பட்டு வருகின்றது.</p>
<p>மாநிலங்களும் அவர்களின் குடிகளும் கூட்டரசின் <ref target="https://ta.wikipedia.org/wiki/ஐக்கிய_அமெரிக்க_சட்டமன்றம்">பேராயத்தில்</ref> அங்கம் பெறுகின்றனர்; <ref target="https://ta.wikipedia.org/wiki/மேலவை_(ஐக்கிய_அமெரிக்கா)">செனட்</ref> மற்றும் <ref target="https://ta.wikipedia.org/wiki/கீழவை_(ஐக்கிய_அமெரிக்கா)">கீழவை</ref> என்ற <ref target="https://ta.wikipedia.org/wiki/ஈரவை_முறைமை">ஈரவைகளைக்</ref> கொண்ட சட்டமன்றத்தில் ஒவ்வொரு மாநிலத்திற்கும் இரண்டு செனட்டர்களும் குறைந்தது ஒரு கீழவை உறுப்பினரும் ஒதுக்கப்பட்டுள்ளனர்.  கீழவையில் கூடுதல் உறுப்பினர்கள் அந்த மாநிலத்தின்  மக்கள்தொகையை பொறுத்து வழங்கப்படுகின்றது.  இதற்காக பத்து ஆண்டுகளுக்கு ஒருமுறை மக்கள்தொகை கணக்கெடுப்பு <ref target="https://ta.wikipedia.org/wiki/ஐக்கிய_அமெரிக்க_அரசியலமைப்பு">அரசியலமைப்பின்படி</ref> கட்டாயமாக்கப்பட்டுள்ளது; அண்மையில் நடந்த கணக்கெடுப்பில்  மாநிலத்தின்  விகிதாச்சாரத்தின்படி உறுப்பினரிடங்கள் ஒதுக்கப்படுகின்றன.<ref target="https://ta.wikipedia.org/wiki/முதற்_பக்கம்#cite_note-5">[5]</ref> தவிரவும் ஒவ்வொரு மாநிலத்திற்கும் <ref target="https://ta.wikipedia.org/wiki/ஐக்கிய_அமெரிக்காவின்_குடியரசுத்_தலைவர்">அமெரிக்கக் குடியரசுத் தலைவரைத்</ref> தேர்ந்தெடுக்கும் <ref target="https://ta.wikipedia.org/wiki/வாக்காளர்_குழு_(ஐக்கிய_அமெரிக்கா)">வாக்காளர் குழுவிற்கு</ref> தங்கள் மாநிலத்தின் செனட்டர்கள், கீழவை உறுப்பினர்களின் எண்ணிக்கைக்கு இணையான வாக்காளர்களை தேர்ந்தெடுக்கும் உரிமை உள்ளது.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p>ஒன்றியத்திற்கு புதிய மாநிலங்களைச் சேர்க்கும் அதிகாரத்தை அரசியலமைப்பு பேராயத்திற்கு வழங்கியுள்ளது.<ref target="https://ta.wikipedia.org/wiki/முதற்_பக்கம்#cite_note-7">[7]</ref>  1776இல் நிறுவப்பட்ட பிறகு  துவக்கத்தில் <ref target="https://ta.wikipedia.org/wiki/பதின்மூன்று_குடியேற்றங்கள்">பதின்மூன்றாக</ref> இருந்த மாநிலங்கள் தற்போது 50ஆக உயர்ந்துள்ளது. கடைசியாக 1959இல் <ref target="https://ta.wikipedia.org/wiki/அலாஸ்கா">அலாஸ்காவும்</ref> <ref target="https://ta.wikipedia.org/wiki/ஹவாய்">அவாயும்</ref> மாநிலங்களாக ஏற்கப்பட்டன.</p>
<p>மாநிலங்கள் ஒன்றியத்திலிருந்து பிரிந்து செல்வதற்கான அதிகாரம் உடையவையா என்பது குறித்து அரசியலமைப்பில் குறிப்பிடவில்லை.  <ref target="https://ta.wikipedia.org/wiki/அமெரிக்க_உள்நாட்டுப்_போர்">உள்நாட்டுப் போரை</ref> அடுத்து சில ஆண்டுகளில் <ref target="https://ta.wikipedia.org/wiki/ஐக்கிய_அமெரிக்க_உச்ச_நீதிமன்றம்">ஐக்கிய அமெரிக்க உச்ச நீதிமன்றம்</ref>, <hi rend="italic">டெக்சாசு எ. வைட்</hi> வழக்கில், ஒரு மாநிலம் தன்னிச்சையாக அவ்வாறு செய்ய இயலாது எனத் தீர்ப்பு வழங்கியது.<ref target="https://ta.wikipedia.org/wiki/முதற்_பக்கம்#cite_note-books.google.com-8">[8]</ref><ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
ஐக்கிய அமெரிக்காவின் மாநிலங்கள்
<p>ஐக்கிய அமெரிக்காவின் மாநிலங்களின் அஞ்சல் குறியீட்டுச் சுருக்கங்களும் தலைநகரங்களும்  எப்போது ஒன்றியத்தில் மாநிலமாக இணைக்கப்பட்டன என்னும் தகவல்களும் கீழே பட்டியலிடப்பட்டுள்ளன:</p>
<p>மாநிலங்களைத் தவிர ஐக்கிய அமெரிக்காவின் பிற பகுதிகளாவன:</p>
<list type="unordered"><item><hi rend="bold">AS</hi> <ref target="https://ta.wikipedia.org/wiki/அமெரிக்க_சமோவா">அமெரிக்க சமோவா</ref></item>
<item><hi rend="bold">DC</hi> <ref target="https://ta.wikipedia.org/wiki/வாசிங்டன்,_டி._சி.">வாசிங்டன், டி. சி.</ref>, கூட்டரசின் தலைநகரம்</item>
<item><hi rend="bold">GU</hi> <ref target="https://ta.wikipedia.org/wiki/குவாம்">குவாம்</ref></item>
<item><hi rend="bold">MP</hi> <ref target="https://ta.wikipedia.org/wiki/வடக்கு_மரியானா_தீவுகள்">வடக்கு மரியானா தீவுகள்</ref>, பொதுநலவாயம்</item>
<item><hi rend="bold">PR</hi> <ref target="https://ta.wikipedia.org/wiki/புவேர்ட்டோ_ரிக்கோ">புவேர்ட்டோ ரிக்கோ</ref>, பொதுநலவாயம்</item>
<item><hi rend="bold">VI</hi> the <ref target="https://ta.wikipedia.org/wiki/அமெரிக்க_கன்னித்_தீவுகள்">அமெரிக்க கன்னித் தீவுகள்</ref></item></list>
ஐகிய அமெரிக்காவின் நிலப்படத்தில் மாநிலங்கள்
<figure></figure>


மேற்தகவல்களுக்கு
<list type="unordered"><item>Stein, Mark, <hi rend="italic">How the States Got Their Shapes</hi>, New York: Smithsonian Books/Collins, 2008. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref><ref target="https://ta.wikipedia.org/wiki/சிறப்பு:BookSources/978-0-06-143138-8">978-0-06-143138-8</ref></item></list>
வெளி இணைப்புகள்
<list type="unordered"><item><ref target="http://ucblibraries.colorado.edu/govpubs/st/allstate.htm">Information about All States</ref> <ref target="https://web.archive.org/web/20090724193858/http://ucblibraries.colorado.edu/govpubs/st/allstate.htm">பரணிடப்பட்டது</ref> 2009-07-24 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref> from <hi rend="italic">UCB Libraries GovPubs</hi></item>
<item><ref target="http://www.loc.gov/rr/program/bib/states/">State Resource Guides, from the Library of Congress</ref></item>
<item><ref target="http://factfinder.census.gov/bf/_lang=en_vt_name=DEC_2000_SF1_U_GCTPH1R_US9S_geo_id=01000US.html">Tables with areas, populations, densities and more (in order of population)</ref> <ref target="https://web.archive.org/web/20031018090414/http://factfinder.census.gov/bf/_lang=en_vt_name=DEC_2000_SF1_U_GCTPH1R_US9S_geo_id=01000US.html">பரணிடப்பட்டது</ref> 2003-10-18 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://factfinder.census.gov/bf/_lang=en_vt_name=DEC_2000_SF1_U_GCTPH1_US9_geo_id=01000US.html">Tables with areas, populations, densities and more (alphabetical)</ref> <ref target="https://web.archive.org/web/20030831164720/http://factfinder.census.gov/bf/_lang=en_vt_name=DEC_2000_SF1_U_GCTPH1_US9_geo_id=01000US.html">பரணிடப்பட்டது</ref> 2003-08-31 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.usa.gov/Agencies/State_and_Territories.shtml">State and Territorial Governments on USA.gov</ref></item>
<item><ref target="http://www.statemaster.com/index.php">StateMaster– statistical database for U.S. states</ref> <ref target="https://web.archive.org/web/20120616005932/http://www.statemaster.com/index.php">பரணிடப்பட்டது</ref> 2012-06-16 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.top50states.com/">U.S. States: Comparisons, rankings, demographics</ref> <ref target="https://web.archive.org/web/20151023035315/http://www.top50states.com/">பரணிடப்பட்டது</ref> 2015-10-23 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>