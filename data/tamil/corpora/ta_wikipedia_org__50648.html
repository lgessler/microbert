<html><body><text id="wikipedia_ta_wikipedia_org__50648.html" ns="0" revid="3232393" sourceurl="https://ta.wikipedia.org/wiki/%E0%AE%85%E0%AE%B2%E0%AF%88%E0%AE%AF%E0%AE%BE%E0%AE%A4%E0%AF%8D%E0%AE%A4%E0%AE%BF%E0%AE%A4%E0%AF%8D_%E0%AE%A4%E0%AE%BE%E0%AE%B5%E0%AE%B0%E0%AE%99%E0%AF%8D%E0%AE%95%E0%AE%B3%E0%AF%8D" title="அலையாத்தித் தாவரங்கள்" type="wikipedia">அலையாத்தித் தாவரங்கள்<figure><caption>கண்ணூர் மாவட்டத்தில் உள்ள அலையாத்திச் செடிகள்</caption></figure>
<p><hi rend="bold">அலையாத்தித் தாவரங்கள்</hi> அல்லது <hi rend="bold">கண்டல் தாவரங்கள்</hi> (<hi rend="italic">mangrove</hi>) எனப்படுபவை <ref target="https://ta.wikipedia.org/wiki/கடல்">கடலின்</ref> கரையோரங்களில் உள்ள சதுப்பு நிலங்களில், உவர் நீரில் வளரும் தாவரங்களாகும். இவ்வகைத் தாவரங்கள் செறிந்து வளரும் இடங்களில், அவை உள்வரும் கடல் அலையைத் தடுத்துத் திருப்பி அனுப்புவதால், இத்தகைய மரங்கள், செடிகள் நிறைந்திருக்கும் இடம் <hi rend="bold">அலையாத்திக் காடு</hi> (Mangrove forest) எனப்படும். நிலமும் கடலும் சேரும் பகுதிகளில், சில இடங்கள் மண்ணும் நீரும் சேர்ந்து சேற்றுப் பகுதியாகவும், சில அடி உயரத்திற்கு நீர் நிறைந்தும் இருக்கும். அலையாத்தித் தாவரங்கள் இவ்வகையான சூழலிலேயே வளர்கின்றன. இதனால் இவை வளரும் இடங்கள் <hi rend="bold">சதுப்புநிலக் காடுகள்</hi> என்றும் அழைக்கப்படுகின்றன.</p>
<p>அலையாத்தித் தாவரங்களில் கிட்டத்தட்ட 80 வேறுபட்ட <ref target="https://ta.wikipedia.org/wiki/இனம்_(உயிரியல்)">இனங்கள்</ref> இருப்பதுடன், இவை <ref target="https://ta.wikipedia.org/wiki/ஆக்சிசன்">ஆக்சிசன்</ref> குறைவான <ref target="https://ta.wikipedia.org/wiki/மண்">மண்ணில்</ref> வளரும் தன்மை கொண்டிருப்பதாகவும், <ref target="https://ta.wikipedia.org/wiki/நிலநடுக்_கோடு">நிலநடுக் கோட்டுக்கு</ref> அண்மையாக இருக்கும், <ref target="https://ta.wikipedia.org/wiki/வெப்ப_மண்டலம்">வெப்ப மண்டலம்</ref> (tropics), <ref target="https://ta.wikipedia.org/wiki/அயன_அயல்_மண்டலம்">அயன அயல் மண்டலம்</ref> (subtropics) பகுதிகளிலேயே வளரும் என்றும் அறியப்படுகின்றது<ref target="https://ta.wikipedia.org/wiki/முதற்_பக்கம்#cite_note-NGS-1">[1]</ref><ref target="https://ta.wikipedia.org/wiki/முதற்_பக்கம்#cite_note-NOS-2">[2]</ref>. மிகவும் கடினமான, <ref target="https://ta.wikipedia.org/wiki/சூழல்">சூழலைத்</ref> தாங்கும் தன்மை கொண்ட ஒரு சில இனங்கள் மட்டுமே <ref target="https://ta.wikipedia.org/wiki/மிதவெப்பமண்டலம்">மிதவெப்ப மண்டலத்தில்</ref> வாழும் தன்மை கொண்டிருக்கின்றன<ref target="https://ta.wikipedia.org/wiki/முதற்_பக்கம்#cite_note-NGS-1">[1]</ref>. இவற்றில் சிறிய <ref target="https://ta.wikipedia.org/wiki/செடி">செடி</ref> வகைகள் முதல், <ref target="https://ta.wikipedia.org/wiki/கட்டடம்">கட்டடங்கள்</ref> <ref target="https://ta.wikipedia.org/wiki/மரம்_(கட்டிடப்_பொருள்)">கட்டுவதற்குப் பயன்படும் மரங்களான</ref> 60 மீற்றர் உயரம்வரை வளரும் <ref target="https://ta.wikipedia.org/wiki/மரம்">மரங்கள்</ref> வரை அடங்கும்<ref target="https://ta.wikipedia.org/wiki/முதற்_பக்கம்#cite_note-NGS-1">[1]</ref>. இத் தாவரங்களின் வேர்கள் நீருக்கு மேலாக அடர்ந்து தெரிவதுடன், <ref target="https://ta.wikipedia.org/wiki/கடற்கரை">கடற்கரை</ref> ஓரங்களில், <ref target="https://ta.wikipedia.org/wiki/கடலலை">கடலலையினால்</ref> ஏற்படக்கூடிய <ref target="https://ta.wikipedia.org/wiki/மண்ணரிப்பு">மண்ணரிப்பைத்</ref> தடுப்பதில் முக்கிய பங்கு வகிக்கின்றது<ref target="https://ta.wikipedia.org/wiki/முதற்_பக்கம்#cite_note-NOS-2">[2]</ref>.</p>
தாவரங்கள் வளரும் இடத்தின் பெயர்கள்
<p>ஆங்கிலத்தில் இவை மாங்குரோவ் காடுகள் எனப்படுகின்றன. மலாய், எசுப்பானியம், போர்ச், சுவிசு மொழிகள் இணைந்த சிறுமரங்கள் எனப்பொருள்படும் மாங்கு என்ற சொல்லில் இருந்தே மாங்குரோவ் காடுகள் என்ற பெயர் ஏற்பட்டது.<ref target="https://ta.wikipedia.org/wiki/முதற்_பக்கம்#cite_note-கிராம_உலகம்-3">[3]</ref></p>
<p>இத் தாவரங்கள் செறிந்து வளர்ந்திருக்கும் இடத்தில் நீரானது மரங்களைச் சூழ்ந்து காணப்படுவதனால், அதாவது வெள்ளம் நிறைந்திருக்கும் இடம்போன்று தோற்றம் தருவதனால், வெள்ளக்காடு என்றொரு பெயரும் உண்டு.</p>
<p>முல்லையும் மருதமும் நெய்தலும் சந்திக்கின்ற திணை மயக்கமாக சதுப்புநில வனங்கள் திகழ்கின்றன. கண்டல் மரங்கள் இருக்கும் சதுப்பு நிலப்பகுதியை <hi rend="italic">கண்டல் காடுகள்</hi> எனவும் <hi rend="italic">சதுப்பளக் காடுகள்</hi> எனவும் கூறலாம்.<ref target="https://ta.wikipedia.org/wiki/முதற்_பக்கம்#cite_note-கிராம_உலகம்-3">[3]</ref></p>
<p>இவை பொதுவாக கடலோரப் பகுதிகளில் காணப்படுவதுடன், இவை இருக்கும் இடங்களில், அலை அதிகமான கடல்நீரானது மரங்களினிடையே சென்று, அலைகள் குறையப்பெற்று, மிக மெதுவாக நகரும் ஆறுகள் போன்ற நீர்நிலையாக இருப்பதனால் இவை <hi rend="italic">அலையாத்திக் காடுகள்</hi> எனவும் அழைக்கப்படும்<ref target="https://ta.wikipedia.org/wiki/முதற்_பக்கம்#cite_note-4">[4]</ref>.</p>
இந்தியாவில் அலையாத்திக் காடுகள்
<p><ref target="https://ta.wikipedia.org/wiki/கங்கை_ஆறு">கங்கையாற்றுப்</ref> படுகையில் உள்ள <ref target="https://ta.wikipedia.org/wiki/சுந்தரவனக்காடுகள்">சுந்தரவனக் காடே</ref> உலகின் மிகப்பெரிய அலையாத்திக் காடாகும்.<ref target="https://ta.wikipedia.org/wiki/முதற்_பக்கம்#cite_note-5">[5]</ref> <ref target="https://ta.wikipedia.org/wiki/தமிழ்நாடு">தமிழ்நாட்டில்</ref> <ref target="https://ta.wikipedia.org/wiki/சிதம்பரம்">சிதம்பரத்திற்கு</ref> அருகில் உள்ள <ref target="https://ta.wikipedia.org/wiki/பிச்சாவரம்">பிச்சாவரம்</ref> என்ற ஊரில் உள்ள அலையாத்திக் காடு உலகிலேயே இரண்டாவது பெரிய கண்டல் காடுகள் ஆகும். கோடியக்கரையை அடுத்துள்ள <ref target="https://ta.wikipedia.org/wiki/முத்துப்பேட்டை_கண்டல்கள்">முத்துப்பேட்டை கண்டல்கள்</ref> - இவை தமிழகத்திலுள்ள கண்டல் ஈரநிலங்களில் மிகப்பெரியவை, மேலும் <ref target="https://ta.wikipedia.org/wiki/சென்னை">சென்னையை</ref> ஒட்டியுள்ள <ref target="https://ta.wikipedia.org/wiki/பள்ளிக்கரணை">பள்ளிக்கரணையும்</ref> பல்லுயிர் வளம் நிறைந்த சதுப்பு நிலப்பகுதியாகும்.</p>
<p>மேலும் குசராத், ஆந்திரா ஆகிய மாநிலங்களின் கடற்கரைகளிலும் அந்தமான்-நிக்கோபார் தீவுகளிலும் <hi rend="bold">சதுப்பு நிலக்காடுகள்</hi> காணப்படுகின்றன.</p>
இலங்கையில் அலையாத்திக் காடுகள்
<p>இலங்கையின் கரையோரப் பகுதியில் கிட்டத்தட்ட 6000 – 7000 ஹெக்டயர் பரப்பு அலையாத்திக் காடுகளைக் கொண்டிருப்பதாக அறியப்படுகின்றது. இவற்றில் மிகப் பெரிய அலையாத்திக் காடு, <ref target="https://ta.wikipedia.org/wiki/புத்தளம்">புத்தளத்தில்</ref> உள்ள குடாப்பகுதியைச் சார்ந்து அமைந்துள்ளது. இது 3385 ஹெக்டயர் பரப்பை உள்ளடக்கியுள்ளது. <ref target="https://ta.wikipedia.org/wiki/மட்டக்களப்பு">மட்டக்களப்பு</ref>, <ref target="https://ta.wikipedia.org/wiki/திருகோணமலை">திருகோணமலை</ref>, மாவட்டங்களிலும் இவ்வகையான அலையாத்திக் காடுகள் பெரிய அளவில் காணப்படுகின்றன. காலி மாவட்டம் பெந்தோட்ட பகுதியிலும் அலையாத்திக் காடு உள்ளது. <ref target="https://ta.wikipedia.org/wiki/தென்_மாகாணம்,_இலங்கை">இலங்கையின் தென்மாகாணத்தில்</ref> உள்ள, <ref target="https://ta.wikipedia.org/wiki/இந்தியப்_பெருங்கடல்">இந்தியப் பெருங்கடல்</ref> கரையோரமாக அமைந்துள்ள பலபிட்டிய என்னும் இடத்தில், மதுகங்கா எனப்படும் ஆறு கடலில் கலக்கும் பகுதியில் இவ்வகையான அலையாத்திக் காடுகள் காணப்படுகின்றன<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
படங்களின் தொகுப்பு
<list type="unordered">
<item>இலங்கையில் மதுகங்கா ஆற்றோரமான அலையாத்திக் காடுகள்</item>
<item>அலையாத்திக் காட்டு மரங்களின் உள்பகுதி</item>
<item>அலையாத்திக் காடுகளை அண்டி வாழும் மனிதன்</item>
<item>மதுகங்கா ஆற்றில் அலையாத்திக் காடுகளைக் கொண்ட தீவுத் திடல்கள்</item>
<item>அலையாத்திக் காடுகளை அண்டி வாழும் மனிதன்</item>
<item>அலையாத்திக் காட்டு மரம் செடிகளால் அமைக்கப்பட்டுள்ள குகை போன்ற அமைப்பு</item>
<item>அலையாத்திக் காட்டு குகைபோன்ற அமைப்பு ஆற்றில் திறக்கும் இடம்</item>
<item>அலையாத்திக் காட்டு குகை போன்ற அமைப்பின் வாசல்</item>
<item>அலையாத்தித் தாவரத்தின் வேர்கள் நீருக்கு மேலேயும், கீழேயும் தெரிவதைக் காட்டும் படம்</item>
<item>அலையாத்தித் தாவரத்தில் <ref target="https://ta.wikipedia.org/wiki/வித்து">வித்துக்கள்</ref>, தாய்மரத்தில் தொங்கிக்கொண்டிருக்கும் நிலையிலேயே <ref target="https://ta.wikipedia.org/wiki/முளைத்தல்">முளைத்தலைக்</ref> காட்டும் படம்</item>
</list>



வெளி இணைப்புகள்
<list type="unordered"><item><ref target="http://www.thamizhstudio.com/paditthadhil_1.htm">பள்ளிக் கரணை சதுப்புநிலத்தின் முக்கியத்துவம் பற்றிய கட்டுரை</ref> <ref target="https://web.archive.org/web/20090130144251/http://www.thamizhstudio.com/paditthadhil_1.htm">பரணிடப்பட்டது</ref> 2009-01-30 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>