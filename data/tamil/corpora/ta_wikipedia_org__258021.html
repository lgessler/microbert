<html><body><text id="wikipedia_ta_wikipedia_org__258021.html" ns="0" revid="3394374" sourceurl="https://ta.wikipedia.org/wiki/%E0%AE%87%E0%AE%A8%E0%AF%8D%E0%AE%A4%E0%AE%BF%E0%AE%B0%E0%AE%BE%E0%AE%A8%E0%AE%95%E0%AE%B0%E0%AF%8D" title="இந்திராநகர்" type="wikipedia">இந்திராநகர்
<p><hi rend="bold">இந்திராநகர்,</hi> <ref target="https://ta.wikipedia.org/wiki/பெங்களூரு">பெங்களூரின்</ref> கிழக்குப்பகுதியில் உள்ள வசிப்பிடம் ஆகும். இதன் மேற்கில் <ref target="https://ta.wikipedia.org/wiki/அலசூர்">அல்சூரும்</ref>, தெற்கில் <ref target="https://ta.wikipedia.org/wiki/தொம்மலூரு">தொம்மலூரும்</ref>, வடக்கில் <ref target="https://ta.wikipedia.org/wiki/பையப்பனஹள்ளி">பையப்பனஹள்ளி</ref>, கிழக்கில் <ref target="https://ta.wikipedia.org/wiki/விமானபுரா">விமானபுராவும்</ref> உள்ளன. பெங்களூருவில் மிக அதிக செலவை ஏற்படுத்தக்கூடிய பகுதிகளில் ஒன்றாக இந்திராநகர் உள்ளது.</p>
வரலாறு
<p>1980-களில் பெங்களூரு வளர்ச்சி ஆணையம், இந்திராநகரை உருவாக்கியது; <ref target="https://ta.wikipedia.org/wiki/இந்தியப்_பிரதமர்">இந்தியப் பிரதமர்</ref> <ref target="https://ta.wikipedia.org/wiki/இந்திராகாந்தி">இந்திரா காந்தியின்</ref> பெயர் இவ்விடத்திற்கு சூட்டப்பட்டது.<ref target="https://ta.wikipedia.org/wiki/முதற்_பக்கம்#cite_note-Article_on_Indiranagar-1">[1]</ref> ஆரம்பத்தில் வசிப்பிடமாக உருவாக்கப்பட்டது. தற்போது பெரிய <ref target="https://ta.wikipedia.org/wiki/ஓரடுக்கு_மனை">ஓரடுக்கு மனைகளும்</ref> தனித்தனி வீடுகளும் அதிகளவில் உள்ளன. பெரும்பாலான வீடுகள் பாதுகாப்புத் துறையினராலும், தொழில்நுட்பவியாலர்களாலும் வாங்கப்பட்டுள்ளன. 1990-களுக்குப் பிறகு தகவல் தொழில்நுட்பத் துறை பெங்களூருவில் தலையெடுக்கத் துவங்கியது; அதன் காரணமாக இதுவொரு வணிகத்திற்கு ஏற்ற இடமாக மாறியது<ref target="https://ta.wikipedia.org/wiki/முதற்_பக்கம்#cite_note-Article_on_Indiranagar-1">[1]</ref>. தற்போது, இந்திரா நகர் பெங்களூருவில் உள்ள முக்கிய வசிப்பிடமாகவும், வணிகத் தளமாகவும் திகழ்கிறது.</p>
<p>இந்திராநகர் இரு நிறுத்தங்களாகப் பிரிக்கப்பட்டுள்ளது. இந்திராநகர் முதல் நிறுத்தம் இரண்டாவதை விட சற்று பெரியதாக உள்ளது. இவ்விடத்தில் <ref target="https://ta.wikipedia.org/wiki/கன்னடர்">கன்னடர்கள்</ref>, இசுலாமியர்கள், <ref target="https://ta.wikipedia.org/wiki/தமிழர்">தமிழர்கள்</ref> மட்டுமின்றி, இந்தியாவின் பல்வேறு பகுதிகளில் இருந்து வந்த மக்கள், இந்த <ref target="https://ta.wikipedia.org/wiki/பல்லினப்பண்பாடு">பல்லினப்பண்பாடு</ref> கொண்ட இடத்தில் வசிக்கின்றனர்.</p>
சமூகம்
<p>இசை நிகழ்ச்சிகளும் நாட்டிய நிகழ்ச்சிகளும் இந்திரா நகர் சங்கீத சபாவில் நடத்தப்படுகின்றன. இந்திரா நகர் சங்கம் (Indiranagar Club) சபாவின் அருகில் அமைந்துள்ளது. அது உடற்பயிற்சி, யோகா, <ref target="https://ta.wikipedia.org/wiki/டென்னிசு">டென்னிசு</ref>, கூடைப்பந்து உட்பட்ட பல்வேறு விளையாட்டுகளுக்கான வசதிகளையும், சிறு நூலகத்தையும் உள்ளடக்கியுள்ளது. பாதுகாப்புத்துறையினரின் குடியிருப்பில் விளையாட்டு மைதானம், குழந்தைகள் பூங்கா, முதியவர்களுக்கான பூங்கா ஆகியவை உள்ளன.<ref target="https://ta.wikipedia.org/wiki/முதற்_பக்கம்#cite_note-Article_on_Indiranagar-1">[1]</ref><ref target="https://ta.wikipedia.org/wiki/முதற்_பக்கம்#cite_note-Article_on_Indiranagar-1">[1]</ref><ref target="https://ta.wikipedia.org/wiki/முதற்_பக்கம்#cite_note-Article_on_Indiranagar-1">[1]</ref> </p>
போக்குவரத்து
<p><ref target="https://ta.wikipedia.org/wiki/நம்ம_மெட்ரோ">நம்ம மெட்ரோவின்</ref>, ஊதா நிற வழித்தடத்தில் இந்திரா நகரில் இரு நிறுத்தங்கள் உள்ளன. அவை இந்திரா நகர், சுவாமி விவேகானந்தா சாலை ஆகியன.<ref target="https://ta.wikipedia.org/wiki/முதற்_பக்கம்#cite_note-2">[2]</ref> இந்திராநகரில் <ref target="https://ta.wikipedia.org/wiki/பெங்களூர்_மாநகர_போக்குவரத்துக்_கழகம்">பெங்களூரு மாநகர போக்குவரத்துக் கழகத்தின்</ref> பேருந்துகள் இயக்கப்படுகின்றன. இங்கு ஒரு பேருந்து நிலையமும் அமைந்துள்ளது குறிப்பிடத்தக்கது.</p>
அருகாண்மை
<p>இந்திராநகரின் அருகாண்மையில், ஹால் முதல், இரண்டு மற்றும் மூன்றாம் நிறுத்தங்கள், பாதுக்காப்புத்துறையினரின் குடியிருப்பு<ref target="https://ta.wikipedia.org/wiki/முதற்_பக்கம்#cite_note-Article_on_Indiranagar-1">[1]</ref>, சீவன்பீமாநகர், கோடிஹள்ளி, பழைய/புதிய திப்பசந்த்ரா, ஜி.எம் பாலயா, சி.வி. இராமன் நகர், பழைய மெட்ராசு சாலை, <ref target="https://ta.wikipedia.org/wiki/அலசூர்">அல்சூரு</ref>, <ref target="https://ta.wikipedia.org/wiki/தொம்மலூரு">தொம்மலூரு</ref>, பழைய ஏர்ப்போர்ட் சாலை, எஜிபுரா மற்றும் <ref target="https://ta.wikipedia.org/wiki/கோரமங்களா">கோரமங்களா</ref> ஆகியவை அமைந்துள்ளன.</p>
படக்காட்சியகம்
<list type="unordered">
<item>100 அடி சாலை, இந்திரா நகரிலுள்ள ஒரு வணிக நிறுவனம்</item>
<item>இந்திராநகர் உள்வட்ட சாலை</item>
<item>இந்திராநகர் மெட்ரோ நிலையம்</item>
</list>
</text></body></html>