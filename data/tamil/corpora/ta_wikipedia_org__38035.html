<html><body><text id="wikipedia_ta_wikipedia_org__38035.html" ns="0" revid="3083278" sourceurl="https://ta.wikipedia.org/wiki/%E0%AE%AE%E0%AF%81._%E0%AE%9A%E0%AE%BF%E0%AE%B5%E0%AE%9A%E0%AE%BF%E0%AE%A4%E0%AE%AE%E0%AF%8D%E0%AE%AA%E0%AE%B0%E0%AE%AE%E0%AF%8D" title="மு. சிவசிதம்பரம்" type="wikipedia">மு. சிவசிதம்பரம்
<p><hi rend="bold">மு. சிவசிதம்பரம்</hi> எனப் பொதுவாக அறியப்பட்ட <hi rend="bold">முருகேசு சிவசிதம்பரம்</hi> (<ref target="https://ta.wikipedia.org/wiki/சூலை_20">சூலை 20</ref>, <ref target="https://ta.wikipedia.org/wiki/1923">1923</ref> - <ref target="https://ta.wikipedia.org/wiki/சூன்_5">சூன் 5</ref>, <ref target="https://ta.wikipedia.org/wiki/2002">2002</ref>) <ref target="https://ta.wikipedia.org/wiki/இலங்கைத்_தமிழர்">இலங்கைத் தமிழ்</ref> அரசியல் தலைவர். நீண்டகாலம் <ref target="https://ta.wikipedia.org/wiki/இலங்கை_நாடாளுமன்றம்">இலங்கை நாடாளுமன்ற</ref> உறுப்பினராக இருந்த இவர் ஒரு <ref target="https://ta.wikipedia.org/wiki/வழக்கறிஞர்">வழக்கறிஞரும்</ref> ஆவார். நாடாளுமன்ற துணை சபாநாயகராகவும் 1968 முதல் 1970 வரை பணியாற்றினார்.</p>
வாழ்க்கைச் சுருக்கம்
<p>இவர் <ref target="https://ta.wikipedia.org/wiki/யாழ்ப்பாணம்_மாவட்டம்">யாழ்ப்பாணம்</ref> <ref target="https://ta.wikipedia.org/wiki/வடமராட்சி">வடமராட்சிப்</ref> பகுதியில் உள்ள <ref target="https://ta.wikipedia.org/wiki/கரவெட்டி">கரவெட்டி</ref> என்னும் ஊரைச் சேர்ந்தவர். <ref target="https://ta.wikipedia.org/wiki/கரவெட்டி_விக்னேசுவரா_கல்லூரி">கரவெட்டி விக்னேசுவரா கல்லூரியின்</ref> நிறுவனர் சித்தமணியம் என்ற இராசவாச முதலியார் மகன் முருகேசு உடையாரின் ஒரே மகன் சிவசிதம்பரம். கரவெட்டி சரசுவதி வித்தியாலயத்தில் ஆரம்பக் கல்வியைக் கற்ற சிவசிதம்பரம், விக்னேசுவரா கல்லூரியில் மெட்ரிக்குலேசன் வரை பயின்று சித்தியடைந்தார்.</p>
அரசியலில் ஈடுபாடு
<p>கரவெட்டியைச் சேர்ந்த பிரபல <ref target="https://ta.wikipedia.org/wiki/பொதுவுடமை">பொதுவுடமைவாதியான</ref> <ref target="https://ta.wikipedia.org/wiki/பொன்._கந்தையா">பொன். கந்தையாவினால்</ref> கவரப்பட்ட இவர், இளமைக் காலத்தில் பொதுவுடமைக் கருத்துக்களைக் கொண்டிருந்தார். இலங்கை சட்டக்கல்லூரியில் சேர்ந்து சட்டம் பயின்ற இவர் விரைவிலேயே பொதுவுடமைக் கருத்துக்களைக் கைவிட்டுத் தமிழ்த் தேசியத்தின்பால் ஈர்க்கப்பட்டார்.</p>
<p>1947 ஆம் ஆண்டில் நடைபெற்ற <ref target="https://ta.wikipedia.org/wiki/தேர்தல்">தேர்தலில்</ref> இவர் <ref target="https://ta.wikipedia.org/wiki/இலங்கை_கம்யூனிஸ்ட்_கட்சி">பொதுவுடமைக் கட்சியின்</ref> ஆதரவாளராகச் செயற்பட்டார். இவரது நேரடியான அரசியல் ஈடுபாடு 1956 ஆம் ஆண்டில் தொடங்கியது. அவ்வாண்டில் இடம் பெற்ற தேர்தலில், <ref target="https://ta.wikipedia.org/wiki/ஜி._ஜி._பொன்னம்பலம்">ஜி. ஜி. பொன்னம்பலத்தின்</ref> தலைமையில் இயங்கிய <ref target="https://ta.wikipedia.org/wiki/அகில_இலங்கைத்_தமிழ்க்_காங்கிரஸ்">தமிழ்க் காங்கிரஸ்</ref> கட்சியின் ஆதரவுடன், <ref target="https://ta.wikipedia.org/wiki/பருத்தித்துறை">பருத்தித்துறைத்</ref> தொகுதியில் சுயேச்சை வேட்பாளராகப் போட்டியிட்டார். அத்தேர்தலில் தனது முன்னாள் தலைவரான <ref target="https://ta.wikipedia.org/wiki/பொன்._கந்தையா">பொன். கந்தையாவை</ref> எதிர்த்துப் போட்டியிட்ட அவர் தோல்வியடைந்தார். பின்னர் தமிழ்க் காங்கிரஸ் கட்சியில் உறுப்பினராகச் சேர்ந்த சிவசிதம்பரம் அக் கட்சியின் பொதுச் செயலாளர் ஆனார்.</p>
தேர்தல் வெற்றி
<p>1960 இல் நடைபெற்ற தேர்தலுக்கு முன் பருத்தித்துறைத் தொகுதி, பருத்தித்துறை, <ref target="https://ta.wikipedia.org/wiki/உடுப்பிட்டி">உடுப்பிட்டி</ref> என இரண்டு தொகுதிகளாகப் பிரிக்கப்பட்டது. சிவசிதம்பரம் தனது பிறந்த ஊரை உள்ளடக்கியிருந்த உடுப்பிட்டித் தொகுதியில், தமிழ்க் காங்கிரஸ் சார்பில் போட்டியிட்டு வெற்றிபெற்று நாடாளுமன்ற உறுப்பினர் ஆனார். அந்த ஆண்டிலேயே இலங்கை நாடாளுமன்றம் கலைக்கப்பட்டு மீண்டும் தேர்தல் வந்தபோது, முன்னரிலும் அதிக வாக்குகள் பெற்று சிவசிதம்பரம் வென்றார். அக்காலத்தில், தமிழ்க் காங்கிரஸ் சார்பில் வெற்றி பெற்ற ஒரே உறுப்பினர் இவரே. எனினும், இவரது ஆளுமையும், பேச்சுத் திறனும் தமிழ் மக்களின் சிறந்த அரசியல் தலைவர்களில் ஒருவராக இவரை இனம்காட்டின. அப்போது தமிழ்ப் பகுதிகளில் மக்களின் பேராதரவைப் பெற்று நாடாளுமன்றத்தில் பல உறுப்பினர்களைக் கொண்டிருந்தது <ref target="https://ta.wikipedia.org/wiki/இலங்கைத்_தமிழரசுக்_கட்சி">தமிழரசுக் கட்சியாகும்</ref>. 1961 ஆம் ஆண்டில் இலங்கை அரசாங்கத்தின் தமிழர் விரோதக் கொள்கைகளை எதித்து தமிழரசுக் கட்சி <ref target="https://ta.wikipedia.org/wiki/அறவழிப்போர்">அறவழிப் போராட்டம்</ref> நடத்தியபோது கட்சி வேறுபாடுகளை மறந்து சிவசிதம்பரமும் அப் போராட்டத்தில் கலந்து கொண்டார். இதனால் மாற்றுக் கட்சியினர் மத்தியிலும் இவருக்கு மதிப்பு இருந்தது. 1965 ஆம் ஆண்டில் இடம்பெற்ற தேர்தலிலும் வெற்றிபெற்ற இவர் அப்போதைய நாடாளுமன்றத்தில் துணைச் <ref target="https://ta.wikipedia.org/wiki/இலங்கை_நாடாளுமன்ற_சபாநாயகர்">சபாநாயகராகவும்</ref> பணியாற்றினார்.</p>
தேர்தல் தோல்வி
<p>1970 இல் நடைபெற்ற தேர்தலில் இவர் தமிழரசுக் கட்சி வேட்பாளரிடம் சொற்ப வாக்குகளால் தோல்வியடைந்தார். இவர் நாடாளுமன்றத்தில் இல்லாத இக் காலத்திலேயே இலங்கை அரசியலில், சிறப்பாக இலங்கைத் தமிழர் அரசியலில் பல திருப்பங்கள் ஏற்பட்டன. இலங்கையில் தமிழ் மக்களுடைய உரிமைகள் படிப்படியாகப் பறிக்கப்பட்டு வந்த அக் காலத்தில், இலங்கைத் தமிழர் அரசியல் கட்சிகளிடையே ஒற்றுமையை ஏற்படுத்தித் தமிழர் கூட்டணி என்னும் அமைப்பை உருவாக்குவதில் முன்னின்று உழைத்தவர்களில் சிவசிதம்பரமும் ஒருவர்.</p>
மிதவாதத்தின் வீழ்ச்சி
<p>1977 ஆம் ஆண்டுத் தேர்தலில் ஒன்றுபட்ட தமிழ்க் கட்சிகள் அரசாங்க ஆதரவு வேட்பாளர்களை எதிர்த்துப் போட்டியிட்டுப் பெரு வெற்றி பெற்றன. நல்லூர்த் தொகுதியில் போட்டியிட்ட சிவசிதம்பரம் முழுநாட்டிலுமே அதிகப்படியான வாக்குகளால் வென்றவர் என்ற பெருமையைப் பெற்றார். ஜீ. ஜீ. பொன்னம்பலம், <ref target="https://ta.wikipedia.org/wiki/எஸ்._ஜே._வி._செல்வநாயகம்">எஸ். ஜே. வி. செல்வநாயகம்</ref> ஆகியோர் காலமான பின்னர் தமிழர் கூட்டணியின் தலைமைப் பதவியை இவர் ஏற்றார். எனினும் தமிழர் அரசியலில் தீவிரவாதப் போக்கு வலுவடைந்து வந்ததால் மக்கள் மத்தியில் சிவசிதம்பரம் போன்ற மிதவாதிகளில் செல்வாக்குக் குறைய ஆரம்பித்தது. எனினும் அவ்வப்போது சிவசிதம்பரத்தின் பணி தொடர்ந்தே வந்தது. 2001 ஆம் ஆண்டுத் தேர்தலின் பின் <ref target="https://ta.wikipedia.org/wiki/தமிழ்த்_தேசியக்_கூட்டமைப்பு">தமிழ்த் தேசியக் கூட்டமைப்பின்</ref> சார்பில் நியமன உறுப்பினராக இவர் நாடாளுமன்றம் சென்றார். இவர் 05.06.2002 இல் காலமானார்.</p>
வெளி இணைப்புகள்
<list type="unordered"><item><ref target="http://tamilnation.org/forum/sachisrikantha/020618sivasithambaram.htm">http://tamilnation.org/forum/sachisrikantha/020618sivasithambaram.htm</ref></item></list>
</text></body></html>