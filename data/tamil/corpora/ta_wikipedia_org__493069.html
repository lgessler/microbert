<html><body><text id="wikipedia_ta_wikipedia_org__493069.html" ns="0" revid="3008555" sourceurl="https://ta.wikipedia.org/wiki/%E0%AE%9A%E0%AF%8C%E0%AE%95%E0%AE%A4%E0%AF%8D_%E0%AE%85%E0%AE%B2%E0%AE%BF_(%E0%AE%85%E0%AE%B0%E0%AE%9A%E0%AE%BF%E0%AE%AF%E0%AE%B2%E0%AF%8D%E0%AE%B5%E0%AE%BE%E0%AE%A4%E0%AE%BF)" title="சௌகத் அலி (அரசியல்வாதி)" type="wikipedia">சௌகத் அலி (அரசியல்வாதி)
<p><hi rend="bold">மௌலானா சௌகத் அலி</hi> <hi rend="italic">(Maulana Shaukat Ali )</hi> (10 மார்ச் 1873– 26 நவம்பர் 1938) இவர் <ref target="https://ta.wikipedia.org/wiki/கிலாபத்_இயக்கம்">கிலாபத் இயக்கத்தின்</ref> <ref target="https://ta.wikipedia.org/wiki/இந்தியத்_துணைக்கண்டம்">இந்திய</ref> <ref target="https://ta.wikipedia.org/wiki/முஸ்லிம்">முஸ்லிம்</ref> தலைவராக இருந்தார். இவர் புகழ்பெற்ற அரசியல் தலைவர் <ref target="https://ta.wikipedia.org/wiki/முஹம்மது_அலி_ஜவ்ஹர்">முகமது அலி ஜவகரின்</ref> மூத்த சகோதரராவார். <ref target="https://ta.wikipedia.org/wiki/முதற்_பக்கம்#cite_note-storyofpakistan-1">[1]</ref></p>
ஆரம்ப கால வாழ்க்கை
<p>இவர் 1873 ஆம் ஆண்டில் இந்தியாவின் <ref target="https://ta.wikipedia.org/wiki/உத்தரப்_பிரதேசம்">உத்தரப்பிரதேசத்தில்</ref> <ref target="https://ta.wikipedia.org/wiki/ராம்பூர்,_உத்தரப்_பிரதேசம்">ராம்பூர்</ref> மாநிலத்தில் பிறந்தார். ஆனால் பின்னர் மத அடிப்படையில் இந்தியாவைப் பிரிப்பதில் பங்கு வகித்தார். <ref target="https://ta.wikipedia.org/wiki/அலிகர்_முஸ்லிம்_பல்கலைக்கழகம்">அலிகார் முஸ்லிம் பல்கலைக்கழகத்தில்</ref> கல்வி பயின்றார். இவர் <ref target="https://ta.wikipedia.org/wiki/துடுப்பாட்டம்">துடுப்பாட்டம்</ref> விளையாடுவதை மிகவும் விரும்பினார். பல்கலைக்கழக அணியின் தலைவராகவும் இருந்தார். <ref target="https://ta.wikipedia.org/wiki/முதற்_பக்கம்#cite_note-paknetmag-2">[2]</ref></p>
<p>இவர் <ref target="https://ta.wikipedia.org/wiki/பிரித்தானிய_இந்தியாவின்_மாகாணங்களும்,_ஆட்சிப்_பகுதிகளும்">பிரிட்டிசு இந்தியாவில்</ref> ஐக்கிய மாகாணங்களான <ref target="https://ta.wikipedia.org/wiki/அயோத்தி_இராச்சியம்">அயோத்தி</ref> மற்றும் <ref target="https://ta.wikipedia.org/wiki/ஆக்ரா">ஆக்ராவின்</ref> அரசுப் பணியில் 17 ஆண்டுகள் பணியாற்றினார். <ref target="https://ta.wikipedia.org/wiki/முதற்_பக்கம்#cite_note-storyofpakistan-1">[1]</ref></p>
கிலாபத் இயக்கம்
<p>இவர் தனது தம்பி முகமது அலி ஜவகருக்கு <ref target="https://ta.wikipedia.org/wiki/உருது">உருது</ref> வார இதழான <hi rend="italic">அம்தார்ட்</hi> மற்றும் <ref target="https://ta.wikipedia.org/wiki/இங்கிலாந்து">ஆங்கில</ref> வார இதழான <hi rend="italic">காம்ரேட்</hi> என்பதை வெளியிட உதவினார். 1915 ஆம் ஆண்டில் இவர் ஒரு கட்டுரையை வெளியிட்டார். இது துருக்கியர்கள் பிரிட்டிசாரை எதிர்த்துப் போராடுவது சரியானது என்று கூறினார். இந்த இரண்டு வார இதழ்கள் முஸ்லிம் இந்தியாவின் அரசியல் கொள்கையை வடிவமைப்பதில் முக்கிய பங்கு வகித்தன. <ref target="https://ta.wikipedia.org/wiki/முதற்_பக்கம்#cite_note-storyofpakistan-1">[1]</ref> 1919 ஆம் ஆண்டில், பிரிட்டிசு தேசத்துரோகப் பொருட்கள் என்று குற்றம் சாட்டியதை வெளியிட்டதற்காகவும், ஆர்ப்பாட்டங்களை ஏற்பாடு செய்ததற்காகவும் சிறையில் இருந்தபோது, இவர் கிலாபத் மாநாட்டின் கடைசித் தலைவராக தேர்ந்தெடுக்கப்பட்டார். <ref target="https://ta.wikipedia.org/wiki/ஒத்துழையாமை_இயக்கம்">ஒத்துழையாமை இயக்கத்தின்</ref> போது (1919-1922) <ref target="https://ta.wikipedia.org/wiki/மோகன்தாசு_கரம்சந்த்_காந்தி">மகாத்மா காந்தி</ref> மற்றும் <ref target="https://ta.wikipedia.org/wiki/இந்திய_தேசிய_காங்கிரசு">இந்திய தேசிய காங்கிரசுக்கு</ref> ஆதரவளித்ததற்காக 1921 முதல் 1923 வரை இவர் மீண்டும் கைது செய்யப்பட்டு சிறையில் அடைக்கப்பட்டார். இவரது ரசிகர்கள் இவருக்கும் இவரது சகோதரருக்கும் மௌ<hi rend="italic">லானா</hi> என்ற பட்டத்தை <hi rend="italic">வழங்கினர்</hi> . மார்ச் 1922 இல், இவர் <ref target="https://ta.wikipedia.org/wiki/ராஜ்கோட்">ராஜ்கோட்</ref> சிறையில் இருந்தார். பின்னர் 1923 இல் விடுவிக்கப்பட்டார்.  </p>
நேருவின் அறிக்கை
<p>காங்கிரசு, அதன் அகிம்சை நெறிமுறைகளின் ஆதரவாளராக இருந்தபோதும், புரட்சிகர சுதந்திர இயக்கத்திற்கு ஆதரவை வழங்குவதில் இவர் தனது சில சகாக்களையும் மிஞ்சிவிட்டார். இதற்காக சச்சீந்திரநாத் சன்யாலுக்கு துப்பாக்கிகளை வழங்கினார். <ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
<p>இவர் 1928 <ref target="https://ta.wikipedia.org/wiki/நேரு_அறிக்கை">நேருவின் அறிக்கையை</ref> எதிர்த்தார். அதற்கு பதிலாக, இவர் முஸ்லிம்களுக்கு தனி வாக்காளர்களைக் கோரினார். இறுதியாக கிலாபத் குழு நேரு அறிக்கையை நிராகரித்தது. 1930-31ல் <ref target="https://ta.wikipedia.org/wiki/இலண்டன்">இலண்டனில்</ref> நடந்த முதல் மற்றும் இரண்டாவது <ref target="https://ta.wikipedia.org/wiki/இந்திய_வட்டமேசை_மாநாடுகள்">இந்திய வட்டமேசை மாநாடுகளில்</ref> இவர் கலந்து கொண்டார். இவரது சகோதரர் 1931 இல் இறந்தார். இவர் தொடர்ந்து <ref target="https://ta.wikipedia.org/wiki/எருசலேம்">ஜெருசலேமில்</ref> உலக முஸ்லீம் மாநாட்டை ஏற்பாடு செய்தார். </p>
<p>1936 ஆம் ஆண்டில், இவர் <ref target="https://ta.wikipedia.org/wiki/அகில_இந்திய_முசுலிம்_லீக்">அகில இந்திய முஸ்லிம் லீக்கில்</ref> உறுப்பினரானார். <ref target="https://ta.wikipedia.org/wiki/பாக்கித்தான்">பாக்கித்தானின்</ref> எதிர்கால நிறுவனர் <ref target="https://ta.wikipedia.org/wiki/முகம்மது_அலி_ஜின்னா">முகம்மது அலி ஜின்னாவின்</ref> நெருங்கிய அரசியல் கூட்டாளியாகவும் பிரச்சாரகராகவும் இருந்தார். இவர் 1934 முதல் 1938 வரை பிரிட்டிசு இந்தியாவில் 'மத்திய சட்டமன்றத்தின்' உறுப்பினராக பணியாற்றினார். இந்தியாவின் முஸ்லிம்களுக்கான ஆதரவையும், இந்தியாவில் பிரிட்டிசு ஆட்சியில் இருந்து சுதந்திரத்திற்கான போராட்டத்தையும் கட்டியெழுப்ப இவர் <ref target="https://ta.wikipedia.org/wiki/மத்திய_கிழக்கு">மத்திய கிழக்கு</ref> முழுவதும் பயணம் செய்தார். <ref target="https://ta.wikipedia.org/wiki/முதற்_பக்கம்#cite_note-storyofpakistan-1">[1]</ref></p>
மரணம் மற்றும் மரபு
<figure><caption> மௌலானா சௌகத் அலி தனது மனைவியுடன் 1932 </caption></figure>
<p>நவம்பர் 26, 1938 அன்று <ref target="https://ta.wikipedia.org/wiki/தில்லி">டெல்லியில்</ref> உள்ள <ref target="https://ta.wikipedia.org/wiki/கரோல்_பாக்">கரோல் பாக் என்ற</ref> இடத்தில் உள்ள இவரது சகோதரரின் மனைவியின் வீட்டில் காலமானார். இவரது உடல் தில்லியின் <ref target="https://ta.wikipedia.org/wiki/ஜாமா_பள்ளி,_தில்லி">ஜாமா பள்ளி</ref> அருகே நவம்பர் 28, 1938 அன்று அடக்கம் செய்யப்பட்டது. <ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
நினைவு அஞ்சல்தலை
<p>பாக்கித்தான் அஞ்சல் துறை 1995 ஆம் ஆண்டில் அதன் 'சுதந்திரத்தின் முன்னோடிகள்' தொடரில் இவரது நினைவாக ஒரு அஞ்சல் தலைப்பை வெளியிட்டது. <ref target="https://ta.wikipedia.org/wiki/முதற்_பக்கம்#cite_note-paknetmag-2">[2]</ref></p>


வெளி இணைப்புகள்
<list type="unordered"><item> <ref target="http://commons.wikimedia.org/">பொதுவகத்தில்</ref> <ref target="https://commons.wikimedia.org/wiki/Category:Maulana%20Shaukat%20Ali">மௌலானா சௌகத் அலி</ref> தொடர்பாக ஊடகக் கோப்புகள் உள்ளன.</item>
<item><ref target="http://www.saadigitalarchive.org/entity/maulana-shaukat-ali">Maulana Shaukat Ali materials in the South Asian American Digital Archive (SAADA)</ref></item></list>
</text></body></html>