<html><body><text id="wikipedia_ta_wikipedia_org__407260.html" ns="0" revid="3448105" sourceurl="https://ta.wikipedia.org/wiki/%E0%AE%9C%E0%AE%B8%E0%AF%8D%E0%AE%9F%E0%AE%BF_%E0%AE%9A%E0%AF%86%E0%AE%B2%E0%AE%AE%E0%AF%87%E0%AE%B8%E0%AF%8D%E0%AE%B5%E0%AE%B0%E0%AF%8D" title="ஜஸ்டி செலமேஸ்வர்" type="wikipedia">ஜஸ்டி செலமேஸ்வர்<p><hi rend="bold">ஜஸ்டி செலமேஸ்வர் (Jasti Chelameswar</hi> பிறப்பு 23 சூன் 1953) என்பவர் <ref target="https://ta.wikipedia.org/wiki/இந்திய_உச்ச_நீதிமன்றம்">இந்திய உச்சநீதிமன்ற</ref> நீதிபதியாவார். இவர் 2018 சூன் 22 அன்று ஓய்வு பெற்றார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> முன்னதாக, இவர் <ref target="https://ta.wikipedia.org/wiki/கேரள_உயர்_நீதிமன்றம்">கேரள உயர் நீதிமன்றத்தின்</ref> தலைமை நீதிபதியாகவும், கௌகாத்தி உயர் நீதிமன்ற நீதிபதியாகவும் இருந்தார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> இந்திய <ref target="https://ta.wikipedia.org/wiki/இந்தியத்_தலைமை_நீதிபதி">உச்சநீதிமன்ற தலைமை நீதியரசரான</ref> தீபக் மிஸ்ராவுக்கு எதிராக  பத்திரிகையாளர்கள் கூட்டத்தைக் கூட்டி கூட்டாக கேள்வி எழுப்பிய  4 நீதிபதிகளில் ஒருவராகவும் இருந்தார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref>.</p>
வாழ்க்கை
<p>செலமேஸ்வர் <ref target="https://ta.wikipedia.org/wiki/ஆந்திரப்_பிரதேசம்">ஆந்திரப்பிரதேசத்தின்</ref> <ref target="https://ta.wikipedia.org/wiki/கிருஷ்ணா_மாவட்டம்">கிருஷ்ணா மாவட்டத்தின்</ref> மொவாவா மண்டலத்தில் உள்ள பெத்தமுட்டெவி என்ற சிற்றூரில் பிறந்தார். இவரது தந்தையான ஜஸ்டி லட்சுமிநாராயணா மாவட்ட நீதிமன்றத்தில் வழக்கறிஞராக இருந்தவர்.  <ref target="https://ta.wikipedia.org/wiki/மச்சிலிப்பட்டணம்">மச்சிலிப்பட்டணத்தில்</ref> பள்ளிப்படிப்பை முடித்த செலமேஸ்வர், <ref target="https://ta.wikipedia.org/wiki/இலயோலாக்_கல்லூரி,_சென்னை">சென்னை லயோலா கல்லூரியில்</ref> <ref target="https://ta.wikipedia.org/wiki/இயற்பியல்">இயற்பியலில்</ref> இளங்கலைப் பட்டம் பெற்றவர், 1976இல் <ref target="https://ta.wikipedia.org/wiki/ஆந்திரப்_பல்கலைக்கழகம்">விசாகப்பட்டண ஆந்திர சட்ட பல்கலைக்கழகத்தில்</ref> சட்டம் படித்தார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
தொழில்
<p><ref target="https://ta.wikipedia.org/wiki/ஆந்திரப்_பிரதேச_உயர்_நீதிமன்றம்">ஆந்திர உயர் நீதிமன்றத்தின்</ref> கூடுதல் நீதிபதியாக ஆனார் செல்லமேஸ்வர். பின்னர் 2007இல் குவாகாத்தி உயர் நீதிமன்றத்தின் தலைமை நீதிபதியாகப் பதவி உயர்வுபெற்றார். அதையடுத்து <ref target="https://ta.wikipedia.org/wiki/கேரள_உயர்_நீதிமன்றம்">கேரள உயர் நீதிமன்றத்தின்</ref> தலைமை நீதிபதியாகவும் இருந்தார். 2011இல் உச்ச நீதிமன்ற நீதிபதியாக ஆனார்.<ref target="https://ta.wikipedia.org/wiki/முதற்_பக்கம்#cite_note-SCI_Chelameswar-5">[5]</ref></p>
குறிப்பிடத்தக்க தீர்ப்புகள்
கருத்து வெளிப்பாட்டுச் சுதந்திரம்
<p>தகவல்தொடர்பு தொழில்நுட்பச் சட்டத்தின் பிரிவு 66-ஏ-யை, அரசியல்வாதிகள் சமூக வலைதளங்களில் தங்களை விமர்சிப்பவர்களைக் கைது செய்து சிறையில் அடைக்கப் பயன்படுத்தினர்.  இது போன்ற குற்றங்களுக்கு மூன்று ஆண்டுகள் வரை சிறைதண்டனை விதிக்கப்பட்டன. கருத்துச் சுதந்திரத்தின் குரல்வளையை நெரிக்கும் இந்தப் பிரிவை 2016இல்  செலமேஸ்வர் மற்றும் <ref target="https://ta.wikipedia.org/wiki/ரோகின்டன்_பாலி_நரிமன்">ரோகின்டன் பாலி நரிமன்</ref> உள்ளடக்கிய இரண்டு நீதிபதிகள் கொண்ட அமர்வு ரத்துசெய்தது.<ref target="https://ta.wikipedia.org/wiki/முதற்_பக்கம்#cite_note-BBC_24_March_2015-6">[6]</ref><ref target="https://ta.wikipedia.org/wiki/முதற்_பக்கம்#cite_note-Guardian_24_March_2015-7">[7]</ref><ref target="https://ta.wikipedia.org/wiki/முதற்_பக்கம்#cite_note-Hoot_25_March_2015-8">[8]</ref><ref target="https://ta.wikipedia.org/wiki/முதற்_பக்கம்#cite_note-HT_25_March_2015-9">[9]</ref><ref target="https://ta.wikipedia.org/wiki/முதற்_பக்கம்#cite_note-Hindu_24_March_2015-10">[10]</ref></p>
ஆதார்
<p>செலமேஸ்வர், சரத் அர்விந்த் பாபெட், <ref target="https://ta.wikipedia.org/wiki/சொ._நாகப்பன்">சொக்கலிங்கம் நாகப்பன்</ref> ஆகியோரை உள்ளடக்கிய இந்திய உச்ச நீதிமன்றத்தின் மூன்று நீதிபதிகள் கொண்ட அமர்வு, அரசின் நல உதவிகளைப் பெற <ref target="https://ta.wikipedia.org/wiki/ஆதார்_அடையாள_அட்டை">ஆதாரைக்</ref> கட்டாயமாக்குவதை தீர்ப்பின் வழியாகத் தடுத்தது.<ref target="https://ta.wikipedia.org/wiki/முதற்_பக்கம்#cite_note-Hindu_16_March_2015-11">[11]</ref></p>
தேசிய நீதிபதிகள் நியமன ஆணையம்(என்ஜேஏசி) தீர்ப்பு
<p>நீதிபதிகளை நியமிக்கும் கொலீஜியம் முறையில், உச்ச நீதிமன்ற நீதிபதிகளின் தனி அதிகாரத்தைத் தடுக்கும் வகையில், <ref target="https://ta.wikipedia.org/wiki/தேசிய_நீதிபதிகள்_நியமன_ஆணையம்">தேசிய நீதிபதிகள் நியமன ஆணையம்</ref> என்ற அமைப்பை உருவாக்க முயன்றது இந்திய ஒன்றிய அரசு. ஐந்து நீதிபதிகள் கொண்ட உச்ச நீதிமன்ற அமர்வில் நால்வர் இந்த ஆணையம் அமைக்கும் முயற்சியை அரசியல் சாசனத்துக்கு எதிரானது என்று சொல்லி ரத்துசெய்தனர். ஆனால், அந்தத் தீர்ப்பிலேயே கொலீஜியம் முறையை விமர்சித்து நீதிபதிகள் நியமனத்தில் வெளிப்படைத்தன்மையைக் கொண்டுவரும் முயற்சிக்கு ஆதரவளித்தார் செலமேஸ்வர்.<ref target="https://ta.wikipedia.org/wiki/முதற்_பக்கம்#cite_note-12">[12]</ref></p>
</text></body></html>