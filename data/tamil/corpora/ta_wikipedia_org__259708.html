<html><body><text id="wikipedia_ta_wikipedia_org__259708.html" ns="0" revid="3239909" sourceurl="https://ta.wikipedia.org/wiki/%E0%AE%95%E0%AE%BF%E0%AE%9F%E0%AF%8D%E0%AE%9A%E0%AE%BE%E0%AE%B2%E0%AF%8D%E0%AE%95%E0%AF%81%E0%AE%B5%E0%AE%BE%E0%AE%9F%E0%AE%B2%E0%AE%BF" title="கிட்சால்குவாடலி" type="wikipedia">கிட்சால்குவாடலி<figure><caption>தெளிரியானோ ரெமென்சிஸ் சுருள்களில் வரையப்பட்டுள்ள கிட்சால்குவாடலியின் உருவம்
</caption></figure>
<figure><caption>தெளிரியானோ ரெமென்சிஸ் சுருள்களில் இறக்கை கட்டிய பாம்பின் உருவில் காட்சிப்படுத்தப்பட்டுள்ள கிட்சால்குவாடலியின் உருவம்
</caption></figure>
<p><hi rend="bold">கிட்சால்குவாடலி</hi> (<ref target="https://ta.wikipedia.org/wiki/உதவி:IPA/English">/ˌkɛtsɑːlˈkoʊɑːtəl/</ref>) (Classical Nahuatl:<hi rend="italic">Quetzalcohuātl</hi>[ket͡saɬˈkowaːt͡ɬ]) இடையமெரிக்கப் பண்பாட்டைச் சேர்ந்த ஒரு தெய்வமாகும். <ref target="https://ta.wikipedia.org/wiki/நாகவற்_மொழி">நாகவற்</ref> மொழியில் கிட்சால்குவாடலில் என்றால் ''இறக்கைக் கட்டிய பாம்பு'' எனப் பொருள்படும்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> கிமு முதலாம் நூற்றாண்டளவில் <ref target="https://ta.wikipedia.org/wiki/தியாத்திவாகான்">தியாத்திவாகான்</ref> என்ற பகுதியில், இத் தெய்வம் வழிபடப்பட்டு வந்துள்ளமைக்கான சான்றுகள் கிடைக்கப் பெற்றுள்ளன.<ref target="https://ta.wikipedia.org/wiki/முதற்_பக்கம்#cite_note-Teotihuacan:_Introduction-2">[2]</ref> இக் கால கட்டத்தை இடையமெரிக்கப் பண்பாட்டு காலவரிசையின் பிற்கால மூலப்புராதனக் காலத்திற்கும் முற்கால புராதனக் காலப் பகுதிக்கும் (கிமு 400 - கிபி 600) இடைப்பட்டக் காலமாக கொள்கின்றனர். இத் தெய்வ வழிபாடானது இக் கால கட்டத்தில் தோற்றம் பெற்று பிற்காலப் புராதனக் காலப் பகுதி (கிபி 600 - கிபி 900) வரை இடையமரிக்கா முழுவதும் பரவியிருக்கின்றது.<ref target="https://ta.wikipedia.org/wiki/முதற்_பக்கம்#cite_note-Ringle_et_al._1998-3">[3]</ref></p>
<p>புராதனக் காலத்திற்கு பிற்பட்ட காலப் பகுதியில் (கிபி 900 - கிபி 1519) கிட்சால்குவாடலியின் வழிபாடு என்பது சோளுளா என்ற மெக்சிகன் மதத்தின் மையப் பகுதியில் மட்டுமே பின்பற்றப்பட்டு வந்திருக்கின்றது. இந்தக் கால கட்டத்திலேயே <ref target="https://ta.wikipedia.org/wiki/மாயா_நாகரிகம்">நாகவா</ref> மக்களால், இத் தெய்வத்திற்கு 'கிட்சால்குவாடலி' என்ற பெயர் வழங்கப்பட்டுள்ளது. மாயன் பண்பாட்டுப் பகுதிகளில் இத் தெய்வத்தை <ref target="https://ta.wikipedia.org/wiki/மாயன்_மொழிகள்">குகுள்கன்</ref> எனவும், <ref target="https://ta.wikipedia.org/wiki/மாயன்_மொழிகள்">குகுமடழ்</ref> எனவும் அழைக்கப்பட்டு வந்திருக்கின்றது. இரண்டு மொழிகளிலும் அதன் பொருள் "இறக்கைக் கட்டிய பாம்பு" என்பது தான்.</p>
<p>கிட்சால்குவாடலி தெய்வத்தின் பூசாரிகளின் முதன்மையான சின்னம் "ஏகாகொழ்கற்" (<hi rend="italic">ehecacozcatl</hi>) என அழைக்கப்படுகின்றது, அதாவது "காற்றணிகலன்" என பொருள்படும். குறுக்காக வெட்டப்பட்ட சங்கை கழுத்து மாலையில் தாயத்தாகக் கோர்த்து மதாச்சாரியர்கள் கட்டிக் கொள்வார்கள். இடையமரிக்க பகுதிகளில் மேற்கொள்ளப்பட்ட தொல்லியல் ஆய்வுகளின் போது இத்தகைய தாயத்துக்கள் அடங்கிய மாலைகள் கிடைத்திருக்கின்றன. இத் தாயத்துக்கள் அடங்கிய மாலைகளை அணிவதால் <ref target="https://ta.wikipedia.org/wiki/சுழலிக்காற்று">சுழலிக்காற்றுக்கள்</ref>, <ref target="https://ta.wikipedia.org/wiki/கொள்ளிவாய்_பிசாசு">கொள்ளிவாய் பிசாசுகள்</ref>, கடற் சுழலிகள், நீர்ச் சுழலிகள் போன்ற பஞ்சபூதங்களில் ஒன்றான காற்றினால் உண்டாகும் ஆபத்துக்களிலிருந்து தற்காத்துக் கொள்ள முடியும் என <ref target="https://ta.wikipedia.org/wiki/அஸ்டெக்_நாகரிகம்">அழடாக்கியர்கள்</ref> நம்பினார்கள். பழஞ்சுருள் குறிப்புகளில் வரையப்பட்டுள்ள கிட்சால்குவாடலி, <ref target="https://ta.wikipedia.org/wiki/சோலோட்டி">சோலோட்டி</ref> ஆகிய தெய்வங்கள் ஏகாகொழ்கற் மாலைகளை கழுத்தில் அணிந்திருக்கின்றனர்.<ref target="https://ta.wikipedia.org/wiki/முதற்_பக்கம்#cite_note-Teotihuacan:_Introduction-2">[2]</ref> இத் தெய்வங்களின் கோயில்களில் கத்திகள், ஏகாகொழ்கற் மாலைகளை அணிந்த சிறு தெய்வங்களின் திருவுருகள் அடங்கிய சின்னங்களும் காணப்படுகின்றன.<ref target="https://ta.wikipedia.org/wiki/முதற்_பக்கம்#cite_note-Teotihuacan:_Introduction-2">[2]</ref></p>
<p>16-ம் நூற்றாண்டில் ஸ்பானிய படையெடுப்புக்களின் பின்னர் எழுதப்பட்ட பல ஆவணங்களில் கிட்சால்குவாடலியை <ref target="https://ta.wikipedia.org/wiki/தாலன்">தாலன்</ref> என்ற தொல் நகரத்தை ஆட்சி செய்த <ref target="https://ta.wikipedia.org/wiki/சே_அகாற்ற_தொபீற்றின்">சே அகாற்ற தொபீற்றின்</ref> என்ற மன்னரோடு ஒப்பிட்டு எழுதப்பட்டுள்ளது. ஆனால், இத் தெய்வத்திற்கும் <ref target="https://ta.wikipedia.org/wiki/தோல்தக்">தோல்தக்கை</ref> ஆட்சி செய்த மன்னருக்குமான தொடர்புகள் எந்தளவுக்கு நம்பகமானவை என்பதில் சர்ச்சைகள் தொடர்கின்றன.<ref target="https://ta.wikipedia.org/wiki/முதற்_பக்கம்#cite_note-4">[4]</ref> அது மட்டுமின்றி தொடக்கக் கால ஸ்பானிய மதகுருமார்கள் கிட்சால்குவாடலியை ஸ்பானிய ஆக்கிரமிப்பாளரான <ref target="https://ta.wikipedia.org/wiki/எர்னான்_கோட்டெஸ்">எர்ணான் கோட்டி</ref> என்பவரோடும், விவிலியத்தில் வருகின்ற <ref target="https://ta.wikipedia.org/wiki/தோமா_(திருத்தூதர்)">புனித தோமையாரோடும்</ref> ஒப்பிட்டு எழுதியுள்ளனர் என்பது மேலும் பல குழப்பங்களை உண்டாக்குகின்றது.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
</text></body></html>