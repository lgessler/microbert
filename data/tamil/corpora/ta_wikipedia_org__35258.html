<html><body><text id="wikipedia_ta_wikipedia_org__35258.html" ns="0" revid="3421752" sourceurl="https://ta.wikipedia.org/wiki/%E0%AE%B5%E0%AE%A9%E0%AF%8D%E0%AE%A9%E0%AE%BF%E0%AE%AF%E0%AE%B0%E0%AF%8D" title="வன்னியர்" type="wikipedia">வன்னியர்
<p><hi rend="bold">வன்னியர்</hi> (<hi rend="italic">Vanniyar</hi>) அல்லது <hi rend="bold">வன்னிய குல சத்திரியர்</hi> (<hi rend="italic">Vanniya Kula Kshatriya's</hi>) எனப்படுவோர் <ref target="https://ta.wikipedia.org/wiki/தமிழ்நாடு">தமிழகத்தில்</ref> குறிப்பாக வடதமிழகத்தில் (<ref target="https://ta.wikipedia.org/wiki/காவிரி_ஆறு">காவேரி ஆற்றின்</ref> வடக்கு பகுதிகளில்) அடர்த்தியாகவும், மற்ற பகுதிகளில் குறிப்பிட்ட அளவிலும் வாழுகின்ற ஒரு மிகப்பெரிய தமிழ் <ref target="https://ta.wikipedia.org/wiki/சாதி">சாதியினர்</ref> ஆவர்.<ref target="https://ta.wikipedia.org/wiki/முதற்_பக்கம்#cite_note-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref> இவர்கள் <ref target="https://ta.wikipedia.org/wiki/புதுச்சேரி">புதுச்சேரி</ref>, <ref target="https://ta.wikipedia.org/wiki/தெற்கு">தெற்கு</ref> <ref target="https://ta.wikipedia.org/wiki/கருநாடகம்">கருநாடகம்</ref> மற்றும் <ref target="https://ta.wikipedia.org/wiki/தெற்கு">தெற்கு</ref> <ref target="https://ta.wikipedia.org/wiki/ஆந்திரா">ஆந்திரா</ref> போன்ற பகுதிகளிலும் வாழ்கின்றனர். இவர்கள் தமிழ்நாடு அரசின் இட ஒதுக்கீடு பட்டியலில் <ref target="https://ta.wikipedia.org/wiki/மிகவும்_பிற்படுத்தப்பட்ட_வகுப்பினர்,_தமிழ்நாடு">மிகவும் பிற்படுத்தப்பட்ட</ref> வகுப்பில் உள்ளனர்.<ref target="https://ta.wikipedia.org/wiki/முதற்_பக்கம்#cite_note-3">[3]</ref> இவர்கள் முன்னொரு காலத்தில் <hi rend="bold">பள்ளி</hi> என்ற பெயரால் அறியப்பட்டனர்.</p>
சொற்பிறப்பு
<p>வன்னியருக்கான பல சொற்பிறப்பியல் கருத்துகள் உள்ளன, <ref target="https://ta.wikipedia.org/wiki/சமசுகிருதம்">சமசுகிருதத்தில்</ref> வன்னி என்னும் சொல்லுக்கு (<hi rend="italic">நெருப்பு/தீ</hi>) என்று பொருள்<ref target="https://ta.wikipedia.org/wiki/முதற்_பக்கம்#cite_note-4">[4]</ref><ref target="https://ta.wikipedia.org/wiki/முதற்_பக்கம்#cite_note-hiltebeitel35-5">[5]</ref> மற்றும் <ref target="https://ta.wikipedia.org/wiki/திராவிட_மொழிக்_குடும்பம்">திராவிடத்தில்</ref> (<hi rend="italic">வலிமை</hi>) என்பதாகும்.<ref target="https://ta.wikipedia.org/wiki/முதற்_பக்கம்#cite_note-6">[6]</ref> அதாவது <ref target="https://ta.wikipedia.org/wiki/நெருப்பு">நெருப்பிலிருந்து</ref> (அக்னி/தீ) பிறந்தவர் என்று பொருள்படும். <hi rend="italic">பள்ளி</hi> என்னும் சொல்லுக்கு <ref target="https://ta.wikipedia.org/wiki/சமசுகிருதம்">சமசுகிருதத்தில்</ref> வனம் (<hi rend="italic">காடு</hi>) என்பதாகும்.<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
<p><hi rend="italic">வன்னி</hi> என்னும் பெயரிலிருந்து வன்னியர்கள் தங்கள் சாதி பெயரைப் பெறுகிறார்கள் என்று அல்ஃப் ஹில்ட்பெடில் குறிப்பிடுகிறார்.<ref target="https://ta.wikipedia.org/wiki/முதற்_பக்கம்#cite_note-hiltebeitel35-5">[5]</ref> வன்னி என்ற வார்த்தை சமசுகிருத மொழியில் நெருப்பு என்று கருதப்படுகிறது. ஆனால் தமிழ் மொழியில் இது ஒரு முக்கியமான மரத்தின் பெயராகும். இது முனிவரின் தொடர்பு, மேலும் புராணங்களுடன் தொடர்புகளுக்கு இது வழிவகுக்கிறது.<ref target="https://ta.wikipedia.org/wiki/முதற்_பக்கம்#cite_note-:0-8">[8]</ref></p>
வன்னியர் குல பட்டங்கள்
<p><ref target="https://ta.wikipedia.org/wiki/படையாட்சி">படையாட்சி</ref>, பள்ளி, <ref target="https://ta.wikipedia.org/wiki/கவுண்டர்">கவுண்டர்</ref>, நாயக்கர், <ref target="https://ta.wikipedia.org/wiki/சம்புவரையர்">சம்புவரையர்</ref>, <ref target="https://ta.wikipedia.org/wiki/காடவராயர்">காடவராயர்</ref>, <ref target="https://ta.wikipedia.org/wiki/கச்சிராயர்கள்">கச்சிராயர்</ref>, காலிங்கராயர், <ref target="https://ta.wikipedia.org/wiki/மழவரையர்">மழவரையர்</ref>, உடையார், சோழிங்கர் போன்ற 200க்கும் மேற்பட்ட பட்டங்களை கொண்ட சாதியினர் ஆவார்.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
<p>வன்னியர்களின் அடையாளமாக <ref target="https://ta.wikipedia.org/wiki/வன்னி_மரம்">வன்னி மரம்</ref> கருதப்படுகிறது.<ref target="https://ta.wikipedia.org/wiki/முதற்_பக்கம்#cite_note-:0-8">[8]</ref> வன்னி மரம் தல விருட்சமாக, <ref target="https://ta.wikipedia.org/wiki/தஞ்சைப்_பெருவுடையார்_கோயில்">தஞ்சை பெரிய கோயிலிலும்</ref> மற்றும் <ref target="https://ta.wikipedia.org/wiki/கங்கைகொண்ட_சோழபுரம்">கங்கைகொண்டசோழபுரம்</ref> கோயிலிலும் உள்ளது.</p>
பிற பெயர்கள்
<p>இவர்கள் தமிழ்நாடு அரசின் இட ஒதுக்கீட்டுப் பட்டியலில் <ref target="https://ta.wikipedia.org/wiki/மிகவும்_பிற்படுத்தப்பட்ட_வகுப்பினர்,_தமிழ்நாடு">மிகவும் பிற்படுத்தப்பட்ட</ref> வகுப்பில் உள்ளனர். அதில் வன்னிய குல சத்திரியர், வன்னியர், வன்னியா, வன்னிய கவுண்டர், கவுண்டர் அல்லது கண்டர், படையாட்சி, பள்ளி மற்றும் அக்னி குல சத்திரியர் போன்ற பிற பெயர்களும் அடங்கும்.<ref target="https://ta.wikipedia.org/wiki/முதற்_பக்கம்#cite_note-10">[10]</ref></p>
வன்னியர் புராணம்
<p>இந்தியாவில், புராணம் கொண்ட ஒரே சமூகத்தினர் வன்னியர்கள் ஆவர். இந்து மதத்தின் 18 புராணங்களில் ஒன்றான <ref target="https://ta.wikipedia.org/wiki/ஆக்கினேய_புராணம்">அக்னி புராணம்</ref> என்னும் வன்னியர் புராணத்தில், இவர்களின் தோற்றம் பற்றி கூறப்பட்டுள்ளது.</p>
<p>தூர்வாசகர் முனிவருக்கும், கஜமோகிணிக்கும் இரண்டு அசுர குழந்தைகள் பிறந்தனர். அவர்களின் பெயர் "வில்வலன்" மற்றும் "வாதாபி" இவர்களின் தாயாரான கஜமோகிணி என்பவள் முருகப்பெருமானால் வதம் செய்யப்பட்ட சூரபத்மனின் இளைய தங்கை ஆவாள். வில்வலனும், வாதாபியும் அகத்திய முனிவரை துன்புறுத்த ஆரம்பித்தான். இதனால் கோபம் அடைந்த அகத்திய மாமுனி வில்வலனை விழுங்கி விட்டார். உடனே வாதாபி <ref target="https://ta.wikipedia.org/wiki/சிவன்">சிவபெருமானை</ref> நோக்கி தவம் செய்து பல சக்திகளையும் பெற்றான். அந்த வலிமையின் மூலம் தெற்கு கடற்கறையின் மைய பகுதியில் அமைந்திருந்த ரத்னாபுரியை அரசால ஆரம்பித்தான். பின்னர் மாயனின் மகளான சொக்கன்னியை மணந்தான். இவன் செய்யும் அனைத்து காரியங்களுக்கும் அசுர குருவான சுக்ராசாரியார் துணை இருந்தார். பின்னர் வாதாபி தேவர்களை அதிகம் துன்புறுத்த ஆரம்பித்தான். இதை கண்ட நாரதமுனி, சிவபெருமானிடம் தேவர்களின் இன்னல்களை கூறினார். அதேசமயம் சம்பு மகரிஷி சிவபெருமானை நோக்கி யாகம் ஒன்றை நடத்தினார். அப்போது சம்பு மகரிஷிக்கு சிவபெருமான் அருள்பாவித்து, தன் நெற்றிக்கண்ணில் இருந்து, வியர்வைத் துளியை (நீர்) அந்த யாகத்தில்  விழச்செய்தார். யாகத்தில் விழுந்த அந்த நெருப்பில் இருந்து, வெள்ளை குதிரையில், கையில் வீரவாளுடன் தலையில் கிரீடத்துடன் <hi rend="italic">ஸ்ரீ வீர ருத்ர வன்னியர்</hi> தோன்றினார். சிவபெருமானும், தாய் பார்வதியும் தேவேந்திரனின் மகளான மந்திரமாலையை திருமணம் செய்து வைத்தனர். இவர்களுக்கு நான்கு வீர ஆண் மகன்கள் பிறந்தனர். அவர்களின் பெயர் 1.கிருஷ்ண வன்னியர் 2.பிரம்ம வன்னியர் 3.சம்பு வன்னியர் 4.அக்னி வன்னியர் ஆவார்கள். இவர்களுக்கு காந்தா (சுசிலா) என்னும் துறவியின் நான்கு மகள்களையும் திருமணம் செய்து வைத்தனர். அவர்களின் பெயர்கள் இந்திராணி, நாரணி, சுந்தரி, சுமங்கலி ஆகும். வாதாபி அரக்கனை அழிக்கப் புறப்படும்போது அவருடைய மனைவி மந்திரமாலா போரின் விளைவு என்னவாகுமோ என கவலைப்படுகிறாள். அதற்கு வன்னியராசன் "என்னுடன் நாய் வருகிறது. நான் போரில் இறந்தால் நாய் திரும்பிவரும், வீட்டில் ஏற்றப்பட்ட காமாட்சி விளக்கு அணையும், மல்லிகைப் பூ வாடும்" என்று சொல்லிவிட்டு செல்கிறார். வன்னியராசன் செல்லும் வழியில் ஆறு குறுக்கிடுகிறது. அவர் ஆற்றைக் கடந்து சென்றுவிடுகிறார். ஆனால் நாய் கடக்க முடியாமல் திரும்பி விடுகிறது. நாயைப் பார்த்த மந்திரமாலா கணவர் இறந்துவிட்டதாகக் கருதி தாலியை அறுத்துவிடுகிறாள். வீட்டில் விளக்கு அணையாததையும், மலர் வாடாதைதையும் அவள் கவனிக்கவில்லை. போரில் வெற்றிபெற்று திரும்பும் வீரவன்னிய ராசன் தன் மனைவி விதவைக் கோலத்தில் இருப்பதைக் கண்டு அதிர்ச்சியடைகிறான். நடந்ததை அறிந்து மீண்டும் தாலி கட்டுகிறான். இப்படி தாலியை அறுத்துக்கட்டக்கூடிய பழக்கம் வன்னியர்களிடையே இருக்கிறது. இன்றைக்கும் ஆடி 18 அன்று தாலியை அறுத்துக்கட்டும் சடங்கை பல வன்னியர்கள் செய்கின்றனர். இக்கதை <hi rend="italic">வன்னியக்கூத்து</hi> என்ற பெயரில் இன்றும் வன்னியர்கள் வாழும் பகுதிகளில் கூத்தாகவும் நடத்தப்படுகிறது. <hi rend="italic">ஸ்ரீ வீர ருத்ர வன்னிய மகாராசனின்</hi> வழித் தோன்றல்களே வன்னியர்கள் என வன்னியர் புராணம் கூறுகிறது.<ref target="https://ta.wikipedia.org/wiki/முதற்_பக்கம்#cite_note-11">[11]</ref><ref target="https://ta.wikipedia.org/wiki/முதற்_பக்கம்#cite_note-12">[12]</ref></p>

சிலை எழுபது
<p><ref target="https://ta.wikipedia.org/wiki/கம்பர்">கம்பர்</ref> எழுதிய ஒன்பது நூல்களுள் <ref target="https://ta.wikipedia.org/wiki/சிலை_எழுபது">சிலையெழுபதும்</ref> ஒன்றாகும். இந்நூலில் வன்னியர்களின் புகழ், பெருமை, வீரம், கலை, பண்பாடு முதலானவற்றை அறிந்து கொள்ள, கம்பர் இந்நூலை எழுதியுள்ளார்.</p>

மக்கள் தொகை
<p>தமிழகத்தில் 1989 ஆம் ஆண்டு கணக்கீட்டின் படி வன்னியர்கள் 65 லட்சத்து 4 ஆயிரத்து 855 பேர் வசிக்கின்றனர். தமிழகத்தில் மக்கள் தொகை அடிப்படையில், இவர்களே மிகப்பெரிய சமுதாயத்தினர் ஆவர்.<ref target="https://ta.wikipedia.org/wiki/முதற்_பக்கம்#cite_note-13">[13]</ref></p>
தற்போது
<p>வன்னியர்கள் 1980 ஆம் ஆண்டுகளில் <ref target="https://ta.wikipedia.org/wiki/தமிழ்நாடு">தமிழ்நாட்டில்</ref> 10 சதவீதத்திற்கு அதிகமாக இருந்தனர். குறிப்பாக <ref target="https://ta.wikipedia.org/wiki/செங்கல்பட்டு_மாவட்டம்_(சென்னை_மாகாணம்)">செங்கல்பட்டு</ref>, <ref target="https://ta.wikipedia.org/wiki/வட_ஆற்காடு">வட ஆற்காடு</ref>, <ref target="https://ta.wikipedia.org/wiki/தென்_ஆற்காடு_மாவட்டம்">தென் ஆற்காடு</ref> மற்றும் <ref target="https://ta.wikipedia.org/wiki/சேலம்_மாவட்டம்">சேலம்</ref> ஆகிய மாவட்டங்களில் 25 சதவீதத்திற்கு அதிகமான மக்கள் இருந்தனர். வன்னியர்கள் பெரும்பாலானோர் <ref target="https://ta.wikipedia.org/wiki/விவசாயம்">விவசாயம்</ref> செய்து வருகின்றனர். ஆனாலும் இவர்கள் அரசியல் செல்வாக்கு மற்றும் அமைப்பிலிருந்து பெருமளவில் பயனடைகிறார்கள். தமிழ்நாடு அரசு இடவொதுக்கீட்டு பட்டியல் <ref target="https://ta.wikipedia.org/wiki/பிற்படுத்தப்பட்டோர்">பிற்படுத்தப்பட்டோர்</ref> பட்டியலில் இருந்த இவர்கள், 1980 ஆம் ஆண்டுகளில் பல போராட்டங்களைத் தொடர்ந்து, அதில் வெற்றிக் கண்டு தற்போது <ref target="https://ta.wikipedia.org/wiki/மிகவும்_பிற்படுத்தப்பட்ட_வகுப்பினர்,_தமிழ்நாடு">மிகவும் பிற்படுத்தப்பட்ட பிரிவில்</ref> உள்ளனர்.</p>
<p>இந்த சமுதாயத்திற்காக உருவாக்கப்பட்ட வன்னியர் சங்கமானது, பின்னாளில் <ref target="https://ta.wikipedia.org/wiki/பாட்டாளி_மக்கள்_கட்சி">பாட்டாளி மக்கள் கட்சி</ref> என்னும் அரசியல் கட்சியாக வளர்ந்து, தமிழகத்தில் தற்போது முக்கியமான அரசியல்கட்சிகளில் ஒன்றாக உள்ளது.</p>
உள்ஒதுக்கீடு
<p>2020 ஆம் ஆண்டு, வன்னியர்களுக்கு 20% தனி இடஒதுக்கீடு தர வேண்டும் என <ref target="https://ta.wikipedia.org/wiki/பாமக">பாமக</ref> சார்பில் போராட்டம் நடத்தப்பட்டது. அப்போது <ref target="https://ta.wikipedia.org/wiki/தமிழக_அரசு">தமிழக அரசு</ref> சாதிவாரி மக்கள் தொகை கணக்கெடுப்பு நடத்தப்படும் என தெரிவித்தது. ஆனால் <ref target="https://ta.wikipedia.org/wiki/பாமக">பாமக</ref> நிறுவனர் மருத்துவர் <ref target="https://ta.wikipedia.org/wiki/ச._இராமதாசு">இராமதாசு</ref>, <ref target="https://ta.wikipedia.org/wiki/மிகவும்_பிற்படுத்தப்பட்ட_வகுப்பினர்,_தமிழ்நாடு">மிகவும் பிற்படுத்தபட்டோர் பிரிவில்</ref> உள்ஒதுக்கீடு தேவை என கோரினார். அவரின் கோரிக்கையை ஏற்று மிகவும் பிற்படுத்தப்பட்டோருக்கான 20% இடஒதுக்கீட்டில் வன்னியர்களுக்கு 10.5% உள்ஒதுக்கீடு வழங்க வகை செய்யும் மசோதா சட்டசபையில் தாக்கல் செய்யப்பட்டு, ஆளுநரின் ஒப்புதல் பெற்று அரசிதழில் வெளியீடப்பட்டது. அதன்படி வன்னியர்களுக்கு <ref target="https://ta.wikipedia.org/wiki/மிகவும்_பிற்படுத்தப்பட்ட_வகுப்பினர்,_தமிழ்நாடு">மிகவும் பிற்படுத்தபட்டோர் பிரிவில்</ref> 10.5%. கல்வி மற்றும் வேலை வாய்ப்பில் உள்ஒதுக்கீடு கொடுக்கப்படுகிறது.<ref target="https://ta.wikipedia.org/wiki/முதற்_பக்கம்#cite_note-14">[14]</ref><ref target="https://ta.wikipedia.org/wiki/முதற்_பக்கம்#cite_note-15">[15]</ref></p>
குறிப்பிடத்தக்க நபர்கள்
<list type="unordered"><item><ref target="https://ta.wikipedia.org/wiki/எஸ்._எஸ்._ராமசாமி_படையாட்சியார்">எஸ். எஸ். ராமசாமி படையாட்சியார்</ref> - <ref target="https://ta.wikipedia.org/wiki/தமிழ்நாடு_உழைப்பாளர்_கட்சி">தமிழ்நாடு உழைப்பாளர் கட்சி</ref> நிறுவனர்</item>
<item><ref target="https://ta.wikipedia.org/wiki/எம்._ஏ._மாணிக்கவேலு_நாயக்கர்">மாணிக்கவேலு நாயக்கர்</ref> - தமிழக அரசியல்வாதி மற்றும் முன்னாள் அமைச்சர்</item>
<item><ref target="https://ta.wikipedia.org/wiki/ச._இராமதாசு">ச. இராமதாசு</ref> - <ref target="https://ta.wikipedia.org/wiki/பாட்டாளி_மக்கள்_கட்சி">பாட்டாளி மக்கள் கட்சி</ref> நிறுவனர்</item>
<item><ref target="https://ta.wikipedia.org/wiki/காடுவெட்டி_குரு">காடுவெட்டி குரு</ref> - வன்னியர் சங்கத் தலைவர் மற்றும் தமிழக அரசியல்வாதி</item>
<item><ref target="https://ta.wikipedia.org/wiki/வீரபாண்டி_எஸ்._ஆறுமுகம்">வீரபாண்டி எஸ். ஆறுமுகம்</ref> - தமிழக அரசியல்வாதி மற்றும் முன்னாள் அமைச்சர் (திமுக)</item>
<item><ref target="https://ta.wikipedia.org/wiki/வாழப்பாடி_ராமமூர்த்தி">வாழப்பாடி ராமமூர்த்தி</ref> - தமிழக அரசியல்வாதி மற்றும் முன்னாள் அமைச்சர்</item>
<item><ref target="https://ta.wikipedia.org/wiki/சி._ஆறுமுகம்">மதுராந்தக ஆறுமுகம்</ref> - தமிழக அரசியல்வாதி (திமுக)</item>
<item><ref target="https://ta.wikipedia.org/wiki/செஞ்சி_என்._இராமச்சந்திரன்">செஞ்சி என். இராமச்சந்திரன்</ref> - தமிழக அரசியல்வாதி மற்றும் முன்னாள் அமைச்சர்</item>
<item><ref target="https://ta.wikipedia.org/wiki/துரைமுருகன்">துரைமுருகன்</ref> - தமிழக அரசியல்வாதி மற்றும் திமுக பொதுச்செயலாளர்</item>
<item><ref target="https://ta.wikipedia.org/wiki/ந._ரங்கசாமி">ந. ரங்கசாமி</ref> - புதுவையின் முன்னாள் முதலமைச்சர் மற்றும் <ref target="https://ta.wikipedia.org/wiki/அகில_இந்திய_நமது_ராஜ்ஜியம்_காங்கிரஸ்">அகில இந்திய என். ஆர். காங்கிரஸ்</ref> கட்சி நிறுவனர்</item>
<item><ref target="https://ta.wikipedia.org/wiki/கா._பூ._முனுசாமி">கே. பி. முனுசாமி</ref> - தமிழக அரசியல்வாதி (அதிமுக)</item>
<item><ref target="https://ta.wikipedia.org/wiki/சி._வே._சண்முகம்">சி. வி. சண்முகம்</ref> - தமிழக அரசியல்வாதியும், வணிகவரி மற்றும் பத்திரப் பதிவு மற்றும் சட்டம், நீதிமன்றங்கள், சிறைச்சாலைகள் துறை அமைச்சர்</item>
<item><ref target="https://ta.wikipedia.org/wiki/எஸ்._ஜெகத்ரட்சகன்">எஸ். ஜெகத்ரட்சகன்</ref> - தமிழக அரசியல்வாதி மற்றும் முன்னாள் அமைச்சர் (திமுக)</item>
<item><ref target="https://ta.wikipedia.org/wiki/குத்தாலம்_பி._கல்யாணம்">குத்தாலம் பி. கல்யாணம்</ref> - தமிழக அரசியல்வாதி (திமுக)</item>
<item><ref target="https://ta.wikipedia.org/wiki/அன்புமணி_ராமதாஸ்">அன்புமணி ராமதாஸ்</ref> - முன்னாள் மத்திய சுகாதாரம் மற்றும் குடும்ப நலத்துறை அமைச்சர் மற்றும் <ref target="https://ta.wikipedia.org/wiki/பாட்டாளி_மக்கள்_கட்சி">பாட்டாளி மக்கள் கட்சி</ref> மாநில இளைஞர் அணி தலைவர்</item>
<item><ref target="https://ta.wikipedia.org/wiki/தி._வேல்முருகன்">தி. வேல்முருகன்</ref> - <ref target="https://ta.wikipedia.org/wiki/தமிழக_வாழ்வுரிமைக்_கட்சி">தமிழக வாழ்வுரிமைக் கட்சி</ref> நிறுவனர்</item></list>
இதனையும் காண்க
<list type="unordered"><item><ref target="https://ta.wikipedia.org/wiki/1987_இடஒதுக்கீடு_போராட்டம்">1987 இடஒதுக்கீடு போராட்டம்</ref></item></list>


வெளி இணைப்புகள்
<list type="unordered"><item><ref target="http://www.noolaham.org/wiki/index.php?title=%E0%AE%B5%E0%AE%A9%E0%AF%8D%E0%AE%A9%E0%AE%BF%E0%AE%AF%E0%AE%B0%E0%AF%8D">வன்னியர்</ref> - நூலகம் திட்டம்</item></list>
</text></body></html>