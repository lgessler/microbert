<html><body><text id="wikipedia_ta_wikipedia_org__147207.html" ns="0" revid="1282329" sourceurl="https://ta.wikipedia.org/wiki/%E0%AE%AA%E0%AE%BE%E0%AE%9F%E0%AF%8D%E0%AE%9F%E0%AF%81%E0%AE%9F%E0%AF%88%E0%AE%A4%E0%AF%8D_%E0%AE%A4%E0%AE%B2%E0%AF%88%E0%AE%B5%E0%AE%A9%E0%AF%8D" title="பாட்டுடைத் தலைவன்" type="wikipedia">பாட்டுடைத் தலைவன்<p>பாட்டு நூலில் போற்றப்படும் தலைவனைப் <hi rend="bold">பாட்டுடைத்தலைவன்</hi> எனக் குறிப்பிடுவது வழக்கம். </p>
<p>தமிழ்ப்புலவர்கள் பாடிய பாடல்கள் ஏதாவது ஒரு தலைவனையோ, பொருளையோ மையமாகக் கொண்டு பாடப்பட்டிருக்கும். </p>
<p>கி.பி. முதலாம் நூற்றாண்டுக்கு முற்பட்ட சங்ககாலப் புலவர்கள் தாம் பாடிய பாடல்களிலும், <ref target="https://ta.wikipedia.org/wiki/பத்துப்பாட்டு">பாட்டுகளிலும்</ref> அரசர்களையும்,  வள்ளல்களையும் பாட்டுடைத் தலைவராகக் கொண்டனர்.</p>
<list type="unordered"><item><ref target="https://ta.wikipedia.org/wiki/மதுரைக்காஞ்சி">மதுரைக்காஞ்சி</ref> நூலின் பாட்டுடைத்தலைவன் தலையாலங்கானத்துச் செருவென்ற நெடுஞ்செழியன் என்னும் அரசன்.</item>
<item><ref target="https://ta.wikipedia.org/wiki/சிறுபாணாற்றுப்படை">சிறுபாணாற்றுப்படை</ref> நூலின் பாட்டுடைத்தலைவன் ஓய்மானாட்டு நல்லியக்கோடன்.</item></list>
<p>அதற்குப் பின்னர் சமயம் தலைதூக்கி நின்ற காலத்தில் இறைவனை மட்டுமே பாட்டுடைத் தலைவராகக் கொண்டனர். </p>
<list type="unordered"><item><ref target="https://ta.wikipedia.org/wiki/சைவத்_திருமுறைகள்">சைவத் திருமுறைகள்</ref> நூல்களின் பாட்டுடைத்தலைவன் சிவன்</item>
<item><ref target="https://ta.wikipedia.org/wiki/நாலாயிர_திவ்வியப்_பிரபந்தம்">நாலாயிர திவ்வியப் பிரபந்தம்</ref> நூல்களின் பாட்டுடைத்தலைவன் திருமால்</item></list>
<p>பத்தாம் நூற்றாண்டில் தலைதூக்கிய பிற்காலச் சோழர் காலத்துக்குப் பின்னர் இறைவன், அரசன் ஆகிய இருவருமே பாட்டுடைத் தலைவராக மாறினர்.</p>
<list type="unordered"><item><ref target="https://ta.wikipedia.org/wiki/கம்பராமாயணம்">கம்பராமாயணம்</ref> நூலின் பாட்டுடைத்தலைவன் <ref target="https://ta.wikipedia.org/wiki/இராமன்">இராமன்</ref></item>
<item><ref target="https://ta.wikipedia.org/wiki/மூவருலா">மூவருலா</ref> நூலின் பாட்டுடைத்தலைவர்கள் விக்கிரம சோழன், அவனது மகன் இரண்டாம் குலோத்துங்க சோழன், பேரன் இரண்டாம் இராஜராஜ சோழன் ஆகிய மூவர்.</item></list>
</text></body></html>