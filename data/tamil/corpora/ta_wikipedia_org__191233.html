<html><body><text id="wikipedia_ta_wikipedia_org__191233.html" ns="0" revid="3230822" sourceurl="https://ta.wikipedia.org/wiki/%E0%AE%85%E0%AE%95%E0%AF%8D%E0%AE%B0%E0%AF%8B%E0%AE%95%E0%AE%BE%E0%AE%B0%E0%AF%8D%E0%AE%AA%E0%AE%B8%E0%AF%8D_%E0%AE%83%E0%AE%AA%E0%AF%86%E0%AE%B0%E0%AE%BE%E0%AE%95%E0%AF%8D%E0%AE%9A%E0%AE%BF%E0%AE%A9%E0%AE%BF%E0%AE%AA%E0%AF%8B%E0%AE%B2%E0%AE%BF%E0%AE%AF%E0%AE%B8%E0%AF%8D" title="அக்ரோகார்பஸ் ஃபெராக்சினிபோலியஸ்" type="wikipedia">அக்ரோகார்பஸ் ஃபெராக்சினிபோலியஸ்
<p><hi rend="italic"><hi rend="bold">அக்ரோகார்பஸ் ஃபெராக்சினிபோலியஸ்</hi></hi> (<hi rend="italic">Acrocarpus fraxinifolius</hi>) என்ற <ref target="https://ta.wikipedia.org/wiki/இருசொற்_பெயரீடு">தாவரவியல்</ref>  பெயருடைய <ref target="https://ta.wikipedia.org/wiki/தாவரம்">இத்தாவரத்தை</ref>, தமிழில் பல பெயர்களைக் கொண்டு அழைக்கின்றனர். அவற்றுள் <hi rend="bold">கழிஞ்சி, குரங்கடி, மல்லம் கொன்னை, மலைக்கொனி, மலிகொனி, நெல்றை,<ref target="https://ta.wikipedia.org/wiki/முதற்_பக்கம்#cite_note-2">[2]</ref>. மலைக்கொன்றை</hi>  போன்றவை குறிப்பிடதக்கப் பெயர்கள் ஆகும். தமிழ்நாட்டிலுள்ள <ref target="https://ta.wikipedia.org/wiki/மூலிகைப்_பட்டியல்_(தமிழ்நாடு)">மூலிகைத்தாவரங்களில்</ref> இதுவும் ஒன்றாகும்.</p>
வகைப்பாடு
<p>இது <ref target="https://ta.wikipedia.org/wiki/பூக்கும்_தாவரம்">பூக்கும் தாவரம்</ref> என்பதால், <ref target="https://ta.wikipedia.org/wiki/பூக்குந்தாவரத்தின்_பரிணாமத்தோற்ற_நெறிக்குழுமம்">பூக்குந்தாவரத்தின் பரிணாமத்தோற்ற நெறிக்குழுமம்</ref> III <ref target="https://ta.wikipedia.org/wiki/முதற்_பக்கம்#cite_note-3">[கு 1]</ref>  என்ற வகைப்பாட்டியல் முறைமை, உலகெங்குமுள்ள தாவரவியல் அறிஞர்களால் பின்பற்றப்படுகிறது. அதன்படி, இது '<ref target="https://ta.wikipedia.org/wiki/பபேசியே">பபேசியே</ref>'   <ref target="https://ta.wikipedia.org/wiki/குடும்பம்_(உயிரியல்)">தாவரக்குடும்பத்தின்</ref> , துணைக்குடும்பங்களில் ஒன்றான   'சீசல்பினியோடியே' <ref target="https://ta.wikipedia.org/wiki/முதற்_பக்கம்#cite_note-4">[கு 2]</ref> என்பதன் கீழ் அமைகிறது.<ref target="https://ta.wikipedia.org/wiki/முதற்_பக்கம்#cite_note-5">[3]</ref></p>
வாழிடம்
<p>இக்குறிப்பிட்ட தாவரயினம், <ref target="https://ta.wikipedia.org/wiki/உலக_பாரம்பரியக்_களம்">உலக பாரம்பரிய களங்களில்</ref> ஒன்றான <ref target="https://ta.wikipedia.org/wiki/மேற்கு_தொடர்ச்சி_மலை">மேற்கு தொடர்ச்சி மலைகளின்</ref> தெற்குப்பகுதிகளிலும், நடு சாயாத்திரி <ref target="https://ta.wikipedia.org/wiki/முதற்_பக்கம்#cite_note-6">[கு 3]</ref>  பகுதியிலும், இன்டோமலேசியப் பகுதிகளிலும்  குறிப்பாகக் காணப்படுகிறது. <ref target="https://ta.wikipedia.org/wiki/காடு">காடுகளின்</ref> மேல்மட்ட அடுக்கை விட,  மிக உயர்ந்த மரமாக <ref target="https://ta.wikipedia.org/wiki/முதற்_பக்கம்#cite_note-7">[கு 4]</ref> , கடல் மட்டத்திலிருந்து 1300 <ref target="https://ta.wikipedia.org/wiki/மீட்டர்">மீ.</ref>  உயரம் வரையுள்ள,  <ref target="https://ta.wikipedia.org/wiki/பசுமைமாறாக்_காடு">பசுமைமாறாக் காடுகளிலும்</ref>,  அரிதாக உயரம் குறைந்த மழை அதிகம் பெறும் <ref target="https://ta.wikipedia.org/wiki/இலையுதிர்_காடு">இலையுதிர் காடுகளிலும்</ref>  காணப்படுகிறது.</p>
வளரியல்புகள்
தோற்றம்
<p>இம்<ref target="https://ta.wikipedia.org/wiki/மரம்">மரமானது</ref> 40 <ref target="https://ta.wikipedia.org/wiki/மீட்டர்">மீட்டர்</ref> வரை, வளரும் தன்மையை கொண்டதாக இருக்கிறது. அதற்கேற்றவாறு இதன் வேர்கள், தாங்கு வேர்களாக <ref target="https://ta.wikipedia.org/wiki/முதற்_பக்கம்#cite_note-8">[கு 5]</ref> உள்ளன.</p>
இலை அமைவுகள்
<figure><caption>கூட்டிலை வகைகள் ( bipinnate;evenpinnate = paripinnate )</caption></figure>
<p>இம்மரத்தின் இலைகள் பின்வரும் இயல்புகளைப் பெற்றிருக்கின்றன. </p>
<list type="unordered"><item>இலையின் அளவு  4-5X1.5-4.5 <ref target="https://ta.wikipedia.org/wiki/செ.மீ">செ.மீ</ref>. ஆகும்.</item>
<item>இலையானது உதிரும் இயல்புடைய <ref target="https://ta.wikipedia.org/wiki/முதற்_பக்கம்#cite_note-9">[கு 6]</ref>  கூட்டிலை<ref target="https://ta.wikipedia.org/wiki/முதற்_பக்கம்#cite_note-10">[கு 7]</ref>  வகைகளைக்<ref target="https://ta.wikipedia.org/wiki/முதற்_பக்கம்#cite_note-11">[கு 8]</ref> <ref target="https://ta.wikipedia.org/wiki/முதற்_பக்கம்#cite_note-12">[கு 9]</ref>  கொண்டதாகும்.</item>
<item>இதன் இலையடிச்செதில் <ref target="https://ta.wikipedia.org/wiki/முதற்_பக்கம்#cite_note-13">[கு 10]</ref> உதிரக்கூடியது.</item>
<item>இலைக்காம்பு மிகச்சிறியதாகும். இலைகளில் மென்முடிகள் இல்லை..</item>
<item>இலையின் நடுநரம்பு, மேற்பகுதியில் அலகின் பரப்பைவிட உயர்ந்து காணப்படும். இறுதியாக முடியும் மூன்றாம்நிலை நரம்புகள்,  வலைப்பின்னல்  <ref target="https://ta.wikipedia.org/wiki/முதற்_பக்கம்#cite_note-14">[கு 11]</ref> அமைப்பு உடையது.</item>
<item>இலையின் நுனி, ஈட்டிவடிவமுடையது. சிற்றிலையின் நுனி மிகவும் கூரியது. <ref target="https://ta.wikipedia.org/wiki/முதற்_பக்கம்#cite_note-15">[கு 12]</ref></item>
<item>சிறுகன்றின் இலைகள் இரம்பம் <ref target="https://ta.wikipedia.org/wiki/முதற்_பக்கம்#cite_note-16">[கு 13]</ref>  போன்ற தோற்றமுடையதாகும்.</item></list>
இனப்பெருக்க அமைவுகள்
<p>இதன் <ref target="https://ta.wikipedia.org/wiki/மலர்">மலர்கள்</ref> பச்சை நிறமாக இருக்கின்றன. மலரின் நடுவில் உள்ள  மகரந்த பைகள்  சிவப்பு நிறமாக இருக்கின்றன. ஒவ்வொரு மலரின் காம்பும் சிறியதாக இருக்கிறது. மலர்கள் தனி மலர்களாக இல்லாமல்,  <ref target="https://ta.wikipedia.org/wiki/பூந்துணர்">மஞ்சரி</ref>  அமைப்பில் இருக்கின்றன.  இம்மஞ்சரியானது, கொத்தான இலைக்கோணங்களில் காணப்படும், நுனிவளர் பூந்துணர் <ref target="https://ta.wikipedia.org/wiki/முதற்_பக்கம்#cite_note-17">[கு 14]</ref> வகையினைச் சேர்ந்ததாகும். இதன் கனி, இருபுற வெடிகனியாக, <ref target="https://ta.wikipedia.org/wiki/முதற்_பக்கம்#cite_note-18">[கு 15]</ref> நாக்கு வடிவத்துடன்<ref target="https://ta.wikipedia.org/wiki/முதற்_பக்கம்#cite_note-19">[கு 16]</ref>   இருக்கும். ஒரு வெடிகனியினுள் 5-10 எண்ணிக்கையிலான விதைகள் இருக்கும். ஒவ்வொரு விதையும், தோற்றத்தில் தலைகீழ் முட்டை வடிவமாகவும்,<ref target="https://ta.wikipedia.org/wiki/முதற்_பக்கம்#cite_note-20">[கு 17]</ref> ஒவ்வொரு விதையும் வேறுபட்டும், கெட்டியாகவும், தட்டையாகவும், சமமற்றும், இறகுகளோடும்<ref target="https://ta.wikipedia.org/wiki/முதற்_பக்கம்#cite_note-21">[கு 18]</ref> இருக்கும்.</p>
ஊடகங்கள்
<list type="unordered">
<item>நாற்றுகள்</item>
<item>இளமரங்கள்</item>
<item>மரட்டை</item>
<item>உட்புறமரத்தண்டு </item>
</list>




துணைநூல்கள்
<list type="unordered"><item>Mag. Zool. Bot. 2: 547. 1838; Gamble, Fl. Madras 1: 397. 1997 (re. ed); Sasidharan, Biodiversity documentation for Kerala- Flowering Plants, part 6: 150. 2004; Saldanha, Fl. Karnataka 1: 376. 1996.</item>
<item>Anon. 1986. The useful plants of India. Publications &amp; Information Directorate, CSIR, New Delhi, India.</item>
<item>Kayastha BP. 1985. Silvics of the trees of Nepal. Community Forest Development Project, Kathmandu.</item></list>
இப்பக்கத்தையும் காணவும்
<list type="unordered"><item><ref target="https://ta.wikipedia.org/wiki/இலத்தீன்_கிரேக்க_அறிவியற்பெயர்ப்_பட்டியல்">இலத்தீன் கிரேக்க அறிவியற்பெயர்ப் பட்டியல்</ref></item>
<item><ref target="https://ta.wikipedia.org/wiki/கொன்றை">கொன்றை</ref> எதிர் <hi rend="bold">மலைக்கொன்றை</hi> (இப்பக்கத்தில் விவரிக்கப்பட்டுள்ள தாவரப்பெயர்களில் ஒன்று.)</item>
<item><ref target="https://ta.wikipedia.org/wiki/கொன்றை">கொன்னை</ref> எதிர் <hi rend="bold">மல்லம் கொன்னை</hi>(இப்பக்கத்தில் விவரிக்கப்பட்டுள்ள தாவரப்பெயர்களில் ஒன்று.)</item></list>
புற இணைப்புகள்


<list type="unordered"><item><ref target="http://indiabiodiversity.org/species/show/6838">Indiabiodiversity</ref> என்ற இணையத்தின் விவரப்பக்கம்.</item>
<item><ref target="http://mundani-garden.blogspot.in/2011/11/acrocarpus-fraxinifolius-tree-for.html">20மீட்டர்கள் உயரமுள்ள இம்மரத்தின்</ref> முழுமையான படத்தையும், விதைகளின் படத்தையும் காணலாம்.</item>
<item><ref target="http://www.flowersofindia.net/catalog/slides/Pink%20Cedar.html">flowersofindia</ref> என்ற இணையத்தில் இம்மரத்தின் <ref target="https://ta.wikipedia.org/wiki/பூந்துணர்">மஞ்சரிகளைக்</ref> காணலாம்.</item></list>
</text></body></html>