<html><body><text id="wikipedia_ta_wikipedia_org__138586.html" ns="0" revid="2629911" sourceurl="https://ta.wikipedia.org/wiki/%E0%AE%AA%E0%AE%BE%E0%AE%B5%E0%AE%B2%E0%AE%B0%E0%AF%8D_%E0%AE%AE%E0%AE%A3%E0%AE%BF%E0%AE%B5%E0%AF%87%E0%AE%B2%E0%AE%A9%E0%AE%BE%E0%AE%B0%E0%AF%8D" title="பாவலர் மணிவேலனார்" type="wikipedia">பாவலர் மணிவேலனார்<figure><caption>பாவலர் மணிவேலனார்</caption></figure>
<p><hi rend="bold">பாவலர் மணிவேலனார்</hi> என்றழைக்கப்படும் <hi rend="bold">பெ. இரத்தினவேலு</hi>(1932) ஒரு தமிழறிஞர், எழுத்தாளர், இலக்கியத் திறனாய்வாளர் மற்றும் கவிஞர். தமிழகத்தின் அரூரில் தமிழியக்கம் தொடங்கியவர்.பல்வேறு இலக்கிய விருதுகள் பெற்றவர். இவரது சில நூல்கள் தமிழக அரசின் சிறந்த நூல்களுக்கான விருதினைப் பெற்றவை</p>
வரலாறு
<p>மணிவேலனார் தருமபுரி மாவட்டத்தில் கடத்தூருக்கு அருகிலுள்ள அஸ்தகிரி <ref target="https://ta.wikipedia.org/wiki/(குதிரைமலை)">(குதிரைமலை)</ref> என்னும் சிற்றூரில் 1932 ல் பிறந்தார். தந்தை பெயர் பெரியண்ணன். தாய் முத்துவேடியம்மாள். <ref target="https://ta.wikipedia.org/wiki/(விடுகாதழகிய_நல்லூர்)">(விடுகாதழகிய நல்லூர்)</ref> என்றொருகாலத்தில் அழைக்கப்பட்ட தற்போதைய அரூரில் வசிக்கிறார். இயற்பெயர் பெ. இரத்தினவேலு. மூன்றாம் வகுப்பு வரை அஸ்தகிரியிலும், ஐந்தாம் வகுப்பு வரை கடத்தூரிலும், பின் அரூரில் பள்ளிக்கல்வியும் முடித்துள்ளார். சிறுவயதிலேயே கவி பாடும் ஆற்றல் பெற்றிருந்ததால், பன்னிரண்டாவது வயதில் <ref target="https://ta.wikipedia.org/wiki/கும்மிப்பாட்டு">கும்மிப்பாட்டு</ref> என்ற கவிதையைப் புனைந்தார். 1950ல் பள்ளிப்பருவத்தில் நகைச்சுவைநடிகர் <ref target="https://ta.wikipedia.org/wiki/என்._எஸ்._கிருஷ்ணன்">என். எஸ். கிருஷ்ணன்</ref> தலைமையில் பள்ளியில் நகைச்சுவை நாடகம் ஒன்றையும், 1956ல் <ref target="https://ta.wikipedia.org/wiki/புலவர்_குழந்தை">புலவர் குழந்தை</ref> தலைமையில் ‘கண்ணாடி வளையல்’ என்னும் தலைப்பில் ஈழச்சிக்கல் குறித்த நாடகத்தையும்,  ‘பரம்பரைப்பரிசு’ என்னும் சீர்திருத்த நாடகத்தையும் நடத்தியுள்ளார். பள்ளிப்படிப்பு முடிந்த பின்னர் மேட்டூரில் இடைநிலை ஆசிரியப்பயிற்சிப் பள்ளியில் பயின்றார். 1953ல் தருமபுரி செட்ரப்பட்டி இடைநிலைப்பள்ளியில் ஆசிரியரானார். முற்போக்கு எண்ணம் கொண்ட இவர், முத்தியாலம்மாள் என்பவரை 1955ல் சாதி மறுப்புத் திருமணம் செய்தார். கல்வி கற்பிப்பதோடு நின்றுவிடாமல் தொடர்ந்து படித்து பி.ஏ.(பொருளியல்) பட்டம் பெற்றார். 1977ல் முதுகலைபட்டம் பெற்று முதுகலைத் தமிழாசிரியராக உயர்ந்தார். 1990ல் ஆசிரியப்பணியிலிருந்து ஓய்வு பெற்று விட்டாலும் இலக்கியப்பணியை இன்றும் மேற்கொண்டு வருகிறார்.</p>
படைப்புகள்
கவிதை
<list type="unordered"><item>மழலை இன்பம் (1963;பாவேந்தர் பாரதிதாசனால் பாராட்டப்பட்டது)</item>
<item>மழலை இலக்கியம்(1965)</item>
<item>காதைத் திருப்பு சொல்கிறேன்(1977)</item>
<item>இயற்கை அழைக்கிறது வா (1978)</item></list>
வரலாற்றுக் காப்பியங்கள்
<list type="unordered"><item>நாக நாட்டு இளவரசி பீலிவளை</item>
<item>வஞ்சினம்</item></list>
இலக்கியத் திறனாய்வு
<list type="unordered"><item><ref target="https://ta.wikipedia.org/wiki/கலித்தொகை">கலித்தொகையில்</ref> உவமைகள்</item>
<item>அவல நோக்கில் சிலம்பு</item>
<item>பாவேந்தர் நோக்கில் குடும்பம்</item>
<item>பாவேந்தர் விழையும் பெண்ணுரிமை</item>
<item>சுவை நோக்கில் <ref target="https://ta.wikipedia.org/wiki/சுரதா">சுரதா</ref></item></list>
தொகுப்பு நூல்
<list type="unordered"><item>முதுமைச்சிக்கல்களும்அவற்றுக்குத் தீர்வுகளும்</item></list>
பட்டங்கள்
<p>பாவலர் மணிவேலனாருக்கு அவரது கவிதைத்திறன் மற்றும் தமிழ்த்தொண்டிற்காகப் பல பட்டங்கள் வழங்கப்பட்டுள்ளன. அவை,</p>
<list type="unordered"><item>1964ம் ஆண்டு எழில் பத்திரிகை 'கவிஞர்' பட்டம் வழங்கியது.</item></list>
<list type="unordered"><item>1964ம் ஆண்டு பாவாணர் பெங்களுர் மன்றம் 'பாவலர்' பட்டம் வழங்கியது.</item></list>
<list type="unordered"><item>1988ம் ஆண்டு உவமைக்கவிஞர் சுரதா மணிவேலனாருக்கு 'வண்டமிழ்கொண்டல்' என்னும் பட்டத்தை வழங்கியுள்ளார்.</item>
<item>1987ம் ஆண்டு திருச்சி முத்தமிழ் மன்றம் ‘அறுசீர்அரசர்’ என்ற பட்டம் வழங்கியது.</item>
<item>1988ம் ஆண்டு தென்னார்க்காடு கவிஞர் பேரவை 'பாவலரேறு' என்ற பட்டம் வழங்கியது.</item>
<item>1990ம் ஆண்டு கிருஷ்ணகிரி உலகத் தமிழ்க்கவிஞர் மாநாட்டில் ‘கவிமாமணி’ என்ற பட்டம் வழங்கப்பட்டுள்ளது.</item>
<item>1991ம் ஆண்டு அரூர் தமிழ்ச்சங்கம் ‘இலக்கியத்தென்றல்’ என்ற பட்டம்  வழங்கியது.</item>
<item>1997ம் ஆண்டு கடத்தூர் முத்தமிழ் மன்றம் ‘ஆராய்ச்சி பேரறிஞர்’ என்ற பட்டம்  வழங்கியது.</item>
<item>1997ம் ஆண்டு சென்னை தலைநகர் தமிழ்ச்சங்கம் ‘செந்தமிழ்ச் செம்மல்’ என்ற பட்டம்  வழங்கியது.</item>
<item>1998ம் ஆண்டு மொரப்பூர் பைந்தமிழ்மன்றம் ‘காப்பிய வேந்தர்’ என்ற பட்டமும்,</item>
<item>தருமபுரி தகடூரான் அறக்கட்டளை ‘வரலாற்றுப் பாவரசர்’ என்ற பட்டமும்</item>
<item>புதுவை அரசும் பாவேந்தர் பாசறையும் இணைந்து ”பாவேந்தர் பைந்தமிழ்ச் செல்வர்” என்ற பட்டமும் வழங்கி சிறப்பித்துள்ளன.</item></list>
சாதனைகள்
எழுத்துச் சீர்திருத்தம்
<p>1978 ஆம் ஆண்டு பெரியார் நூற்றாண்டு விழாவினையொட்டி <ref target="https://ta.wikipedia.org/wiki/பெரியார்_எழுத்துச்சீர்திருத்தம்">பெரியார் எழுத்துச்சீர்திருத்த</ref> முறையை நடைமுறைப்படுத்த அரசு ஆணை வெளியிட்டபோது லை, னை எழுத்துகளில் செய்த மாற்றம் போல ஐ, ஔ என்ற உயிர் எழுத்துகளை அய், அவ் என மாற்றி எழுத ஆணையிட்டது. ஐ, ஔ எழுத்துகளை மாற்றுவதால் ஏற்படும் சிக்கல்களையும் இலக்கணத்தில் ஏற்படும் மாற்றம் குறித்தும் 'சிறு திருத்தம்' என்ற தலைப்பில் ஒரு வேண்டுகோளை தமிழக அரசுக்கு பாவலர் மணிவேலனார் அனுப்பி வைத்தார். இதன் அடிப்படையில் ஆய்வு செய்த அறிஞர்குழு ஐ, ஔ எழுத்துகளில் மாற்றம் தேவையில்லை என ஆணையிட்டது.</p>
தமிழில் ஆய்வேடுகள்
<p>மதுரைப்பல்பலைக்கழகம் நிறுவப்பட்டவுடன், தமிழகத்தில் மூன்று பல்கலைக்கழகங்கள் அமைந்துள்ளமையைச் சுட்டிக்காட்டி தமிழ் ஆய்வேடுகளை தமிழிலே எழுத ஆணையிடுமாறு அரூர் தமிழ் வளர்ச்சி மன்றத்தின் சார்பாக தமிழக அரசிற்கும் பலகலைக்கழகங்களுக்கும் வேண்டுகோள் அனுப்பினார். அவ்வேண்டுகோள் ஏற்றுக்கொள்ளப்பட்டு அரசு நடைமுறைப்படுத்தியது குறி்ப்பிடத்தக்கதாகும்.</p>
தமிழ்ப்பணி
<p>1995ல் அரூரில் 'தமிழியக்கம்' என்ற பெயரில் ஒரு இயக்கம் தொடங்கினார். இது வணிக நிறுவனங்களின் பெயர்களைத் தமிழில் வைத்தல், பெயர்ப்பலகைகளில் தமிழில் பெயர் வைத்தல், குழந்தைகளுக்குத் தமிழ்ப் பெயரிடுதல் போன்ற பணிகளைச் செய்தது. 1997ல் அரூரில் இலவசத் தமிழ் இலக்கியப் பயிற்சி வகுப்பு தொடங்கி <ref target="https://ta.wikipedia.org/wiki/யாப்பிலக்கணம்">யாப்பிலக்கணம்</ref>, <ref target="https://ta.wikipedia.org/wiki/மொழியிலக்கணம்">மொழியிலக்கணம்</ref>, <ref target="https://ta.wikipedia.org/wiki/மேடைப்பேச்சு">மேடைப்பேச்சு</ref> போன்றவற்றில் பொது மக்களுக்குப் பயிற்சியளித்தார். 1997ல் அரூரில் உள்ள, சங்ககாலத்தில் ”<ref target="https://ta.wikipedia.org/wiki/நன்றா">நன்றா</ref>” என வழங்கப்பட்ட தற்போதைய <ref target="https://ta.wikipedia.org/wiki/மஞ்சவாடி_கணவாய்">மஞ்சவாடி கணவாயில்</ref> <ref target="https://ta.wikipedia.org/wiki/கலைஞர்">கலைஞர்</ref> முத்தமிழ் மன்றம் சார்பில் ‘மலைச்சாரல்’ என்ற கவியரங்கத்தை நடத்தினார்.</p>
பாடநூல்
<list type="unordered"><item>மணிவேலனாரின் ‘இயற்கை அழைக்கிறது வா’என்ற கவிதை நூல் 1998ல் சேலம் பெரியார் பல்கலைக் கழகத்தில் தமிழ் இளங்கலை மாணவர்களுக்குப் பாடமாக வைக்கப்பட்டது.</item>
<item>‘நாகநாட்டு இளவரசி பீலிவளை’ என்ற நூல் முதுகலைத் தமிழ் மாணவர்களுக்குப் பாடநூலாக வைக்கப்பட்டது.</item></list>
விருதுகள்
<list type="unordered"><item>1992ம் ஆண்டு சேலம் தேன்தமிழ்ப்பதிப்பகம் ‘சிறந்த எழுத்தாளர்’ விருது வழங்கியது.</item>
<item>1994ம் ஆண்டு கே.ஆர்.ஜீ.நாகப்பன் இராசம்மாள் அறக்கட்டளை ‘இலக்கிய விருது’ வழங்கி சிறப்பித்தது.</item>
<item>1996ம் ஆண்டு தஞ்சை இளவரசர் இராசா பான்ஸ்லே ‘கவியரசர் கண்ணதாசன் விருது’ வழங்கி சிறப்பித்துள்ளார்.</item>
<item>2000ம் ஆண்டு தமிழ்நாடு அரசு பாவேந்தர் பாரதிதாசன் விருதும், நூறாயிரம் ரூபாய் பணமுடிப்பும்,தங்கப் பதக்கமும் வழங்கி சிறப்பித்தது.</item></list>
நூல்களுக்கான விருதுகள்
<list type="unordered"><item>1995ம் ஆண்டு ‘சுவை நோக்கில் சுரதா’ என்ற நூல் ‘சிறந்த திறனாய்வு நூல்’ என்ற விருதை தமிழ்நாடு அரசிடமிருந்து பெற்றது.</item>
<item>1997ம் ஆண்டு 'பீலிவளை' என்ற நூல் <ref target="https://ta.wikipedia.org/wiki/தமிழ்_வளர்ச்சித்_துறை">தமிழ் வளர்ச்சித் துறையிடமிருந்து</ref> ‘சிறந்த கவிதை நூல்’ என்ற விருதையும் 10,000 ரூபாய் பரிசை தமிழ்நாடு அரசிடமிருந்தும் பெற்றது.</item></list>
</text></body></html>