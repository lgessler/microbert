<html><body><text id="wikipedia_ta_wikipedia_org__57941.html" ns="0" revid="3359429" sourceurl="https://ta.wikipedia.org/wiki/%E0%AE%A8%E0%AE%9C%E0%AF%80%E0%AE%AA%E0%AF%8D_%E0%AE%B0%E0%AE%9A%E0%AE%BE%E0%AE%95%E0%AF%8D" title="நஜீப் ரசாக்" type="wikipedia">நஜீப் ரசாக்
<p><hi rend="bold">முகமது நஜிப் பின் துன் ஹாஜி அப்துல் ரசாக்</hi> (<hi rend="italic">Mohd Najib bin Tun Haji Abdul Razak</hi>; பிறப்பு: <ref target="https://ta.wikipedia.org/wiki/ஜூலை_23">ஜூலை 23</ref>, <ref target="https://ta.wikipedia.org/wiki/1953">1953</ref>) <ref target="https://ta.wikipedia.org/wiki/மலேசியா">மலேசியாவின்</ref> அரசியல்வாதியும் மலேசியாவின் ஆறாவது பிரதமரும் ஆவார். 2004 சனவரி 7 ஆம் நாளில் இருந்து மலேசியாவின் துணைப் பிரதமராக இருந்த இவர் 2009, ஏப்ரல் 3 ஆம் நாளில் இருந்து பிரதமராகப் பொறுப்பேற்றுக் கொண்டார்.</p>
<p>நஜிப் துன் ரசாக் மலேசியாவின் 2ஆவது பிரதமர் அப்துல் ரசாக்கின் மகனாவார். மலேசியாவில் மிகவும் இளம் வயதில் எம்.பி ஆன முதல் நபர் என்ற பெருமையும் நஜீப்க்கு உண்டு. தந்தையின் மறைவைத் தொடர்ந்து 22ஆம் வயதில் பெகான் தொகுதி இடைத் தேர்தலில் போட்டியிட்டார். ஆனால் அவரை எதிர்த்து யாரும் போட்டியிடாததால், போட்டியின்றி தேர்ந்தெடுக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>9 மே 2018 வரை இவர் மலேசியாவின் 6ஆவது பிரதமராகப் பொறுப்பு வகித்தார். 9 மே 2018இல் நடைபெற்ற 14ஆவது பொதுத்தேர்தலுக்குப் பிறகு சட்டமன்றத்தில் அதி பெரும்பான்மையைத் தக்கவைக்க தவறியதால் பக்கத்தான் கூட்டணியிடம் ஆட்சி மாற்றம் நடந்தது. இதனைத் தொடர்ந்து <ref target="https://ta.wikipedia.org/wiki/மகாதீர்_பின்_முகமது">மகாதீர் பின் முகமது</ref> 7ஆவது மலேசிய பிரதமராக 10 மே 2018இல் பதவியேற்றார்.</p>
<p>2018 சூலை 3 இல் நஜீப் ஊழல் குற்றச்சாட்டின் பேரில் கைது செய்யப்பட்டார். 1எம்டிபி என்ற நிறுவனத்துடன் தொடர்புடைய எஸ்.ஆர்.சி இடர்நேசனல் என்ற நிறுவனத்தில் இருந்து RM42மில்லியன் ($10.6மில்.) பணம் நஜீபின் வங்கிக் கணக்கிற்கு வைப்பிடப்பட்டதாக இவர் மீது குற்றம் சாட்டப்பட்டது.<ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref> இது குறித்த விசாரணைகளை அடுத்து, <ref target="https://ta.wikipedia.org/wiki/அதிகார_வன்முறை">அதிகார வன்முறை</ref>, நம்பிக்கை மற்றும் பணமோசடி குற்றவியல் மீறல் மற்றும் 1எம்டிபி நிறுவனத்தின் கணக்காய்வு அறிக்கையில் தலையிட்டமை போன்ற பல குற்றச்சாட்டுகள் நஜீப் மீது சுமத்தப்பட்டன.<ref target="https://ta.wikipedia.org/wiki/முதற்_பக்கம்#cite_note-4">[4]</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref><ref target="https://ta.wikipedia.org/wiki/முதற்_பக்கம்#cite_note-7">[7]</ref> 2020 சூலை 28 இல், அதிகார துஷ்பிரயோகம், பணமோசடி உட்பட ஏழு குற்றச்சாட்டுகளில் மலேசிய உயர் நீதிமன்றம் நஜிப்பை குற்றவாளி என்று தீர்ப்பளித்தது. இதன் மூலம் ஊழல் குற்றவாளி என நிரூபிக்கப்பட்ட முதலாவது மலேசியப் பிரதமராக நஜீப் அறிவிக்கப்பட்டார்,<ref target="https://ta.wikipedia.org/wiki/முதற்_பக்கம்#cite_note-8">[8]</ref><ref target="https://ta.wikipedia.org/wiki/முதற்_பக்கம்#cite_note-9">[9]</ref> இவருக்கு 12 ஆண்டுகள் சிறைத்தண்டனையும், 210மில். மலேசிய ரிங்கிட் தண்டமும் அறிவிக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-10">[10]</ref><ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
ஆரம்பகால வாழ்க்கை
<p>இவர் 23 ஜூலை 1953-யில் புக்கிட் பியூஸ்-யில் அமைந்துள்ள பகாங் மாநில செயலாளர் இல்லத்தில் பிறந்தார்.<ref target="https://ta.wikipedia.org/wiki/முதற்_பக்கம்#cite_note-12">[12]</ref> மலேசியா இரண்டாவது பிரதமரான துன் அப்துல் ரசாக்கின் மூத்த மகனாவார். இவருக்கு மலேசியாவின் மூன்றாவது பிரதமரான ஹூசின்ஒண்ணுடனும் ரத்த தொடர்புள்ளது. இவரது கடைசி தம்பியானவர் மலேசிவின் இரண்டாவது பெரிய வங்கியான பூமிபுத்ரா-கமெர்ஸ் ஹோல்ட்டிங் பெர்ஹாட்-யின் நிருவாக்கியவார். இவர் தனது ஆரம்பகால கல்வியை சென்ட் ஜான்ஸ் இன்ஸ்டிடூஷன் கோலாலம்பூரில் பயின்றார். பின்னர் இங்கிலாந்திலுள்ள  மல்வேர்ன் காலேஜ்-யில் கல்வியை தொடர்ந்தார். 1974-ஆம் ஆண்டு, <ref target="https://ta.wikipedia.org/wiki/நொட்டிங்காம்">நொட்டிங்காம்</ref> பல்கலைக்கழகத்தில் இவர் தொழில்நுப்ப பொருளாதார துறையில் இளங்கலை பட்டம்பெற்றார். நாட்டிற்கு திரும்பியபின் இவர் மலேசிய மதியவங்கியலிலும் பின்னர் அரசாங்க நிறுவனமான  பெட்ரோனாஸ்-லும் (Petronas) பணியாற்றினார்.</p>
அரசியல் கொள்கைகள்
<p>இவரது தலைமைத்துவத்தின் கீழ் மலேசியாவில் சில முக்கிய அரசியல் கொள்கைகள் மாற்றம் கண்டன. அவற்றுள் முக்கியமானவை GST என அழைக்கப்படும் பொருள் சேவை வரி 1 ஏப்ரல் 2015 ல் துவங்கப்பட்டது. BR1M என அழைக்கப்பட மக்கள் உதவித்தொகை திட்டத்தையும் இவர் தொடங்கிவைத்தார்.<ref target="https://ta.wikipedia.org/wiki/முதற்_பக்கம்#cite_note-13">[13]</ref><ref target="https://ta.wikipedia.org/wiki/முதற்_பக்கம்#cite_note-14">[14]</ref></p>
<p>ஒரே மலேசியா (1Malaysia ) எனப்படும் தேசியனிலை கொள்கையை இவர் 16 செப்டம்பர் 2008 ல் அறிமுகப்படுத்தினார்.<ref target="https://ta.wikipedia.org/wiki/முதற்_பக்கம்#cite_note-15">[15]</ref> மலேசியர்களிடையே ஒற்றுமை, நல்லொழுக்கம்,சிறந்த அடைவுநிலை போன்ற நற்பண்புகளை ஊக்குவிக்கும் நோக்கத்தில் இந்த ஒரேமலேசியா கொள்கை வரையப்பட்ட்து. TN50 தூரநோக்கு கொள்கையையும் இவர் 2017ஆம் ஆண்டிற்கான வரவுசெலவுத் திட்டத்தை நாடாளுமன்றத்தில் தாக்கல் செய்யும்பொழுது அறிமுகப்படுத்தினார். இது முந்தைய தலைவரால் அறிமுகப்படுத்தப்பட்ட wawasan 2020 கொள்கையை வேரறுக்கும் வகையில் அமைந்ததாகப் பலர் குற்றம்சாட்டினார்.<ref target="https://ta.wikipedia.org/wiki/முதற்_பக்கம்#cite_note-16">[16]</ref></p>
சர்ச்சைகள்
<p><hi rend="bold">1MDB</hi> எனப்படும் முதலீட்டு நிறுவனத்தை 2009 ஆண்டு தொடங்கி வைத்தார். மலேசியர்கள் சராசரி வருமானத்தை மேம்படுத்தும் நோக்கத்தில் இந்த நிறுவனம் தொடங்கப்பட்டது. இருப்பினும் 2016 வரை உலக வரலாற்றில் ஏற்பட்ட மிக மோசமான நிதி மோசடிக்கு இந்த 1MDB வழிவிட்டது. 2009 துவங்கப்பட்டு ஆறு ஆண்டுகளில் இந்த 1MDB நிறுவனம் 42 பில்லியன் மலேசிய ரிங்கிட் கடன்சுமைக்கு ஆளானது.</p>
<p>2 ஜூலை 2015இல் The Wall Street Journal ரி.ம. 2.672 பில்லியன் 1MDB நிறுவன கணக்கில் இருந்து நஜிப்பின் சொந்த வங்கிக் கணக்கிற்கு மாற்றப்பட்டதாகச் செய்தி வெளியிட்டது.<ref target="https://ta.wikipedia.org/wiki/முதற்_பக்கம்#cite_note-17">[17]</ref> இந்த செய்தியை வெளியிட்டதிற்காக  The Wall Street Journal மீது வழக்கு தொடுக்கப்போவதாக நஜிப் அறிவித்தார். இருந்த பொழுதும் இதுவரை நஜிப் அப்படி எந்தஒரு வழக்கையும் பதிவுசெய்யவில்லை. ஆரம்பத்தில் தனது வங்கிக் கணக்கில் இந்தப் பணம் செலுத்தப்பட்டதை மறுத்தபொழுதும் பின்னர் இந்த பணம் தனக்கு அரபு அரசக் குடும்பத்தினரால் பரிசாகக் கொடுக்கப்பட்டதாக அறிவித்தார்.</p>
வழக்கு விசாரணை
<p>3 ஜூலை 2018 ல் இவர் மலேசிய ஊழல் தடுப்பு ஆணையத்தால் கைது செய்யப்பட்டார். எஸ். ஆர். சி. இன்டர்நேசனல் என்ற நிறுவனத்தின் வங்கி கணக்கில் இருந்து நஜிபின் சொந்த வங்கி கணக்கிற்கு ரி.ம. 42 மில்லியன்  (USD 10.6 மில்லியன்) தொகை மாற்றப்பட்ட விவகாரத்தில் இவர் கைது செய்யப்பட்டார்.<ref target="https://ta.wikipedia.org/wiki/முதற்_பக்கம்#cite_note-18">[18]</ref><ref target="https://ta.wikipedia.org/wiki/முதற்_பக்கம்#cite_note-19">[19]</ref> அதன் மறுநாள் 4 சூலை 2018 ல் நஜிப் கோலாம்பூர் உயர் நீதிமன்றத்திற்கு அழைத்துவரப்பட்டார். அவர் தன்மீது சுமத்தப்பட்ட குற்றத்தை மறுத்தார். பிறகு ரி.ம. 1 மில்லியன் உத்திரவாத தொகையில் அவர் விடுவிக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-20">[20]</ref></p>
<p>19 செப்டம்பர் 2018ல் நஜிப் மலேசிய ஊழல் தடுப்பு ஆணையத்திடம் விசாரணையில் இருந்தபொழுது மீண்டும் கைது செய்யப்பட்டார். 1MDB நிறுவன விவகாரத்தில் அதிகார துஷ்பிரயோகம் மற்றும் அவர் 2013 ஆவது ஆண்டு பெற்ற ரி.ம. 2.6 பில்லியன் நன்கொடை சம்பந்தப்பட்ட வழக்கிற்காகவும் கைது செய்யப்பட்டார். மறுநாள் செப்டம்பர் 20, 2018, கோலாம்பூர் உயர் நீதிமன்றத்தில் இவருக்கு எதிராக 25 குற்றசாட்டுகள் தொடுக்கப்பட்டன. அவைகளை மறுத்து நஜிப் விசாரணை கோரினார். பின்னர் ரி.ம. 3.5 மில்லியன் உத்தரவாத தொகையில் அவர் பிணையில் விடுவிக்கப்பட்டார்.</p>
<p>2020 சூலை 28 இல் மலேசிய உயர் நீதிமன்றம் ஏழு குற்றங்களில் இவரைக் குற்றவாளியாக அறிவித்தது.<ref target="https://ta.wikipedia.org/wiki/முதற்_பக்கம்#cite_note-21">[21]</ref><ref target="https://ta.wikipedia.org/wiki/முதற்_பக்கம்#cite_note-22">[22]</ref> மொத்தம் 42 குற்றங்கள் அவர் மீது சுமத்தப்பட்டது, 35 குற்றங்கள் மீது தீர்ப்பு வழங்கப்படவில்லை.<ref target="https://ta.wikipedia.org/wiki/முதற்_பக்கம்#cite_note-23">[23]</ref> அவருக்கு 12 ஆண்டுகள் சிறைத்தண்டனையும், ம.ரி.210மில்லியன் தண்டமும் அறிவிக்கப்பட்டது. ஏனைய ஆறு குற்றச்சாட்டுகளுக்கும் அவருக்கு 10 ஆண்டுகள் (ஒரேநேர) சிறைத்தண்டனை வழங்கப்பட்டது. தண்டம் செலுத்தத் தவறினால், மேலும் 5 ஆன்டுகள் சிறையில் அவர் சிறையில் கழிக்க வேண்டி இருக்கும். உயர்நீதிமன்றத்தின் தீர்ப்பை எதிர்த்து மேல்முறையீடு செய்வார் என எதிர்பார்க்கப்படுகிறது.<ref target="https://ta.wikipedia.org/wiki/முதற்_பக்கம்#cite_note-24">[24]</ref><ref target="https://ta.wikipedia.org/wiki/முதற்_பக்கம்#cite_note-25">[25]</ref> ஒவ்வொரு மாதமும் முதலாவது மற்றும் ஐந்தாவது நாட்களில் காவல்துறையிடம் சமூகமளித்து, ம.ரி. 2 மில்லியன் அதிகரித்த தண்டத்துடன் பிணையில் விடுவிக்க உயர் நீதிமன்றம் அனுமதி அளித்தது.<ref target="https://ta.wikipedia.org/wiki/முதற்_பக்கம்#cite_note-26">[26]</ref></p>


வெளி இணைப்புகள்
<list type="unordered"><item><ref target="http://www.1malaysia.com.my/">அதிகாரபூர்வ வலைத்தளம்</ref></item></list>
</text></body></html>