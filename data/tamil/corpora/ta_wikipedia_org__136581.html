<html><body><text id="wikipedia_ta_wikipedia_org__136581.html" ns="0" revid="1465269" sourceurl="https://ta.wikipedia.org/wiki/%E0%AE%86%E0%AE%9A%E0%AE%BF%E0%AE%B0%E0%AE%BF%E0%AE%AF%E0%AE%A4%E0%AF%8D_%E0%AE%A4%E0%AF%81%E0%AE%B1%E0%AF%88" title="ஆசிரியத் துறை" type="wikipedia">ஆசிரியத் துறை<p><hi rend="bold">ஆசிரியத் துறை</hi> என்பது தமிழ் பாவினங்களில் ஒன்றான <ref target="https://ta.wikipedia.org/wiki/ஆசிரியப்பா">ஆசிரியப்பாவின்</ref> இனங்களில் ஒன்றாகும். இது நான்கடியில் அமையும்; முதலடி தவிரப் பிற அடிகளில் ஏதேனும் ஒன்று அளவு குறைந்து வரும். இடையே வரும் அடிகள் இடைமடக்காக ( வந்த அடியே திரும்பவும் அடுத்த அடியாய் வருதல்) அமையும். நான்கடியாய் இடையிடை குறைந்து வருவதும் உண்டு. நான்கடியாய் இடை இடை குறைந்து, இடைமடக்காக வருவதும் உண்டு.அனைத்துவகை <ref target="https://ta.wikipedia.org/wiki/சீர்_(யாப்பிலக்கணம்)">சீர்களும்</ref> <ref target="https://ta.wikipedia.org/wiki/அடி_(யாப்பிலக்கணம்)">அடிகளும்</ref> இடம்பெறும். ஆசிரியத் துறையில் எவ்வகைச் சீரும் வரலாம்; எவ்வகை அடியும் வரலாம். மிக நீண்ட <ref target="https://ta.wikipedia.org/wiki/கழி_நெடிலடி">கழி நெடிலடிகள்</ref> கூட வரலாம். ஈற்றயலடி அளவு குறைந்து வருவது ஆசிரிய நேர்த்துறை என்றும் இடையிடை குறைந்து வருவது ஆசிரிய இணைக்குறள் துறை என்றும் அழைக்கப்படும்.<ref target="https://ta.wikipedia.org/wiki/முதற்_பக்கம்#cite_note-1">[1]</ref>
<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
எடுத்துக்காட்டு 1
<p>" போதுறு முக்குடைப் பொன்னெயில் ஒருவன்
தாதுறு தாமரை அடியிணை பணிந்தார்
தாதுறு தாமரை அடியிணை பணிந்தார்
தீதுறு தீவினை இலரே " </p>
ஆசிரிய நேர்த்துறை
எடுத்துக்காட்டு 2
<p>"வண்டுளர் பூந்தார் வளங்கெழு செம்பூட்சேய் வடிவே போலத்
தண்டளிர்ப்பூம் பிண்டித் தழையேந்தி மாவினவித் தணந்தோன் யாரே
தண்டளிர்ப்பூம் பிண்டித் தழையேந்தி வந்துநம்
பண்டைப் பதிவினவிப் பாங்கு படமொழிந்து படர்ந்தோ னன்றேர்" <ref target="https://ta.wikipedia.org/wiki/முதற்_பக்கம்#cite_note-யாப்பருங்கலக்_காரிகை,_உரைமேற்கோள்-3">[3]</ref></p>
<p>

இப்பாடல், நான்கடியாய் ஈற்றயலடி குறைந்து, இரண்டாமடியே இடைமடக்காகி மூன்றாம் அடியாக வந்துள்ளது,  ஆகவே இது ஆசிரியத்துறை. இதனை ஆசிரிய நேர்த்துறை எனவும் கூறலாம்</p>
ஆசிரிய இணைக்குறள் துறை
எடுத்துக்காட்டு 3
<p>"இரங்கு குயில்முழவா இன்னிசையாழ் தேனா
அரங்கு மணிபொழிலா ஆடும் போலும் இளவேனில்
அரங்கு மணிபொழிலா ஆடு மாயின்
மரங்கொல் மணந்தகன்றார் நெஞ்சமென் செய்ததிளவேனில்"<ref target="https://ta.wikipedia.org/wiki/முதற்_பக்கம்#cite_note-யாப்பருங்கலக்_காரிகை,_உரைமேற்கோள்-3">[3]</ref></p>
<p>இப்பாடல் நான்கடியாய் இடையிடை குறைந்து (முதலடியும், மூன்றாமடியும் ) வந்திருக்கிறது. இரண்டாமடியே மடங்கி மூன்றாமடியாய் வந்துள்ளது. ஆகவே இது ஆசிரிய இணைக்குறள் துறை ஆகும்.</p>


உசாத்துணை
<list type="unordered"><item><ref target="http://www.tamilvu.org/courses/degree/p203/p2031/html/p2031333.htm">தமிழ் இணையக் கல்விக்கழகப் பாடம்1</ref></item>
<item><ref target="http://www.tamilvu.org/courses/degree/d031/d0312/html/d0312333.htm">தமிழ் இணையக் கல்விக்கழகப் பாடம்2</ref></item></list>
</text></body></html>