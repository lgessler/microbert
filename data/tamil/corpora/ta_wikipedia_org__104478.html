<html><body><text id="wikipedia_ta_wikipedia_org__104478.html" ns="0" revid="3244108" sourceurl="https://ta.wikipedia.org/wiki/%E0%AE%9A%E0%AE%BF%E0%AE%A4%E0%AF%8D%E0%AE%A4%E0%AE%BE%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AE%BE_%E0%AE%AE%E0%AF%81%E0%AE%95%E0%AF%8D%E0%AE%95%E0%AE%B0%E0%AF%8D%E0%AE%9C%E0%AE%BF" title="சித்தார்த்தா முக்கர்ஜி" type="wikipedia">சித்தார்த்தா முக்கர்ஜி<figure><caption>சித்தார்த்தா முக்கர்ஜி</caption></figure>
<p><hi rend="bold">சித்தார்த்தா முக்கர்ஜி</hi> (<hi rend="italic">Siddhartha Mukherjee</hi>, பிறப்பு: <ref target="https://ta.wikipedia.org/wiki/1970">1970</ref>) என்பவர் <ref target="https://ta.wikipedia.org/wiki/இந்தியா">இந்தியாவில்</ref> பிறந்த <ref target="https://ta.wikipedia.org/wiki/ஐக்கிய_அமெரிக்கா">அமெரிக்க</ref> மருத்துவரும், அபுனைவு எழுத்தாளரும் ஆவார். 2010 ஆம் ஆண்டில் இவர் எழுதிய <hi rend="italic">The Emperor of All Maladies: A Biography of Cancer</hi> என்ற நூலுக்கு <ref target="https://ta.wikipedia.org/wiki/புலிட்சர்_பரிசு">புலிட்சர் பரிசு</ref> வழங்கப்பட்டது<ref target="https://ta.wikipedia.org/wiki/முதற்_பக்கம்#cite_note-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref>.</p>
வாழ்க்கைச் சுருக்கம்
<p>சித்தார்த்தா முக்கர்ஜி <ref target="https://ta.wikipedia.org/wiki/இந்தியா">இந்தியாவில்</ref> <ref target="https://ta.wikipedia.org/wiki/புது_தில்லி">புது தில்லியில்</ref> பிறந்தவர். தில்லி புனித கொலும்பா பள்ளியில் கல்வி கற்ற இவர் <ref target="https://ta.wikipedia.org/wiki/கலிபோர்னியா">கலிபோர்னியா</ref> <ref target="https://ta.wikipedia.org/wiki/ஸ்டான்ஃபோர்ட்_பல்கலைக்கழகம்">ஸ்டான்ஃபோர்ட் பல்கலைக்கழகத்தில்</ref> <ref target="https://ta.wikipedia.org/wiki/உயிரியல்">உயிரியலைச்</ref> சிறப்புப் பாடமாகக் கற்று பட்டம் பெற்றார். புகழ்பெற்ற ரோட்ஸ் புலமைப்பரிசில் பெற்று <ref target="https://ta.wikipedia.org/wiki/ஒக்ஸ்போர்ட்_பல்கலைக்கழகம்">ஒக்ஸ்போர்ட் பல்கலைக்கழகத்தில்</ref> நோய்த்தடுப்பாற்றலியலில் முனைவர் பட்டம் பெற்றார். பின்னர் <ref target="https://ta.wikipedia.org/wiki/மாசசூசெட்ஸ்">மாசசூசெட்ஸ்</ref> மாநில பொது மருத்துவமனையில் புற்றுநோயியலில் ஆய்வாளராக இணைந்தார்<ref target="https://ta.wikipedia.org/wiki/முதற்_பக்கம்#cite_note-3">[3]</ref>.</p>
<p>தற்போது இவர் <ref target="https://ta.wikipedia.org/wiki/நியூயார்க்">நியூயார்க்</ref> நகர <ref target="https://ta.wikipedia.org/wiki/கொலம்பியா_பல்கலைக்கழகம்">கொலம்பியா பல்கலைக்கழகத்தில்</ref> மருத்துவப் பேராசிரியராகப் பணியாற்றுகிறார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref>.</p>
<p>2010 ஆம் ஆண்டில் இவர் <hi rend="italic">The Emperor of All Maladies: A Biography of Cancer</hi>,<ref target="https://ta.wikipedia.org/wiki/முதற்_பக்கம்#cite_note-5">[5]</ref> என்ற நூலை எழுதி வெளியிட்டார். நூல் புற்றுநோயின் வரலாற்றையும் மருத்துவர்கள அதனை எவ்வாறு எதிர்கொண்டார்கள் என்பது குறித்தும் விளக்குகிறது<ref target="https://ta.wikipedia.org/wiki/முதற்_பக்கம்#cite_note-6">[6]</ref>. பண்டைய எகிப்திய காலம் முதல் தற்போதைய நவீன காலம் வரை புற்றுநோய்ச் சிகிச்சை முறைகள் இந்நூலில் எழுதப்பட்டுள்ளது. இந்நூல் ஏற்கனவே வேறு பல விருதுகளையும் பெற்றுள்ளது. ஓப்ரா இதழ்<ref target="https://ta.wikipedia.org/wiki/முதற்_பக்கம்#cite_note-7">[7]</ref>, மற்றும் நியூயார்க் டைம்ஸ் இதழ்<ref target="https://ta.wikipedia.org/wiki/முதற்_பக்கம்#cite_note-8">[8]</ref> ஆகியவற்றின் "2010 இன் முதல் 10 நூல்கள்" பட்டியல்களிலும், டைம் இதழின் புனைகதைகளல்லாத முதல் 10 நூல்கள் பட்டியலிலும்<ref target="https://ta.wikipedia.org/wiki/முதற்_பக்கம்#cite_note-9">[9]</ref> இடம்பெற்றுள்ளது. புனைகதையல்லாத பொதுப் பகுதிக்குக் கீழ் புலிட்சர் பரிசு $10,000 வழங்கப்பட்டுள்ளது. 2011 ஆம் ஆண்டில் டைம் இதழ் தெரிவு செய்த முதல் 100 செல்வாக்குள்ள மனிதர்கள் பட்டியலில் இவர் பெயரும் இடம்பெற்றுள்ளது.</p>
<p>நியூயார்க்கில் வசிக்கும் முக்கர்ஜி பிரபல ஓவியரான சாரா ச்சே என்ற அமெரிக்கரைத் திருமணம் புரிந்துள்ளார். இவர்களுக்கு லீலா, ஆரியா என்ற இரண்டு பெண்பிள்ளைகள் உள்ளனர்<ref target="https://ta.wikipedia.org/wiki/முதற்_பக்கம்#cite_note-10">[10]</ref><ref target="https://ta.wikipedia.org/wiki/முதற்_பக்கம்#cite_note-11">[11]</ref>.</p>


வெளி இணைப்புகள்
<list type="unordered"><item><ref target="http://siddharthamukherjee.com/">முக்கர்ஜியின் வலைத்தளம்</ref></item></list>
</text></body></html>