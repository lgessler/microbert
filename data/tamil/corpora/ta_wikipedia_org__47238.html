<html><body><text id="wikipedia_ta_wikipedia_org__47238.html" ns="0" revid="2741922" sourceurl="https://ta.wikipedia.org/wiki/%E0%AE%87%E0%AE%B0%E0%AF%81%E0%AE%95%E0%AE%BE%E0%AE%B2%E0%AF%8D_%E0%AE%A8%E0%AE%95%E0%AE%B0%E0%AF%8D%E0%AE%B5%E0%AF%81" title="இருகால் நகர்வு" type="wikipedia">இருகால் நகர்வு<p><hi rend="bold">இருகால் நகர்வு</hi> என்பது ஒருவகை <ref target="https://ta.wikipedia.org/wiki/நிலம்சார்_இடப்பெயர்வு">நிலம்சார் இடப்பெயர்வு</ref> முறை ஆகும். இங்கே ஓர் <ref target="https://ta.wikipedia.org/wiki/உயிரினம்">உயிரினம்</ref> தனது <ref target="https://ta.wikipedia.org/wiki/பின்னுறுப்பு">பின்னுறுப்புக்களைப்</ref> பயன்படுத்தி நகர்கின்றது. ஓர் உயிரினம் அல்லது இயந்திரம் இரு <ref target="https://ta.wikipedia.org/wiki/கால்">கால்களால்</ref> நகரும் வழக்கத்தைக் கொண்டிருப்பின் அது <hi rend="italic">இருகாலி</hi> எனப்படும். இருகால் நகர்வு <ref target="https://ta.wikipedia.org/wiki/நடத்தல்">நடத்தல்</ref>, <ref target="https://ta.wikipedia.org/wiki/ஓடுதல்">ஓடுதல்</ref>, <ref target="https://ta.wikipedia.org/wiki/தாவுதல்">தாவுதல்</ref> என்பவற்றை உள்ளடக்குகிறது. ஒப்பீட்டளவில், தற்கால இனங்களில் மிகச்சிலவே வழக்கமாக இருகால் நகர்வைக் கைக்கொள்ளுகின்றன. பாலூட்டிகளில், இருகால் நகர்வுப் பழக்கம் நான்கு படிகளில் வளர்ச்சியடைந்துள்ளது.</p>
<p><ref target="https://ta.wikipedia.org/wiki/திரியாசிக்_காலம்">திரியாசிக்</ref> காலத்தில் <ref target="https://ta.wikipedia.org/wiki/ஆக்கோசோரஸ்">ஆக்கோசோரசின்</ref> சில குழுக்கள், இருகால் நகர்வு முறைக்கு வளர்ச்சியடைந்தன. அவற்றிலிருந்து, வந்தவற்றுள் <ref target="https://ta.wikipedia.org/wiki/தொன்மா">தொன்மாக்களின்</ref> எல்லாத் தொடக்க வடிவங்களும், பல பிந்திய வடிவங்களும் இருகால் பழக்கம் கொண்டவையாக அல்லது இருகாலில் மட்டுமே நடக்கக்கூடியவையாகக் காணப்பட்டன. <ref target="https://ta.wikipedia.org/wiki/பறவை">பறவைகள்</ref> இருகாலில் மட்டுமே நடக்கக்கூடிய இத்தகைய குழு ஒன்றிலிருந்து வழிவந்தன ஆகும்.</p>
<p>தற்கால இனங்களில் பல, வழமைக்கு மாறான தேவைகள் ஏற்படும்போது குறுகிய நேரத்துக்காவது, இரு கால்களில் நகரக்கூடியவையாக உள்ளன. பல முதலை இனங்களும், ஆக்கோசோரிய வகை சாராத <ref target="https://ta.wikipedia.org/wiki/பல்லி">பல்லி</ref> வகைகளும், உயிர் தப்புவதற்காக ஓடுவது போன்ற அவசரமான நேரங்களில் இருகால்களில் நகர்கின்றன. <ref target="https://ta.wikipedia.org/wiki/பசிலிஸ்கு">பசிலிஸ்கு</ref> எனப்படும் பல்லிவகை நீரிலும்கூட இருகால்களில் நகரக்கூடியது. சில <ref target="https://ta.wikipedia.org/wiki/விலங்கு">விலங்குகள்</ref> பிற விலங்குகளுடன் <ref target="https://ta.wikipedia.org/wiki/சண்டை">சண்டையிடும்போது</ref> இரு கால்களில் எழுந்து நிற்கின்றன. வேறு சில <ref target="https://ta.wikipedia.org/wiki/உணவு">உணவை</ref> எட்டுவதற்காக அல்லது சூழலைக் கவனிப்பதற்காக இரு கால்களில் நிற்கவல்லன. ஆனால் இரு கால்களில் நகர்வதில்லை.</p>
</text></body></html>