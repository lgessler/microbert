<html><body><text id="wikipedia_ta_wikipedia_org__93611.html" ns="0" revid="3399272" sourceurl="https://ta.wikipedia.org/wiki/%E0%AE%86%E0%AE%9F%E0%AF%8D%E0%AE%9F%E0%AE%AE%E0%AF%8D" title="ஆட்டம்" type="wikipedia">ஆட்டம்
<figure><caption><ref target="https://ta.wikipedia.org/wiki/கயிறு_இழுத்தல்">கயிறு இழுத்தல்</ref> எளிய, ஆட்டக்கருவிகள் தேவையில்லாத, விரைவில் ஒருங்கிணைக்கக்கூடிய ஓர் ஆட்டமாகும்.</caption></figure>
<figure><caption>பால் செசான்னால் 1895ஆம் ஆண்டு <ref target="https://ta.wikipedia.org/wiki/சீட்டாட்டம்">சீட்டாட்டத்தைக்</ref> குறித்து வரையப்பட்ட <hi rend="italic">சீட்டு ஆட்டக்காரர்கள்</hi> என்ற ஓவியம் </caption></figure>
<p>ஓர் ஒழுங்குடன் ஆடப்படும் செயற்பாடு <hi rend="bold">ஆட்டம் </hi> (game) அல்லது <ref target="https://ta.wikipedia.org/wiki/விளையாட்டு">விளையாட்டு</ref> எனலாம். பொதுவாக <ref target="https://ta.wikipedia.org/wiki/இன்பம்">மனமகிழ்விற்காக</ref> இது ஆடப்பட்டாலும் <ref target="https://ta.wikipedia.org/wiki/கல்வி">கல்வி</ref> நோக்கம் கொண்டும் ஆட்டங்கள் வடிவமைக்கப்படுவதுண்டு. இவ்வகை ஆட்டங்கள் விளையாட்டுப் போட்டிகளினின்றும் வேறுபட்டவை; போட்டிகள் தீவிரமாக நடத்தப்படாமையும் உடற்றிறன் கூடுதலாக வேண்டாமையும் சில காரணிகள். அதேபோல எண்ணங்களின் வெளிப்பாடாக இல்லாமையால் <ref target="https://ta.wikipedia.org/wiki/கலை">கலையும்</ref> அல்ல. இருப்பினும் இந்த வேறுபாடுகள் தெளிவாக வரையறுக்கப்படவில்லை. சிலர் ஊதியம் பெற்று விளையாடுவதால் இதனை வேலையாகக் கருதுவோரும் உண்டு.சில ஆட்டங்கள் (காட்டாக, புதிர்கள், கணினி ஆட்டங்கள்) கலைத் திறனோடு வடிவமைக்கப்பட வேண்டி யிருப்பதால் கலை என்ற பகுப்பிலும் கொள்ளலாம்.</p>
<p>ஓர் ஆட்டத்தின் முக்கிய கூறுகள்: இலக்குகள், விதிமுறைகள், சவால்கள் மற்றும் எதிரெதிர்ச் செயல்கள் ஆகும். இவை பொதுவாக மனத்திறன் அல்லது உடற்றிறனை தூண்டுவதாக அமையும். நடைமுறைத் திறன்களை வளர்த்துக் கொள்ளவும், ஓர் <ref target="https://ta.wikipedia.org/wiki/உடற்_பயிற்சி">உடற் பயிற்சியாகவும்</ref>, கல்வி கற்றலின் கூறாகவும் <ref target="https://ta.wikipedia.org/wiki/உளவியல்">உளவியலைத்</ref> தூண்டுவதாகவும் அமைகிறது. கூட்டாளிகளின் பங்களிப்பு இல்லாமையால் <hi rend="italic">சாலிடேர்</hi>, <hi rend="italic">சிக்சா புதிர்</hi> போன்ற "ஆட்டங்கள்" ஆட்டவகையில் அல்லாது புதிர்கள் வகைப்பாற்படும் என கிரிசு கிராஃபோர்ட் போன்ற ஆட்ட வடிவமைப்பாளர்கள் கூறுகின்றனர்.<ref target="https://ta.wikipedia.org/wiki/முதற்_பக்கம்#cite_note-craw-1">[1]</ref>
கி.மு 2600-ஆம் ஆண்டிலிருந்தே,<ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref> மனித நாகரிகத்தின் உலகளாவிய கூறாக ஆட்டங்கள் இருந்து வந்திருக்கின்றன. அனைத்து பண்பாடுகளிலும் முதன்மை இடம் பெற்றிருந்தன.<ref target="https://ta.wikipedia.org/wiki/முதற்_பக்கம்#cite_note-4">[4]</ref> தமிழ் சங்கப் பாடல்களிலும் பிள்ளைத்தமிழ் இலக்கணத்திலும் பல ஆட்டங்கள் விவரிக்கப்பட்டுள்ளன.</p>
விளையாட்டுகள்
முதன்மைக் கட்டுரை: <ref target="https://ta.wikipedia.org/wiki/உடற்றிறன்_விளையாட்டு">உடற்றிறன் விளையாட்டு</ref>
<figure><caption><ref target="https://ta.wikipedia.org/wiki/கால்பந்து">கால்பந்து</ref> உலகெங்கும் புகழ்பெற்ற விளையாட்டாகும்.</caption></figure>
<p><hi rend="bold">விளையாட்டுக்கள்</hi> சிறப்பு கருவிகளையும் தனிப்பட்ட ஆடுகளங்களையும் கொண்டு விளையாடுபவர்களைத் தவிர சமூகத்தின் பெரும்பகுதியின் ஈடுபாட்டுடன் ஆடப்படுவதாகும். ஒரு நகரமோ குடியமைப்போ இத்தகைய வசதிகளை செய்து கொடுக்க வேண்டியிருக்கும்.</p>
<p>பரவலான விளையாட்டுகள் பார்வையாளர்களின் மகிழ்ச்சியைத் தூண்டுவதாகவும் அமைகின்றன. தங்களுடைய உள்ளூர் அணியுடன் ஐக்கியப்படுத்திக்கொண்டு, எதிரணிகளுடன் பகைமை பாராட்டுவதும் உண்டு.  இரசிகர்கள் அல்லது விசிறிகள் விளையாட்டுத் துறையில்தான் முதலில் உருவானார்கள்.</p>


மேலும் படிக்க
<list type="unordered"><item>Avedon, Elliot; <ref target="https://ta.wikipedia.org/wiki/Brian_Sutton-Smith">Sutton-Smith</ref>, Brian, <hi rend="italic">The Study of Games</hi>. (Philadelphia: Wiley, 1971), reprinted Krieger, 1979. <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref><ref target="https://ta.wikipedia.org/wiki/சிறப்பு:BookSources/0-89874-045-2">0-89874-045-2</ref></item></list>
</text></body></html>