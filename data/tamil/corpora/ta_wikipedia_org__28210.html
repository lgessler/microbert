<html><body><text id="wikipedia_ta_wikipedia_org__28210.html" ns="0" revid="3404566" sourceurl="https://ta.wikipedia.org/wiki/%E0%AE%95%E0%AE%B3%E0%AE%A4%E0%AF%8D%E0%AE%A4%E0%AF%82%E0%AE%B0%E0%AF%8D_%E0%AE%95%E0%AE%A3%E0%AF%8D%E0%AE%A3%E0%AE%AE%E0%AF%8D%E0%AE%AE%E0%AE%BE" title="களத்தூர் கண்ணம்மா" type="wikipedia">களத்தூர் கண்ணம்மா
<p><hi rend="italic"><hi rend="bold">களத்தூர் கண்ணம்மா</hi></hi> (<hi rend="italic">Kalathur Kannamma</hi>) 1960 ஆம் ஆண்டு வெளிவந்த <ref target="https://ta.wikipedia.org/wiki/தமிழ்">தமிழ்த்</ref> திரைப்படமாகும். <ref target="https://ta.wikipedia.org/wiki/ஏ._பீம்சிங்">ஏ. பீம்சிங்</ref> இயக்கத்தில் வெளிவந்த இத்திரைப்படத்தில் <ref target="https://ta.wikipedia.org/wiki/ஜெமினி_கணேசன்">ஜெமினி கணேசன்</ref>, <ref target="https://ta.wikipedia.org/wiki/சாவித்திரி_(நடிகை)">சாவித்திரி</ref>, <ref target="https://ta.wikipedia.org/wiki/டி._எஸ்._பாலையா">டி. எஸ். பாலையா</ref> போன்ற நடிகர்களும் குழந்தை நட்சத்திரமாகக் <ref target="https://ta.wikipedia.org/wiki/கமல்ஹாசன்">கமல்ஹாசனும்</ref>  நடித்திருந்தனர். தகாத சூழ்நிலைகளினால் பிரிந்து போகும் இளவயதுத் தம்பதிகளையும், அவர்களுக்குப் பிறக்கும் அப்பாவி மகனையும் அவன் அநாதை இல்லத்தில் வளர்வதைப் பற்றியும் இப்படம் தத்ரூபமாக எடுத்தியம்புகின்றது.</p>
<p>இத்திரைப்படம் விமர்சன ரீதியாக பாராட்டப்பட்டதோடு, வர்த்தக ரீதியாகவும் வெற்றி கண்டது. அத்துடன் மட்டுமன்றி 1960 ஆண்டுக்கான <ref target="https://ta.wikipedia.org/wiki/சிறந்த_தமிழ்த்_திரைப்படத்துக்கான_தேசிய_விருது">சிறந்த தமிழ்த் திரைப்படத்துக்கான தேசிய விருது</ref> 3 ஆம் பரிசு பெற்றது மற்றும் <ref target="https://ta.wikipedia.org/wiki/கமல்ஹாசன்">கமல்ஹாசன்</ref> சிறந்த குழந்தை நட்சத்திரத்திற்கான ஜனாதிபதியின் தங்கப்பதக்க விருது பெற்றார்.</p>
<p>இப்படம் <ref target="https://ta.wikipedia.org/wiki/தெலுங்கு_மொழி">தெலுங்கு</ref>, <ref target="https://ta.wikipedia.org/wiki/ஹிந்தி">ஹிந்தி</ref> மற்றும் <ref target="https://ta.wikipedia.org/wiki/சிங்களம்">சிங்கள</ref> மொழியில் மீண்டும் எடுக்கப்பட்டது.</p>
நடிப்பு
<list type="unordered"><item><ref target="https://ta.wikipedia.org/wiki/ஜெமினி_கணேசன்">ஜெமினி கணேசன்</ref> - இராஜலிங்கம்</item>
<item><ref target="https://ta.wikipedia.org/wiki/சாவித்திரி_(நடிகை)">சாவித்திரி</ref> - கண்ணம்மா</item>
<item><ref target="https://ta.wikipedia.org/wiki/கமல்ஹாசன்">கமல்ஹாசன்</ref> - செல்வம்</item>
<item><ref target="https://ta.wikipedia.org/wiki/டி._எஸ்._பாலையா">டி. எஸ். பாலையா</ref> - இராமலிங்கம்</item>
<item><ref target="https://ta.wikipedia.org/wiki/எஸ்._வி._சுப்பையா">எஸ். வி. சுப்பையா</ref> - முருகன்</item>
<item><ref target="https://ta.wikipedia.org/wiki/தேவிகா">தேவிகா</ref> - மதுரம்</item>
<item><ref target="https://ta.wikipedia.org/wiki/ஜாவர்_சீதாராமன்">ஜாவர் சீதாராமன்</ref> - சிங்காரம்</item>
<item><ref target="https://ta.wikipedia.org/wiki/குலதெய்வம்_ராஜகோபால்">குலதெய்வம் ராஜகோபால்</ref> - ரத்னம்</item>
<item><ref target="https://ta.wikipedia.org/wiki/மனோரமா_(நடிகை)">மனோரமா</ref> - அமலு</item>
<item><ref target="https://ta.wikipedia.org/wiki/எல்._விஜயலட்சுமி">எல். விஜயலட்சுமி</ref></item>
<item><ref target="https://ta.wikipedia.org/wiki/தாம்பரம்_என்._லலிதா">தாம்பரம் என். லலிதா</ref></item>
<item>எஸ். ஆர். ஜானகி</item>
<item><ref target="https://ta.wikipedia.org/wiki/கே._எஸ்._அங்கமுத்து">கே. எஸ். அங்கமுத்து</ref></item>
<item><ref target="https://ta.wikipedia.org/wiki/ஏ._கருணாநிதி">ஏ. கருணாநிதி</ref></item>
<item><ref target="https://ta.wikipedia.org/wiki/அசோகன்">அசோகன்</ref> - சிறப்பு தோற்றம் (மேயர்)</item></list>
தயாரிப்பு
<p><hi rend="italic">களத்தூர் கண்ணம்மா</hi> <ref target="https://ta.wikipedia.org/wiki/ஏவிஎம்">ஏவிஎம்</ref> நிறுவனம் சார்பில் ஏ. வி. மெய்யப்பன் தயாரித்தார். இப்படத்தின் கதை, திரைக்கதை மற்றும் வசனம் <ref target="https://ta.wikipedia.org/wiki/ஜாவர்_சீதாராமன்">ஜாவர் சீதாராமன்</ref> எழுதினார்.<ref target="https://ta.wikipedia.org/wiki/முதற்_பக்கம்#cite_note-8:-1">[1]</ref> இப்படத்தை முதலில் இயக்கியவர் <ref target="https://ta.wikipedia.org/wiki/தத்தினேனி_பிரகாஷ்_ராவ்">பிரகாஷ் ராவ்</ref>, ஆனால் படத்தை முடித்தது பீம்சிங். திருப்தியாக வராத காட்சியை ஏ.வி.எம் செட்டியார் திரும்பவும் எடுக்கச் சொன்னபோது பிரகாஷ் ராவ், 'படமாக்கி முடித்த காட்சியை மீண்டும் படமாக்குவதற்கு எனக்கு மனம் ஒப்பவில்லை, பாதி படத்திலேயே இப்படி சொன்னால், மீதமுள்ள காட்சிகளில் என்ன சொல்வீர்கள் என்று எனக்குத் தெரியவில்லை, அதனால் இந்தப் படத்திலிருந்து நான் விலகிக்கொள்கிறேன், நீங்கள் வேறு யாரை வேண்டுமானாலும் வைத்து எடுத்துக்கொள்ளுங்கள்' என்று தன் எண்ணத்தை செட்டியாரிடம் தெரிவித்தார். செட்டியாரும் 'இனி அவர் எப்படி எடுத்தாலும் அது நமக்கு விருப்பமில்லாத மாதிரியே தெரியும், அவர் விருப்பப்படியே விட்டுவிடலாம்' என்று அவர் வேண்டு கோளை ஏற்றுக்கொண்டார். இருவரும் உட்கார்ந்து பேசி சுமூகமாக தீர்த்துக்கொண்டனர்.<ref target="https://ta.wikipedia.org/wiki/முதற்_பக்கம்#cite_note-10:-2">[2]</ref></p>
<p>இப்படத்தில் ஒளிப்பதிவு டி.முத்துசாமி, எடிட்டிங் எஸ்.சூர்யா, கலை எச்.சாந்தாராம் மற்றும் நடனம் கே.என்.தண்டாயுதபாணிபிள்ளை ஆகியோர் பணியாற்றினர்.<ref target="https://ta.wikipedia.org/wiki/முதற்_பக்கம்#cite_note-ஆனந்தன்-3">[3]</ref> <ref target="https://ta.wikipedia.org/wiki/எஸ்._பி._முத்துராமன்">எஸ். பி. முத்துராமன்</ref> இத்திரைப்படத்தில் உதவி இயக்குநராக பணிபுரிந்துள்ளார்.<ref target="https://ta.wikipedia.org/wiki/முதற்_பக்கம்#cite_note-8:-1">[1]</ref></p>
<p>ஏ.வி.எம் குடும்ப மருத்துவர் சாரா ராமச்சந்திரன் மூலம் 4 வயது <ref target="https://ta.wikipedia.org/wiki/கமல்ஹாசன்">கமல்ஹாசன்</ref> ஏ.வி.மெய்யப்பனிடம் அவரது வீட்டில் அறிமுகமானார். கமல் பலவிதமாக வசனம் பேசி ஆடிப் பாடி நடித்துக் காட்டினார். அந்தப் பையனின் நடிப்பு பிடித்துப்போக, ஏற்கனவே சிறுவன் பாத்திரத்துக்கு தேர்வு செய்யப்பட்ட <hi rend="italic">டெய்சி ராணி</hi> என்ற குழந்தைக்கு பதில் கமல்ஹாசன் தேர்ந்தெடுக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-9:-4">[4]</ref></p>
பாடல்கள்
<p>ஆர். சுதர்சனம் அவர்கள் இத்திரைப்படத்திற்கு பாடல் இசை இயற்றியுள்ளார். பாடல்வரிகள் <ref target="https://ta.wikipedia.org/wiki/கண்ணதாசன்">கண்ணதாசன்</ref>, <ref target="https://ta.wikipedia.org/wiki/கொத்தமங்கலம்_சுப்பு">கொத்தமங்கலம் சுப்பு</ref>, <ref target="https://ta.wikipedia.org/wiki/கு._மா._பாலசுப்பிரமணியம்">கு. மா. பாலசுப்பிரமணியம்</ref>, <ref target="https://ta.wikipedia.org/wiki/எம்._கே._ஆத்மநாதன்">எம். கே. ஆத்மநாதன்</ref> மற்றும் டி. கே. சுந்தர வாத்தியார் ஆகியோரால் எழுதப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>

வெளியீடு
<p><hi rend="italic">களத்தூர் கண்ணம்மா</hi> ஆகஸ்ட் 12, 1960 ஆண்டில் வெளியாகி 100 நாட்கள் மேல் ஓடியது.<ref target="https://ta.wikipedia.org/wiki/முதற்_பக்கம்#cite_note-ஆனந்தன்-3">[3]</ref> 11 செப்டம்பர் 1960 அன்று <hi rend="italic"><ref target="https://ta.wikipedia.org/wiki/ஆனந்த_விகடன்">ஆனந்த விகடன்</ref></hi> இதழ் கமல்ஹாசனின் நடிப்பு மற்றும் <hi rend="italic">களத்தூர் கண்ணம்மா</hi> படத்தை வெகுவாக பாராட்டியுள்ளது.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p><hi rend="italic">மவூரி அம்மாயி</hi> எனும் பெயரில் <ref target="https://ta.wikipedia.org/wiki/தெலுங்கு_மொழி">தெலுங்கு மொழியில்</ref> இத்திரைப்படம் மொழி பெயர்க்கப்பட்டு 20 அக்டோபர் 1960 அன்று ஆந்திரா மாநிலத்தில் வெளியானது.<ref target="https://ta.wikipedia.org/wiki/முதற்_பக்கம்#cite_note-7">[7]</ref> மீண்டும் தெலுங்கில் <hi rend="italic">மோக நோமு</hi> எனும் பெயரில் படமாக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-6:-8">[8]</ref> இத்திரைப்படம் <hi rend="italic"><ref target="https://ta.wikipedia.org/wiki/சுனில்_தத்">சுனில் தத்</ref></hi> மற்றும் <hi rend="italic"><ref target="https://ta.wikipedia.org/wiki/மீனாகுமாரி">மீனாகுமாரி</ref></hi> போன்றோரின் நடிப்பில் இயக்குனர் <ref target="https://ta.wikipedia.org/wiki/ஏ._பீம்சிங்">ஏ. பீம்சிங்</ref> இயக்க <hi rend="italic">மைன் சுப் ரஹுங்கி</hi> (Main Chup Rahungi) எனும் பெயரில் <ref target="https://ta.wikipedia.org/wiki/ஹிந்தி">ஹிந்தி</ref> மொழியில் எடுக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-9">[9]</ref> ஹிந்தி மொழியில் மீண்டும் இதே கதை <hi rend="italic">யுடரடா மெனிகி</hi> (Udarata Menike) எனும் பெயரில் படமாக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-10">[10]</ref> <ref target="https://ta.wikipedia.org/wiki/சிங்களம்">சிங்கள</ref> மொழியிலும் கூட இது மங்கலிக்கா (Mangalika) எனும் பெயரில் மீண்டும் எடுக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
<p><ref target="https://ta.wikipedia.org/wiki/கமல்ஹாசன்">கமல்ஹாசன்</ref> முதல் படத்திலேயே சிறந்த குழந்தை நட்சத்திரத்திற்கான ஜனாதிபதி விருது (தேசிய விருது) அப்போதைய ஜனாதிபதியான இராதாகிருஷ்ணன் அவர்களிடமிருந்து பெற்றார். இப்படம் 1960 ஆண்டுக்கான <ref target="https://ta.wikipedia.org/wiki/சிறந்த_தமிழ்த்_திரைப்படத்துக்கான_தேசிய_விருது">சிறந்த தமிழ்த் திரைப்படத்துக்கான தேசிய விருது</ref> 3 ஆம் பரிசு பெற்றது.<ref target="https://ta.wikipedia.org/wiki/முதற்_பக்கம்#cite_note-12">[12]</ref></p>


உசாத்துணை
<list type="unordered"><item><ref target="http://www.thehindu.com/features/cinema/kalathoor-kannamma/article7141014.ece?secpage=true&amp;secname=entertainment">Kalathoor Kannamma (1959)</ref>, <ref target="https://ta.wikipedia.org/wiki/ராண்டார்_கை">ராண்டார் கை</ref>, <ref target="https://ta.wikipedia.org/wiki/தி_இந்து">தி இந்து</ref>, ஏப்ரல் 25, 2015</item>
<item><ref target="https://youtube.com/watch?v=u9kJB9kOY-U">"A Popular Director was replaced to launch Kamal Hassan as a Child Artiste: Producer AVM Kumaran"</ref>. Cinema Central. 10 சனவரி 2020. 30 சூன் 2020 அன்று பார்க்கப்பட்டது – via YouTube.</item></list>
வெளி இணைப்புகள்
<list type="unordered"><item><ref target="https://ta.wikipedia.org/wiki/ஐ.எம்.டி.பி_இணையத்தளம்">இணையதள திரைப்பட தரவுத்தளத்தில்</ref><ref target="http://www.imdb.com/title/tt0156666/"><hi rend="italic">- களத்தூர் கண்ணம்மா</hi> </ref></item></list>
</text></body></html>