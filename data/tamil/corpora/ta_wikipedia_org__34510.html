<html><body><text id="wikipedia_ta_wikipedia_org__34510.html" ns="0" revid="2940179" sourceurl="https://ta.wikipedia.org/wiki/%E0%AE%AA%E0%AE%A4%E0%AF%8D%E0%AE%A4%E0%AE%B0%E0%AE%BE%E0%AE%AF%E0%AF%8D%E0%AE%AA%E0%AF%8D_%E0%AE%AA%E0%AE%A3%E0%AE%BF%E0%AE%B5%E0%AE%BE%E0%AE%B0%E0%AF%8D" title="பத்தராய்ப் பணிவார்" type="wikipedia">பத்தராய்ப் பணிவார்<p><hi rend="bold">"பத்தராய்ப் பணிபவர்க ளெல்லார்க்கும் மடியேன்" - திருத்தொண்டத்திருத்தொகை.</hi>, ஈசனுக்கே அன்புடைய சிவனடியாரைக் கண்டால் அவருடைய <ref target="https://ta.wikipedia.org/wiki/சாதி">சாதி</ref> முதலியன விசாரிக்காமல் அவர்களை இறைவனெனவே கொண்டாடி, தாய்ப்பசுவின் கன்று சென்றாற் போன்று பெருவிருப்புடன் அணைந்து பணிவுடையராய் இன்னுரை பகரும் இயல்புடையவர்கள். பேரன்பினால் சிவபெருமானை எவ்விடத்தும் யாவரும் வழிபடக் கண்டால் இனிது மகிழ்ந்து பாவனையால் நோக்கினால் பலர் காணப்பயன் பெறுபவர்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>அன்பினால் யாவர்க்கும் மேம்பட்டவர்களாய்ச் சிவபெருமானையும் சிவனடியார்களையும் ஆராத காதலினால் உவகையுடன் விரும்பி வழிபடுபவர்கள். தம் உடம்பினாற் செய்வினைகள் யாதாயினும் அவ்வினையால் உளவாகும் நற்பயன்களைச் <ref target="https://ta.wikipedia.org/wiki/சிவபெருமான்">சிவபெருமான்</ref> திருவடிக்கே உரிமை செய்து கொடுப்பவர்கள். சிவபுராணங்களை அறிந்தவர் சொல்ல விரும்பிக் கேட்குந் தன்மையராய் இறைவன் திருவடித் தாமரையினைச் சேர்வதற்கு உரியவர்கள்.  </p>
<p>ஈசனையே பணிந்து உருகி இன்பமிகக் களிப்பெய்தி, வாய்தழுதழுப்பக் கண்ணீர் அருவிபோற் சொரிய மெய்ம்மயிர் சிலிப்ப அனிபினால் விதிர் விதிக்கும் குணத்தால் மிக்கவர்கள்.நின்றாலும் இருந்தாலும் கிடந்தாலும் நடந்தாலும் மென்றாலும் துயின்றாலும் விழித்தாலும் மன்றாடும் இறைவன் திருவடிகளை மறவாத உணர்வுடையவர்கள்.  </p>
<p>சிவபெருமானுக்கு ஆட்பட்ட தம் அடிமைத் திறத்தைப் பிறர்க்குப் புலப்படுத்தி அதனாற் பயன்கொள்ளாத் தூய நெஞ்சமுடையவர்கள்.</p>
<p>மேற்குறித்த எண் பெருங் குணங்களாலும் இவ்வுலகினை விளக்கும் பெருமை வாய்ந்த அடியார்களே பத்தராய்ப் பணிவார் ஆகிய திருக்கூட்டத்தாராவர்.</p>
நுண்பொருள்
<p>கூடும் அன்பினில் கும்பிடுதல் வீடும் வேண்டா விறலாகும்.</p>
ஈசனையே பணிந்துருகி இன்பம் மிகக் களிப்பெய்தி
பேசினவாய் தழுதழுப்பக் கண்ணீரின் பெருந்தாரை
மாசிலா நீறழித் தங்கு அருவிதர மயிர் சிலர்ப்பக்
கூசியே உடலங் கம்பித்திடுவார் மெய்க்குணம் மிக்கார் - <hi rend="italic">பெரியபுராணம்</hi>


உசாத்துணைகள்
<list type="ordered"><item>பெரிய புராணம் வசனம் - <ref target="https://ta.wikipedia.org/wiki/சிவதொண்டன்_சபை">சிவதொண்டன் சபை</ref>, <ref target="https://ta.wikipedia.org/wiki/யாழ்ப்பாணம்">யாழ்ப்பாணம்</ref></item></list>
</text></body></html>