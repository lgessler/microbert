<html><body><text id="wikipedia_ta_wikipedia_org__25709.html" ns="0" revid="3432442" sourceurl="https://ta.wikipedia.org/wiki/%E0%AE%B5%E0%AE%BF%E0%AE%B4%E0%AF%81%E0%AE%AA%E0%AF%8D%E0%AE%AA%E0%AF%81%E0%AE%B0%E0%AE%AE%E0%AF%8D_%E0%AE%AE%E0%AE%BE%E0%AE%B5%E0%AE%9F%E0%AF%8D%E0%AE%9F%E0%AE%AE%E0%AF%8D" title="விழுப்புரம் மாவட்டம்" type="wikipedia">விழுப்புரம் மாவட்டம்இக்கட்டுரை மாவட்டம் பற்றியது, இதே பெயரில் உள்ள தலைமையிடம் மற்றும் நகரம் பற்றி அறிய <ref target="https://ta.wikipedia.org/wiki/விழுப்புரம்">விழுப்புரம்</ref> கட்டுரையைப் பார்க்க.

<p><hi rend="bold">விழுப்புரம் மாவட்டம்</hi> (<hi rend="italic">Villupuram district</hi>) இந்திய மாநிலமான <ref target="https://ta.wikipedia.org/wiki/தமிழ்நாடு">தமிழ்நாட்டின்</ref> 38 மாவட்டங்களில் ஒன்றாகும். இம்மாவட்டத்தின் நிர்வாகத் தலைமையிடம் <ref target="https://ta.wikipedia.org/wiki/விழுப்புரம்">விழுப்புரம்</ref>   ஆகும். இம்மாவட்டம் <ref target="https://ta.wikipedia.org/wiki/திருச்சி">திருச்சி</ref> – <ref target="https://ta.wikipedia.org/wiki/சென்னை">சென்னையை</ref> சாலையை இணைக்கும் <ref target="https://ta.wikipedia.org/wiki/தேசிய_நெடுஞ்சாலை_45_(இந்தியா)">தேசிய நெடுஞ்சாலை எண் 45-இன்</ref> நடுவே அமைந்துள்ளது. விழுப்புரத்தில் மிகப்பெரிய <ref target="https://ta.wikipedia.org/wiki/தொடர்வண்டி">தொடர்வண்டிச்</ref> சந்திப்பு உள்ளது. இது <ref target="https://ta.wikipedia.org/wiki/சென்னை">சென்னையில்</ref> இருந்து தென் மாவட்டங்களை இணைக்கும் வகையில் அமைந்துள்ளது. தமிழ்நாட்டின் இரண்டாவது மிகப்பெரிய பேருந்து நிலையம் (பரப்பளவில்) இங்கு அமைந்துள்ளது.</p>
வரலாறு
<figure><caption><ref target="https://ta.wikipedia.org/wiki/செஞ்சிக்_கோட்டை">செஞ்சிக் கோட்டையின்</ref> அகலப்பரப்புக் காட்சி</caption></figure>
<p>செப்டம்பர் 30, 1993-ஆம் ஆண்டு முந்தைய <ref target="https://ta.wikipedia.org/wiki/தென்_ஆற்காடு_மாவட்டம்">தென்னாற்காடு மாவட்டத்தில்</ref> இருந்து <hi rend="italic">விழுப்புரம் இராமசாமி படையாட்சியார் மாவட்டம்</hi> என உருவாக்கப்பட்டு, பின்னர் விழுப்புரம் மாவட்டம் எனப் பெயர் மாற்றம் செய்யப்பட்டது.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
எல்லைகள்
<p>கிழக்கில் <ref target="https://ta.wikipedia.org/wiki/புதுச்சேரி">புதுச்சேரி மாநிலமும்</ref>, தெற்கில் <ref target="https://ta.wikipedia.org/wiki/கள்ளக்குறிச்சி_மாவட்டம்">கள்ளக்குறிச்சி மாவட்டமும்</ref>, தென்மேற்கு/மேற்கில் <ref target="https://ta.wikipedia.org/wiki/கள்ளக்குறிச்சி_மாவட்டம்">கள்ளக்குறிச்சி மாவட்டமும்</ref>, வடமேற்கே <ref target="https://ta.wikipedia.org/wiki/திருவண்ணாமலை_மாவட்டம்">திருவண்ணாமலை மாவட்டமும்</ref>, தென்கிழக்கில் <ref target="https://ta.wikipedia.org/wiki/கடலூர்_மாவட்டம்">கடலூர் மாவட்டமும்</ref>, வடக்கில் <ref target="https://ta.wikipedia.org/wiki/செங்கல்பட்டு_மாவட்டம்">செங்கல்பட்டு மாவட்டமும்</ref> இம்மாவட்டத்தின் எல்லைகளாக அமைந்துள்ளன.</p>
புவியியல்
<p>மணிமுத்தாறு, கோமுகி ஆறு, கெடிலம் ஆறு, சங்கராபரணி ஆறு, செஞ்சி ஆறு, தென்பெண்ணை ஆறு ஆகியன இம்மாவட்டத்தில் பாயும் குறிப்பிடத்தக்க ஆறுகளாகும். இம்மாவட்டத்தில் கப்பியாம்புலியூர் ஏரி, கெங்கவரம் ஏரி, சாலமேடு ஏரி, மல்லிகைப்பட்டு ஏரி, கோமாலூர் ஏரி ஆகியவை குறிப்பிடத்தக்க ஏரிகளாகும்.</p>
மக்கள் வகைப்பாடு
<p>3,725.54 சதுர கி.மீ.  பரப்பளவு கொண்ட   இம்மாவட்டத்தின் 2011ம் ஆண்டின் மக்கள்தொகை கணக்கெடுப்பின்படி, மொத்த <ref target="https://ta.wikipedia.org/wiki/மக்கள்தொகை">மக்கள்தொகை</ref>  3,458,873  ஆகும். அதில் ஆண்கள் 1,740,819  ஆகவும், பெண்கள் 1,718,054   ஆகவும் உள்ளனர். கடந்த பத்தாண்டுகளில், <ref target="https://ta.wikipedia.org/wiki/மக்கள்தொகை">மக்கள்தொகை</ref> வளர்ச்சி விகிதம் 16.84% ஆக உயர்ந்துள்ளது. <ref target="https://ta.wikipedia.org/wiki/பாலின_விகிதம்">பாலின விகிதம்</ref>, ஆயிரம் ஆண்களுக்கு, 987  பெண்கள் வீதம் உள்ளனர். குழந்தைகள் பாலின விகிதம், ஆயிரம் ஆண் குழந்தைகளுக்கு, 941  பெண் குழந்தைகள் வீதம் உள்ளனர்.  <ref target="https://ta.wikipedia.org/wiki/மக்கள்தொகை_அடர்த்தி">மக்கள்தொகை அடர்த்தி</ref>, ஒரு சதுர கிலோ மீட்டரில்  481 நபர்கள் வீதம் வாழ்கின்றனர்.  மாவட்ட சராசரி <ref target="https://ta.wikipedia.org/wiki/எழுத்தறிவு">எழுத்தறிவு</ref>  71.88%  ஆகவுள்ளது. ஆறு வயதிற்குட்பட்ட குழந்தைகள்  404,106   ஆகவுள்ளனர்.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
மாவட்ட வருவாய் நிர்வாகம்
<p>2019-இல் விழுப்புரம் மாவட்டத்தின் பகுதிகளைக் கொண்டு <ref target="https://ta.wikipedia.org/wiki/கள்ளக்குறிச்சி_மாவட்டம்">கள்ளக்குறிச்சி மாவட்டம்</ref> நிறுவப்பட்டப் பின்னர், விழுப்புரம் மாவட்டம்,  விழுப்புரம் மற்றும் திண்டிவனம் என இரண்டு <ref target="https://ta.wikipedia.org/wiki/வருவாய்_கோட்டம்">வருவாய் கோட்டங்களும்</ref>, 9 <ref target="https://ta.wikipedia.org/wiki/வருவாய்_வட்டம்">வருவாய் வட்டங்களும்</ref>, 34 <ref target="https://ta.wikipedia.org/wiki/குறுவட்டம்_(உள்_வட்டம்)">குறுவட்டங்களும்</ref>, 932 <ref target="https://ta.wikipedia.org/wiki/வருவாய்_கிராமம்">வருவாய் கிரமங்களும்</ref> கொண்டுள்ளது.<ref target="https://ta.wikipedia.org/wiki/முதற்_பக்கம்#cite_note-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
வருவாய் வட்டங்கள்
<list type="ordered"><item><ref target="https://ta.wikipedia.org/wiki/விழுப்புரம்_வட்டம்">விழுப்புரம் வட்டம்</ref></item>
<item><ref target="https://ta.wikipedia.org/wiki/செஞ்சி_வட்டம்">செஞ்சி வட்டம்</ref></item>
<item><ref target="https://ta.wikipedia.org/wiki/திண்டிவனம்_வட்டம்">திண்டிவனம் வட்டம்</ref></item>
<item><ref target="https://ta.wikipedia.org/wiki/வானூர்_வட்டம்">வானூர் வட்டம்</ref></item>
<item><ref target="https://ta.wikipedia.org/wiki/விக்கிரவாண்டி_வட்டம்">விக்கிரவாண்டி வட்டம்</ref></item>
<item><ref target="https://ta.wikipedia.org/wiki/மரக்காணம்_வட்டம்">மரக்காணம் வட்டம்</ref></item>
<item><ref target="https://ta.wikipedia.org/wiki/மேல்மலையனூர்_வட்டம்">மேல்மலையனூர் வட்டம்</ref></item>
<item><ref target="https://ta.wikipedia.org/wiki/கண்டாச்சிபுரம்_வட்டம்">கண்டாச்சிபுரம் வட்டம்</ref></item>
<item><ref target="https://ta.wikipedia.org/wiki/திருவெண்ணெய்நல்லூர்_வட்டம்">திருவெண்ணெய்நல்லூர் வட்டம்</ref> (புதியது).</item></list>
உள்ளாட்சி மற்றும் ஊராட்சி நிர்வாகம்
<p>இம்மாவட்டம் 3 <ref target="https://ta.wikipedia.org/wiki/நகராட்சி">நகராட்சிகளும்</ref>, 7 <ref target="https://ta.wikipedia.org/wiki/பேரூராட்சி">பேரூராட்சிகளும்</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref>, <ref target="https://ta.wikipedia.org/wiki/மாவட்ட_ஊரக_வளர்ச்சி_முகமை">மாவட்ட ஊரக வளர்ச்சி முகமையும்</ref>, 13 <ref target="https://ta.wikipedia.org/wiki/ஊராட்சி_ஒன்றியம்">ஊராட்சி ஒன்றியங்களும்</ref> கொண்டது. <ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
நகராட்சிகள்
<list type="unordered"><item><ref target="https://ta.wikipedia.org/wiki/விழுப்புரம்">விழுப்புரம்</ref></item>
<item><ref target="https://ta.wikipedia.org/wiki/திண்டிவனம்">திண்டிவனம்</ref></item>
<item><ref target="https://ta.wikipedia.org/wiki/கோட்டக்குப்பம்">கோட்டக்குப்பம்</ref></item></list>
பேரூராட்சிகள்
<list type="unordered"><item><ref target="https://ta.wikipedia.org/wiki/அனந்தபுரம்_(விழுப்புரம்)">அனந்தபுரம்</ref></item>
<item><ref target="https://ta.wikipedia.org/wiki/அரகண்டநல்லூர்">அரகண்டநல்லூர்</ref></item>
<item><ref target="https://ta.wikipedia.org/wiki/செஞ்சி">செஞ்சி</ref></item>
<item><ref target="https://ta.wikipedia.org/wiki/மரக்காணம்">மரக்காணம்</ref></item>
<item><ref target="https://ta.wikipedia.org/wiki/திருவெண்ணெய்நல்லூர்">திருவெண்ணெய்நல்லூர்</ref></item>
<item><ref target="https://ta.wikipedia.org/wiki/வளவனூர்">வளவனூர்</ref></item>
<item><ref target="https://ta.wikipedia.org/wiki/விக்கிரவாண்டி">விக்கிரவாண்டி</ref></item></list>
ஊராட்சி ஒன்றியங்கள்

<list type="unordered"><item><ref target="https://ta.wikipedia.org/wiki/மேல்மலையனூர்_ஊராட்சி_ஒன்றியம்">மேல்மலையனூர் ஊராட்சி ஒன்றியம்</ref></item>
<item><ref target="https://ta.wikipedia.org/wiki/வல்லம்_ஊராட்சி_ஒன்றியம்">வல்லம் ஊராட்சி ஒன்றியம்</ref></item>
<item><ref target="https://ta.wikipedia.org/wiki/செஞ்சி_ஊராட்சி_ஒன்றியம்">செஞ்சி ஊராட்சி ஒன்றியம்</ref></item>
<item><ref target="https://ta.wikipedia.org/wiki/வானூர்_ஊராட்சி_ஒன்றியம்">வானூர் ஊராட்சி ஒன்றியம்</ref></item>
<item><ref target="https://ta.wikipedia.org/wiki/மரக்காணம்_ஊராட்சி_ஒன்றியம்">மரக்காணம் ஊராட்சி ஒன்றியம்</ref></item>
<item><ref target="https://ta.wikipedia.org/wiki/மயிலம்_ஊராட்சி_ஒன்றியம்">மயிலம் ஊராட்சி ஒன்றியம்</ref></item>
<item><ref target="https://ta.wikipedia.org/wiki/ஓலக்கூர்_ஊராட்சி_ஒன்றியம்">ஓலக்கூர் ஊராட்சி ஒன்றியம்</ref></item>
<item><ref target="https://ta.wikipedia.org/wiki/விக்கிரவாண்டி_ஊராட்சி_ஒன்றியம்">விக்கிரவாண்டி ஊராட்சி ஒன்றியம்</ref></item>
<item><ref target="https://ta.wikipedia.org/wiki/கண்டமங்கலம்_ஊராட்சி_ஒன்றியம்">கண்டமங்கலம் ஊராட்சி ஒன்றியம்</ref></item>
<item><ref target="https://ta.wikipedia.org/wiki/கோலியனூர்_ஊராட்சி_ஒன்றியம்">கோலியனூர் ஊராட்சி ஒன்றியம்</ref></item>
<item><ref target="https://ta.wikipedia.org/wiki/காணை_ஊராட்சி_ஒன்றியம்">காணை ஊராட்சி ஒன்றியம்</ref></item>
<item><ref target="https://ta.wikipedia.org/wiki/திருவெண்ணெய்நல்லூர்_ஊராட்சி_ஒன்றியம்">திருவெண்ணெய்நல்லூர் ஊராட்சி ஒன்றியம்</ref></item>
<item><ref target="https://ta.wikipedia.org/wiki/முகையூர்_ஊராட்சி_ஒன்றியம்">முகையூர் ஊராட்சி ஒன்றியம்</ref></item></list>

அரசியல்
<p>விழுப்புரம் மாவட்டம் <ref target="https://ta.wikipedia.org/wiki/விழுப்புரம்">விழுப்புரம்</ref>, <ref target="https://ta.wikipedia.org/wiki/ஆரணி">ஆரணி</ref> என  2 மக்களவைத் தொகுதிகளையும்,  6 சட்டமன்றத் தொகுதிகளையும் கொண்டது.<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
சட்டமன்றத் தொகுதிகள்
<p>இம்மாவட்டத்தில் 7  சட்டமன்றத் தொகுதிகள்   உள்ளன.</p>
<list type="ordered"><item><ref target="https://ta.wikipedia.org/wiki/செஞ்சி_(சட்டமன்றத்_தொகுதி)">செஞ்சி (சட்டமன்றத் தொகுதி)</ref></item>
<item><ref target="https://ta.wikipedia.org/wiki/மயிலம்_(சட்டமன்றத்_தொகுதி)">மயிலம் (சட்டமன்றத் தொகுதி)</ref></item>
<item><ref target="https://ta.wikipedia.org/wiki/திண்டிவனம்_(சட்டமன்றத்_தொகுதி)">திண்டிவனம் (சட்டமன்றத் தொகுதி)</ref></item>
<item><ref target="https://ta.wikipedia.org/wiki/வானூர்_(சட்டமன்றத்_தொகுதி)">வானூர் (சட்டமன்றத் தொகுதி)</ref></item>
<item><ref target="https://ta.wikipedia.org/wiki/விழுப்புரம்_(சட்டமன்றத்_தொகுதி)">விழுப்புரம் (சட்டமன்றத் தொகுதி)</ref></item>
<item><ref target="https://ta.wikipedia.org/wiki/விக்கிரவாண்டி_(சட்டமன்றத்_தொகுதி)">விக்கிரவாண்டி (சட்டமன்றத் தொகுதி)</ref></item>
<item><ref target="https://ta.wikipedia.org/wiki/திருக்கோயிலூர்_(சட்டமன்றத்_தொகுதி)">திருக்கோயிலூர் (சட்டமன்றத் தொகுதி)</ref></item></list>
<ref target="https://ta.wikipedia.org/wiki/விழுப்புரம்_மக்களவைத்_தொகுதி">விழுப்புரம் மக்களவைத் தொகுதி</ref>
<p>விழுப்புரம் மக்களவைத் தொகுதியில் மறுசீரமைப்பு காரணமாக விழுப்புரம் மாவட்டத்திலுள்ள <ref target="https://ta.wikipedia.org/wiki/திண்டிவனம்_(சட்டமன்றத்_தொகுதி)">திண்டிவனம் (சட்டமன்றத் தொகுதி)</ref>, <ref target="https://ta.wikipedia.org/wiki/வானூர்_(சட்டமன்றத்_தொகுதி)">வானூர் (சட்டமன்றத் தொகுதி)</ref>, <ref target="https://ta.wikipedia.org/wiki/விழுப்புரம்_(சட்டமன்றத்_தொகுதி)">விழுப்புரம் (சட்டமன்றத் தொகுதி)</ref>, <ref target="https://ta.wikipedia.org/wiki/விக்கிரவாண்டி_(சட்டமன்றத்_தொகுதி)">விக்கிரவாண்டி (சட்டமன்றத் தொகுதி)</ref> என 4 சட்டமன்றத் தொகுதிகளும், <ref target="https://ta.wikipedia.org/wiki/கள்ளக்குறிச்சி_மாவட்டம்">கள்ளக்குறிச்சி மாவட்டத்தில்</ref> உள்ள <ref target="https://ta.wikipedia.org/wiki/திருக்கோயிலூர்_(சட்டமன்றத்_தொகுதி)">திருக்கோயிலூர் (சட்டமன்றத் தொகுதி)</ref>, <ref target="https://ta.wikipedia.org/wiki/உளுந்தூர்பேட்டை_(சட்டமன்றத்_தொகுதி)">உளுந்தூர்பேட்டை (சட்டமன்றத் தொகுதி)</ref> என 2 சட்டமன்றத் தொகுதிகளும் அடங்கும்.</p>
<ref target="https://ta.wikipedia.org/wiki/ஆரணி_மக்களவைத்_தொகுதி">ஆரணி மக்களவைத் தொகுதி</ref>
<p>விழுப்புரம் மாவட்டத்திலிருக்கும் <ref target="https://ta.wikipedia.org/wiki/செஞ்சி_(சட்டமன்றத்_தொகுதி)">செஞ்சி (சட்டமன்றத் தொகுதி)</ref>, <ref target="https://ta.wikipedia.org/wiki/மயிலம்_(சட்டமன்றத்_தொகுதி)">மயிலம் (சட்டமன்றத் தொகுதி)</ref> என 2 சட்டமன்றத் தொகுதிகளும், <ref target="https://ta.wikipedia.org/wiki/திருவண்ணாமலை_மாவட்டம்"> திருவண்ணாமலை மாவட்டத்தில்</ref> இருக்கும் <ref target="https://ta.wikipedia.org/wiki/ஆரணி_(சட்டமன்றத்_தொகுதி)">ஆரணி (சட்டமன்றத் தொகுதி)</ref>, <ref target="https://ta.wikipedia.org/wiki/போளூர்_(சட்டமன்றத்_தொகுதி)">போளூர் (சட்டமன்றத் தொகுதி)</ref>, <ref target="https://ta.wikipedia.org/wiki/செய்யார்_(சட்டமன்றத்_தொகுதி)">செய்யார் (சட்டமன்றத் தொகுதி)</ref>, <ref target="https://ta.wikipedia.org/wiki/வந்தவாசி_(சட்டமன்றத்_தொகுதி)">வந்தவாசி (சட்டமன்றத் தொகுதி)</ref> ஆகிய 4 சட்டமன்றத் தொகுதிகளும் சேர்த்து <ref target="https://ta.wikipedia.org/wiki/ஆரணி_மக்களவைத்_தொகுதி">ஆரணி மக்களவைத் தொகுதி</ref> அமைக்கப்பட்டிருக்கிறது.</p>
நீர்வளம்
<p>மாவட்டத்தின் சராசரி மழையளவு 1060 மி.மீ.. இதில் வடகிழக்கு பருவமழை மூலம் மட்டும் 638 மி.மீ (60%) மழை கிடைக்கப்பெற்றுள்ளது.<ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
<p>இம்மாவட்டத்தின் முக்கிய நீர் ஆதாரமாக திறந்தவெளி கிணறுகள் மற்றும் ஆழ்துளைக் கிணறுகள் விளங்குகின்றன. நிகர நீர்பாசனப் பரப்பு சுமார் 2.43 இலட்சம் எக்டராக உள்ளது. இது மொத்த சாகுபடி பரப்பில் 33.6% மற்றும் நிகர சாகுபடி பரப்பில் 72% ஆகும். இம்மாவட்டத்தில் <ref target="https://ta.wikipedia.org/wiki/வீடூர்_அணை">வீடூர்</ref>, <ref target="https://ta.wikipedia.org/wiki/கோமுகி_அணை">கோமுகி</ref> மற்றும் <ref target="https://ta.wikipedia.org/wiki/மணிமுத்தாறு_அணை">மணிமுத்தாறு அணைக்கட்டு</ref> மூலம் 18553 ஏக்கர் பரப்பிலும், <ref target="https://ta.wikipedia.org/wiki/சாத்தனூர்_அணை">சாத்தனூர் அணைக்கட்டு</ref> மூலம் 35000 <ref target="https://ta.wikipedia.org/wiki/ஏக்கர்">ஏக்கர்</ref> பரப்பிலும் பாசனம் மேற்கொள்ளப்படுகின்றன.</p>
ஆறுகள்
<list type="unordered"><item><ref target="https://ta.wikipedia.org/wiki/கெடிலம்_ஆறு">கெடிலம் ஆறு</ref></item>
<item><ref target="https://ta.wikipedia.org/wiki/கோமுகி_ஆறு">கோமுகி ஆறு</ref></item>
<item><ref target="https://ta.wikipedia.org/wiki/சங்கராபரணி_ஆறு">சங்கராபரணி ஆறு</ref></item>
<item><ref target="https://ta.wikipedia.org/wiki/செஞ்சி_ஆறு">செஞ்சி ஆறு</ref></item>
<item><ref target="https://ta.wikipedia.org/wiki/தென்_பெண்ணை_ஆறு">தென் பெண்ணை ஆறு</ref></item>
<item><ref target="https://ta.wikipedia.org/wiki/மணிமுத்தா_ஆறு">மணிமுத்தா ஆறு</ref></item></list>
வேளாண்மை
<p>விழுப்புரம் மாவட்டத்தில் 75% மக்கள் விவசாயத்தையும், அது சார்ந்த தொழில்களையே தங்கள் வாழ்வாதாரமாகக் கொண்டுள்ளதால், வேளாண்மையே, இந்த மாவட்ட பொருளாதாரத்தின் மிக முக்கியமான பிரிவாக விளங்குகிறது. இம் மாவட்டத்தில் உள்ள மொத்த பரப்பளவான 722203 <ref target="https://ta.wikipedia.org/wiki/எக்டேர்">எக்டரில்</ref> 337305 எக்டரை (45%) சாகுபடி பரப்பாகக் கொண்டுள்ளது. இதில் 137647 எக்டர் பரப்பளவில் ஒருமுறைக்கு மேல் பயிர் சாகுபடி மேற்கொள்ளப்படுகிறது. பயிர் சாகுபடி திறன் அதாவது மொத்த சாகுபடி பரப்பிற்கும் நிகர சாகுபடி பரப்பிற்கும் உள்ள விகிதம் 1.40 ஆகும். இது நமது மாநில சராசரி (1.25)ஐ விட அதிகமாகும்.விழுப்புரம் மாவட்டத்தில் சுமார் 5.68 <ref target="https://ta.wikipedia.org/wiki/இலட்சம்">இலட்சம்</ref> <ref target="https://ta.wikipedia.org/wiki/பண்ணை">பண்ணை குடும்பங்கள்</ref> உள்ளன. 75% குறு விவசாயிகள், 16% சிறு விவசாயிகள் மற்றும் 9% பிற விவசாயிகள் முறையே 33, 25 மற்றும் 42% நிலப்பரப்பினை கொண்டுள்ளனர். பிற விவசாயிகளின் நிலப்பரப்பு மாநில அளவில் சுமார் 34% மட்டுமே உள்ளது.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
பயிர்கள்
<p><ref target="https://ta.wikipedia.org/wiki/நெல்">நெல்</ref> இம்மாவட்டத்தின் பிரதான பயிராக விளங்குகிறது. சொர்ணவாரி, <ref target="https://ta.wikipedia.org/wiki/சம்பா">சம்பா</ref>, <ref target="https://ta.wikipedia.org/wiki/நவரை">நவரை</ref> ஆகிய மூன்று பருவங்களிலும் பயிரிடப்படுகிறது. மொத்த பயிர் சாகுபடி பரப்பில் 40% நெல் சாகுபடி செய்யப்படுகிறது. நெல்லுக்கு அடுத்தபடியாக <ref target="https://ta.wikipedia.org/wiki/பயறு">பயறுவகை</ref> பயிர்கள் இம்மாவட்டத்தில் முக்கிய உணவுதானிய பயிராக விளங்குகிறது. அதில் <ref target="https://ta.wikipedia.org/wiki/உளுந்து">உளுந்து</ref> 80% சாகுபடி செய்யப்படுகிறது. கரும்பு இம்மாவட்டத்தின் முக்கிய பணப்பயிராகும். இம்மாவட்டத்தில் உள்ள 7 கரும்பு ஆலைகளுக்கு முழுமையாகவும் மற்றும் பிற மாவட்டத்தில் உள்ள 5 சர்க்கரை ஆலைகளுக்கு பகுதி அளவிலும் <ref target="https://ta.wikipedia.org/wiki/கரும்பு">கரும்பு</ref> வழங்கப்படுகிறது. எனவே விழுப்புரம் மாவட்டம் தமிழகத்தின் சர்க்கரை கிண்ணமாக விளங்குகிறது.</p>
<p>மாநில உணவு தானிய உற்பத்தியில் விழுப்புரம் மாவட்டம் மிகவும் முக்கிய பங்கை வகிக்கிறது. 2013-14ஆம் ஆண்டு முதல் 2017-18 வரை தொடர்ந்து இம்மாவட்டம் மாநில அளவில் முதலிடத்தில் உள்ளது. ஒவ்வொரு ஆண்டும் மாநில உற்பத்தியில் இம்மாவட்டத்தின் பங்களிப்பு 10 சதவிகிதத்திற்கு மேல் உள்ளது.</p>
<p>பயறுவகை பயிர் உற்பத்தியில் உற்பத்தி திறனில் மாநில அளவில் 850 கிலோ சராசரி மகசூல் பெற்று முதலிடத்தில் உள்ளது. 2013-14ம் ஆண்டு தேசிய அளவில் பயிர் அறுவடை பரிசோதனை மகசூல் அடிப்படையில் ஒரு எக்டருக்கு 1792 கிலோ விளைவித்து சாதனை செய்த திருமதி.விசாலாட்சி, க/பெ.வேலு, கொந்தமூர், வானூர் வட்டாரம் அவர்களுக்கு தேசிய விருதான கிரிஷி கர்மான் விருது மாண்புமிகு பாரத பிரதமர் அவர்களால் வழங்கப்பட்டுள்ளது. இம்மாவட்ட விவசாயிகள் மாறிவரும் தொழில்நுட்பங்களை ஏற்றுக்கொள்வதிலும் பயன்படுத்துவதிலும் முன்னோடியாக விளங்குவதால், வேளாண் உற்பத்தியில் விழுப்புரம் மாவட்டம் எப்போதுமே முன்னோடி மாவட்டங்களுள் ஒன்றாக விளங்குகிறது.</p>
<p>விவசாய உற்பத்தியை உயர்த்த வேண்டி பல வளர்ச்சி திட்டங்களை செயல்படுத்தியும், அதன் தொடர்புடைய தொழில்நுட்பங்களை விவசாயிகளிடம் கொண்டு சேர்த்தும் அதிக வளர்ச்சி விகிதத்தை அடைவதற்கான சவாலை விவசாயத்துறை திறமையாக எதிர்கொள்கிறது. விவசாயிகளுக்கு நல்ல வருவாயும், விவசாய பொருட்களுக்கு மதிப்பு கூட்டுதல் மூலம் அவர்களுடைய பொருளாதார நிலைமையை மேம்படுத்த, ஏற்கனவே உள்ள பயிர் சுழற்சி மற்றும் பயிர் பரவலாக்கல் தொழில்நுட்பங்களுடன் கூடுதலாக தீவிரமான ஒருங்கிணைந்த வேளாண்மை (NMSA) , பயனற்ற நில மேலாண்மை திட்டம், நீடித்த வறட்சி நில வேளாண்மை, கூட்டுப்பண்ணையம், விரிவான நீர்வடி நிலப்பகுதி வளர்ச்சி செயல்பாடுகள், நுண்ணீர்பாசனம் மூலமாக நீர் மேலாண்மை, பசுமை உரங்கள், உயிர் உரங்கள் மூலம் மண் வளம் வளர்ச்சி, நீடித்த கரும்பு விவசாய வளர்ச்சி முன்னெடுப்புகள், இயற்கை உர வேளாண்மை, ஒருங்கிணைந்த சத்து மேலாண்மை மேற்கொள்ளல் (INM), ஒருங்கிணைந்த பூச்சி மேலாண்மை (IPM), போன்ற தொழில்நுட்பங்கள் பல்வேறு நிகழ்ச்சிகள் மூலம் அதிக முன்னுரிமை கொடுத்து செயல்படுத்தப்படுகின்றன.</p>


வெளி இணைப்புகள்
<list type="unordered"><item><ref target="https://viluppuram.nic.in">விழுப்புரம் மாவட்ட அதிகார பூர்வ வலைத்தளம்</ref></item>
<item><ref target="http://www.twadboard.gov.in/twad/villupuram_dist.aspx">விழுப்புரம் மாவட்ட குடிநீர் வடிகால் தகவல்கள்</ref> <ref target="https://web.archive.org/web/20190210031634/http://www.twadboard.gov.in/twad/villupuram_dist.aspx">பரணிடப்பட்டது</ref> 2019-02-10 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>