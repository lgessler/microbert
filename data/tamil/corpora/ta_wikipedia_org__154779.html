<html><body><text id="wikipedia_ta_wikipedia_org__154779.html" ns="0" revid="1369775" sourceurl="https://ta.wikipedia.org/wiki/%E0%AE%95%E0%AF%81%E0%AE%B5%E0%AE%BF%E0%AE%AF%E0%AE%AE%E0%AF%8D_(%E0%AE%B5%E0%AE%9F%E0%AE%BF%E0%AE%B5%E0%AE%B5%E0%AE%BF%E0%AE%AF%E0%AE%B2%E0%AF%8D)" title="குவியம் (வடிவவியல்)" type="wikipedia">குவியம் (வடிவவியல்)
<p><ref target="https://ta.wikipedia.org/wiki/வடிவவியல்">வடிவவியலில்</ref> <hi rend="bold">குவியம்</hi> (<hi rend="italic">foci</hi>) என்பது ஒரு சிறப்புவகைப் <ref target="https://ta.wikipedia.org/wiki/புள்ளி">புள்ளி</ref>. இப்புள்ளியைக் கொண்டு பலவகையான <ref target="https://ta.wikipedia.org/wiki/வளைவரை">வளைவரைகள்</ref> வரையறுக்கப்படுகின்றன. எடுத்துக்காட்டாக, <ref target="https://ta.wikipedia.org/wiki/கூம்பு_வெட்டு">கூம்பு வெட்டுகளான</ref> <ref target="https://ta.wikipedia.org/wiki/வட்டம்">வட்டம்</ref>, <ref target="https://ta.wikipedia.org/wiki/பரவளைவு">பரவளைவு</ref>, <ref target="https://ta.wikipedia.org/wiki/நீள்வட்டம்">நீள்வட்டம்</ref>, <ref target="https://ta.wikipedia.org/wiki/அதிபரவளைவு">அதிபரவளைவு</ref> ஆகிய வளைவரைகள் குவியத்தினைக் கொண்டு வரையறுக்கப்படுகின்றன. மேலும் <hi rend="italic">கசினி முட்டைவடிவவளைவரை</hi> (Cassini oval) மற்றும் <hi rend="italic">கார்ட்டீசியன் முட்டைவடிவவளைவரை</hi> (Cartesian oval) இரண்டும் குவியத்தைப் பயன்படுத்தி வரையறுக்கப்படுகின்றன.</p>
வீழ்ப்பு வடிவவியலின் கூம்பு வெட்டுகள்
இரு குவியங்கள் மூலம் வரையறுக்கப்படும் கூம்பு வெட்டுகள்
<list type="unordered"><item>நீள்வட்டம்</item></list>
<p>இரண்டு நிலையான <ref target="https://ta.wikipedia.org/wiki/புள்ளி">புள்ளிகளிலிருந்து</ref> அதன் தூரங்களின் கூட்டுத்தொகை எப்பொழுதும் ஒரே <ref target="https://ta.wikipedia.org/wiki/மாறிலி">மாறிலியாக</ref> இருக்கும்படி இயங்கும் புள்ளியின் <ref target="https://ta.wikipedia.org/wiki/இயங்குவரை">இயங்குவரையாக</ref> நீள்வட்டம் வரையறுக்கப்படுகிறது. இந்த இரண்டு நிலையான புள்ளிகளும் நீள்வட்டத்தின் குவியங்களாகும். </p>
<list type="unordered"><item>வட்டம்</item></list>
<p>நீள்வட்டத்தின் ஒரு சிறப்புவகை வட்டம். வட்டத்திற்கு இரு குவியங்களும் ஒன்றி, ஒற்றைக் குவியமாக இருக்கும். எனவே வட்டம், ஒரு நிலையான புள்ளியிலிருந்து (ஒற்றைக் குவியம்) எப்பொழுதும் சமதூரத்தில் உள்ளவாறு நகரும் புள்ளியின் இயங்குவரையாக வரையறுக்கப்படுகிறது.   </p>
<p><ref target="https://ta.wikipedia.org/wiki/அப்பொலோனியஸ்_வட்டம்">அப்பொலோனியஸ் வட்டம்</ref>, இரு குவியங்கள் கொண்டு வரையறுக்கப்படுகிறது. தரப்பட்ட இரு குவியங்களிலிருந்து உள்ள தூரங்களின் <ref target="https://ta.wikipedia.org/wiki/விகிதம்">விகிதம்</ref> ஒரே மாறிலியாகக் கொண்ட புள்ளிகளின் <ref target="https://ta.wikipedia.org/wiki/கணம்_(கணிதம்)">கணம்</ref> அப்பொலோனியஸ் வட்டமாகும். </p>
<list type="unordered"><item>பரவளைவு</item></list>
<p>பரவளைவு நீள்வட்டத்தின் ஒரு எல்லைவகை.
நீள்வட்டத்தின் இரு குவியங்களில் ஒன்று முடிவிலியில் அமைந்தால் அது பரவளைவாக மாறும்.</p>
<list type="unordered"><item>அதிபரவளைவு</item></list>
<p>இரண்டு நிலையான <ref target="https://ta.wikipedia.org/wiki/புள்ளி">புள்ளிகளிலிருந்து</ref> அதன் தூரங்களின் வித்தியாசத்தின் தனிமதிப்பு எப்பொழுதும் ஒரே <ref target="https://ta.wikipedia.org/wiki/மாறிலி">மாறிலியாக</ref> இருக்கும்படி இயங்கும் புள்ளியின் <ref target="https://ta.wikipedia.org/wiki/இயங்குவரை">இயங்குவரையாக</ref> அதிபரவளைவு வரையறுக்கப்படுகிறது. இந்த இரண்டு நிலையான புள்ளிகளும் அதிபரவளைவின் குவியங்களாகும்.</p>
கூம்பு வெட்டுகளைக் குவியம், இயக்குவரை கொண்டு வரையறுத்தல்
<p>கூம்பு வெட்டை ஒரு குவியம் மற்றும் ஒரு இயக்குவரை (கோடு) கொண்டும் வரையறுக்கலாம். இயக்குவரைக் கோட்டின் மீது குவியம் அமையாது.</p>
<p>குவியத்திலிருந்து உள்ள தூரத்தை இயக்குவரையிலிருந்து உள்ள தூரத்தால் வகுக்கக் கிடைப்பது எப்பொழுதும் ஒரு நேர் மாறிலியாக உள்ளவாறு இயங்கும் புள்ளியின் இயங்குவரையாகக் கூம்பு வெட்டு வரையறுக்கப்படுகிறது. இந்த மாறிலி கூம்பு வெட்டின் <ref target="https://ta.wikipedia.org/wiki/வட்டவிலகல்">வட்டவிலகல்</ref> என அழைக்கப்படும். இதன் குறியீடு <hi rend="italic">e</hi>. </p>
<p>வட்டவிலகலின் வெவ்வேறு மதிப்புகளுக்கு ஏற்பக் கூம்பு வெட்டு வட்டம், அதிபரவளைவு, நீள்வட்டம், அதிபரவளைவு எனக் கீழ்க்கண்டவாறு அமையும்:</p>
<p>வட்டத்திற்கு இயக்குவரை முடிவிலியில் அமையும் ஒரு கோடாக இருக்கும்.</p>
குவியம் மற்றும் இயக்குவட்டம் மூலம் கூம்பு வெட்டுகளை வரையறுத்தல்
<p>கூம்பு வெட்டுகளை ஒரு குவியம் மற்றும் ஒரு வட்டமான இயக்குவரை (இயக்குவட்டம்) கொண்டும் வரையறுக்கலாம். கூம்பு வெட்டுகள், குவியத்திலிருந்தும் இயக்கு வட்டத்திலிருந்தும் சமதூரத்தில் உள்ளவாறு இயங்கும் புள்ளிகளின் இயங்குவரைகள் ஆகும்.</p>
<p>நீள்வட்டத்தின் குவியத்திற்கும் இயக்கு வட்டத்தின் மையத்திற்கும் முடிவுறு அச்சுதூரங்கள் உண்டு. இயக்கு வட்டத்தின் <ref target="https://ta.wikipedia.org/wiki/ஆரம்">ஆரம்</ref>, இயக்குவட்ட மையத்திற்கும் குவியத்திற்கும் இடைப்பட்ட தூரத்தை விட அதிகமாக இருக்கும். எனவே குவியம் இயக்கு வட்டத்தினுள் அமையும். நீள்வட்டத்தின் மற்றொரு குவியம் இயக்கு வட்டத்தின் மையமாக இருக்கும். இதனால் நீள்வட்டமானது முழுவதுமாக இயக்கு வட்டத்தினுள் அமையும்.</p>
<p>நீள்வட்டத்தின் ஒரு குவியம் முடிவிலியில் அமைந்தால் கிடைக்கும் வளைவரையாகப் பரவளைவு உள்ளதால் அதன் இயக்குவரையின் மையம் முடிவிலியில் அமையும் புள்ளியாக இருக்கும். எனவே பரவளைவிற்கு இயக்கு வட்டம் பூச்சிய <ref target="https://ta.wikipedia.org/wiki/வளைவு_(கணிதம்)">வளைவுடைய</ref> வளைவரையாகும்.</p>
<p>அதிபரவளைவிற்கு இயக்கு வட்டத்தின் ஆரம், இயக்கு வட்ட மையத்திற்கும் குவியத்திற்கும் இடைப்பட்ட தூரத்தை விடச் சிறியது. எனவே அதிபரவளைவின் குவியம் இயக்கு வட்டத்திற்கு வெளியே அமையும்.</p>
கார்ட்டீசியன் மற்றும் காசினி முட்டைவடிவ வளைவரைகள்
<p><hi rend="italic">கார்ட்டீசியன் முட்டைவடிவ வளைவரை</hi>, தரப்பட்ட இரு குவியங்களில் இருந்து காணப்படும் தூரங்களின் நிறையிட்ட கூடுதல் (weighted sum) மாறிலியாக உள்ள புள்ளிகளின் கணம்.</p>
<p><hi rend="italic">காசினி முட்டைவடிவ வளைவரை</hi>, தரப்பட்ட இரு குவியங்களில் இருந்து காணப்படும் தூரங்களின் பெருக்குத் தொகை மாறிலியாக உள்ள புள்ளிகளின் கணம்.</p>
மேற்கோள்கள்

<list type="unordered"><item>Hilton,Harold(1920).<ref target="http://www.archive.org/details/cu31924001544216"><hi rend="italic">Plane Algebraic Curves</hi></ref>.Oxford.பக்.69.<ref target="http://www.archive.org/details/cu31924001544216">http://www.archive.org/details/cu31924001544216</ref>.</item></list>
</text></body></html>