<html><body><text id="wikipedia_ta_wikipedia_org__170746.html" ns="0" revid="3215124" sourceurl="https://ta.wikipedia.org/wiki/%E0%AE%A4%E0%AE%A9%E0%AF%8D%E0%AE%AE%E0%AF%87%E0%AE%AE%E0%AF%8D%E0%AE%AA%E0%AE%BE%E0%AE%9F%E0%AF%8D%E0%AE%9F%E0%AF%81%E0%AE%B0%E0%AF%88_%E0%AE%85%E0%AE%A3%E0%AE%BF" title="தன்மேம்பாட்டுரை அணி" type="wikipedia">தன்மேம்பாட்டுரை அணி<p>ஒருவன் தன்னைத் தானே மேம்படுத்தி (புகழ்ந்து) உரைப்பது <hi rend="bold">தன்மேம்பாட்டுரை அணி</hi> ஆகும்<ref target="https://ta.wikipedia.org/wiki/முதற்_பக்கம்#cite_note-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref>.</p>
தன்மேம்பாட்டுரை அணியின் இலக்கணம்
<p>12ஆம் நூற்றாண்டில் எழுதப்பட்டதாகக் கருதப்படும் <ref target="https://ta.wikipedia.org/wiki/தண்டியலங்காரம்">தண்டியலங்காரம்</ref> தன்மேம்பாட்டுரை அணியைக் கீழ்வருமாறு விளக்குகிறது:</p>
<p><hi rend="bold">நூற்பா</hi></p>
     தான்தற் புகழ்வது தன்மேம் பாட்டுரை.
                          --<hi rend="bold">(தண்டியலங்காரம், 71)</hi>
<p><hi rend="bold">(எ.கா.)</hi></p>
     எஞ்சினார் இல்லை எனக்கெதிரா இன்னுயிர்கொண்டு
     அஞ்சினார் அஞ்சாது போயகல்க - வெஞ்சமத்துப்
     பேராதவர் ஆகத் தன்றிப் பிறர்முதுகில்
     சாராஎன் கையில் சரம்.
                          --<hi rend="bold">(தண்டியலங்கார மேற்கோள்)</hi>
<p><hi rend="bold">பாடலின்பொருள்:</hi>
வீரன் ஒருவன் தன் ஆற்றலையும் வீரப்பண்பையும் வெளிப்படுத்தி உரைக்கிறான்.</p>
<p>போரில் எனக்கெதிராக நின்று போரிட்டு உயிருடன் திரும்பியோர் எவருமில்லை; ஆகவே எனக்கு அஞ்சியவர்கள் அச்சமில்லாமல் திரும்பிப் போய்விடலாம். நான் எய்யும் அம்புகள் போரில் எதிர்த்து நிற்பவர்கள் மார்பில் பாயுமே தவிரப் புறங்காட்டிச் செல்வோர் முதுகுகளில் பாயமாட்டா.</p>
<p>இப்பாடலில் தன்னைத்தானே வீரன் புகழ்ந்து கொள்வது வெளிப்படுகிறது.</p>
</text></body></html>