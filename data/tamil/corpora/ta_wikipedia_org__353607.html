<html><body><text id="wikipedia_ta_wikipedia_org__353607.html" ns="0" revid="3220621" sourceurl="https://ta.wikipedia.org/wiki/%E0%AE%AA%E0%AE%BE%E0%AE%B2%E0%AE%BE%E0%AE%9C%E0%AE%BF_%E0%AE%AA%E0%AE%BE%E0%AE%9C%E0%AE%BF_%E0%AE%B0%E0%AE%BE%E0%AE%B5%E0%AF%8D" title="பாலாஜி பாஜி ராவ்" type="wikipedia">பாலாஜி பாஜி ராவ்
<p><hi rend="bold">பாலாஜி பாஜி ராவ்</hi>  (Balaji Baji Rao) (1720 – 1761), நானாசாகிப் என்றும் அழைக்கப்படும் <ref target="https://ta.wikipedia.org/wiki/பாஜிராவ்">பேஷ்வா பாஜிராவின்</ref> மகனும், <ref target="https://ta.wikipedia.org/wiki/மராத்தியப்_பேரரசு">மராத்தியப் பேரரசின்</ref> ஐந்தாம் <ref target="https://ta.wikipedia.org/wiki/பேஷ்வா">பேஷ்வாவும்</ref> ஆவார்.  இவரது பணிக்காலத்தில் மராத்தியப் பேரரசு உச்சக் கட்ட நிலப்பரப்பைக் கொண்டிருந்தது. </p>
<p>பாலாஜி பாஜி ராவின் இறுதிக் காலத்தில், ஆப்கானிய மன்னர் <ref target="https://ta.wikipedia.org/wiki/அகமது_ஷா_துரானி">அகமது ஷா துரானியின்</ref> படைகளுக்கு எதிராக நடந்த <ref target="https://ta.wikipedia.org/wiki/மூன்றாம்_பானிபட்_போர்">மூன்றாம் பானிபட் போரில்</ref>, மராத்தியப் படைகளுக்கு பெரும் பின்னடைவு ஏற்பட்டதால், <ref target="https://ta.wikipedia.org/wiki/வட_இந்தியா">வட இந்தியாவில்</ref> குறிப்பாக <ref target="https://ta.wikipedia.org/wiki/பஞ்சாப்">பஞ்சாப்</ref>, <ref target="https://ta.wikipedia.org/wiki/இராஜஸ்தான்">இராஜஸ்தான்</ref> மற்றும் <ref target="https://ta.wikipedia.org/wiki/காஷ்மீர்">காஷ்மீர்</ref> பகுதிகளில் மராத்தியர்களின் செல்வாக்கு சரிந்தது.  </p>
<p>மூன்றாம் பானிபட் போருக்குப் பின்னர் மராத்தியப் பேரரசின் பெரும் பகுதிகளை, <ref target="https://ta.wikipedia.org/wiki/ஓல்கர்_வம்சம்">ஓல்கர்</ref>, <ref target="https://ta.wikipedia.org/wiki/போன்சுலே">போன்சுலே</ref>, <ref target="https://ta.wikipedia.org/wiki/சிந்தியா">சிந்தியா</ref>, <ref target="https://ta.wikipedia.org/wiki/கெயிக்வாட்">கெயிக்வாட்</ref> போன்ற மராத்திய குலப் படைத்தலைவர்கள் <ref target="https://ta.wikipedia.org/wiki/குவாலியர்_அரசு">குவாலியர்</ref>, <ref target="https://ta.wikipedia.org/wiki/பரோடா_அரசு">பரடோ</ref>, <ref target="https://ta.wikipedia.org/wiki/இந்தூர்_அரசு">இந்தூர்</ref>, <ref target="https://ta.wikipedia.org/wiki/நாக்பூர்_அரசு">நாக்பூர் இராச்சியங்களை</ref> தன்னாட்சியுடன் ஆண்டனர். பின்னர் இவர்கள் பேஷ்வா]]வின் ஆலோசனையின் படி, <ref target="https://ta.wikipedia.org/wiki/மராத்திய_கூட்டமைப்பு">மராத்தியக் கூட்டமைப்பை</ref> உருவாக்கினர். <ref target="https://ta.wikipedia.org/wiki/முதற்_பக்கம்#cite_note-GSC_2005-1">[1]</ref></p>
வரலாறு
<p><ref target="https://ta.wikipedia.org/wiki/பாஜிராவ்">பாஜிராவின்</ref> மறைவிற்குப் பின், அவரது மகனான பாலாஜி பாஜி ராவை, மராத்தியப் பேரரசர் <ref target="https://ta.wikipedia.org/wiki/சாகுஜி">சாகுஜி</ref>, பேரரசின் ஐந்தாம் <ref target="https://ta.wikipedia.org/wiki/பேஷ்வா">பேஷ்வாவாக</ref> 4 சூலை 1740 அன்று  நியமித்தார்.<ref target="https://ta.wikipedia.org/wiki/முதற்_பக்கம்#cite_note-GSC_2005-1">[1]</ref><ref target="https://ta.wikipedia.org/wiki/முதற்_பக்கம்#cite_note-WH_1928-2">[2]</ref> 
கோபிகாபாயை திருமணம் செய்து கொண்ட பாலாஜி பாஜிராவின் இரண்டு மகன்களில் மூத்தவர் விஸ்வாசராவ், 1761ல் <ref target="https://ta.wikipedia.org/wiki/மூன்றாம்_பானிபட்_போர்">மூன்றாம் பானிபட்</ref> போரில் இறந்தார். இரண்டாம் மகன் நாராயணராவ், பேஷ்வா மாதவ ராவிற்குப் பின்னர் ஏழாவது பேஷ்வா ஆக பொறுப்பேற்றார்.  </p>
<p>1749ல் பேரரசர் <ref target="https://ta.wikipedia.org/wiki/சாகுஜி">சாகுஜி</ref> வாரிசு இன்றி மறைந்த போது, மராத்தியப் பேரரசின் வாரிசாக நியமிக்கப்பட்ட இராமராஜ் என்பவரை, பேஷ்வா பாலாஜி பாஜிராவ் <ref target="https://ta.wikipedia.org/wiki/சாத்தாரா">சாத்தாரா</ref> கோட்டையில் சிறை வைத்தார். <ref target="https://ta.wikipedia.org/wiki/மராத்தியப்_பேரரசு">மராத்தியப் பேரரசு</ref> முழுவதும் பேஷ்வா பாலாஜி பாஜிராவின் கட்டுப்பாட்டில் வந்தது. </p>
<p>1752ல் <ref target="https://ta.wikipedia.org/wiki/முகலாயப்_பேரரசு">முகலாயர்களுடன்</ref>, மராத்திய பேஷ்வா பாலாஜி பாஜிராவ் செய்து கொண்ட ஒப்பந்தப்படி, முகலாயப் பேரரசின் உள்நாட்டு மற்றும் வெளி நாட்டு எதிரிகளை, மராத்தியப் படைகளை தடுத்து நிறுத்திப் போரிட வேண்டும் என்றும், அதற்கு ஈடாக <ref target="https://ta.wikipedia.org/wiki/பஞ்சாப்">பஞ்சாப்</ref> உள்ளிட்ட வடமேற்கு மாகாணங்களில் சௌத் மற்றும் சர்தேஷ்முகி வரிகளையும், <ref target="https://ta.wikipedia.org/wiki/ஆக்ரா">ஆக்ரா</ref> மற்றும் <ref target="https://ta.wikipedia.org/wiki/அஜ்மீர்">அஜ்மீர்</ref> பகுதிகளில் முழு நிலவரிகளையும் மராத்தியர்கள் வசூலித்துக் கொள்ள உரிமை வழங்கப்பட்டது. </p>
<p>1761ல் ஆப்கானிய மன்னர் <ref target="https://ta.wikipedia.org/wiki/அகமது_ஷா_துரானி">அகமது ஷா துரானி</ref> தில்லியை தாக்கிச் சென்ற போது, மராத்தியப் படைகள், <ref target="https://ta.wikipedia.org/wiki/மூன்றாம்_பானிபட்_போர்">பானிபட்</ref> எனுமிடத்தில், ஆப்கானிய படைகளுடன் போரிட்டனர். போரில் <ref target="https://ta.wikipedia.org/wiki/ராஜ்புத்">இராசபுத்திரர்களும்</ref>, <ref target="https://ta.wikipedia.org/wiki/சீக்கியர்">சீக்கியர்களும்</ref> மராத்தியப் படைகளுக்கு உதவாத காரணத்தினாலும்; <ref target="https://ta.wikipedia.org/wiki/அவத்">அவத்</ref> மற்றும் வங்காள நவாப்புகள், ஆப்கானியர்களுக்கு உதவியதாலும், <ref target="https://ta.wikipedia.org/wiki/மூன்றாம்_பானிபட்_போர்">மூன்றாம் பானிபட் போரில்</ref> மராத்தியப் படைகள் பெருந் தோல்வி கண்டது. <ref target="https://ta.wikipedia.org/wiki/முதற்_பக்கம்#cite_note-3">[3]</ref> இப்போரில் பாலாஜி பாஜி ராவின் மகன் விஸ்வாஸ்ராவும் இறக்கவே, மனம் நொந்து போன பாலாஜி பாஜிராவும் இறந்தார். </p>
மராத்திய எல்லைகள் விரிவாக்கம்
<figure><caption><ref target="https://ta.wikipedia.org/wiki/பேஷ்வா">பேஷ்வா</ref> பாலாஜி பாஜி ராவ் காலத்திய <ref target="https://ta.wikipedia.org/wiki/மராட்டியப்_பேரரசு">மராட்டியப் பேரரசின்</ref> வரைபடம், ஆண்டு 1758. (ஆரஞ்ச் நிறம்)</caption></figure>
<p>பாலாஜி பாஜிராவின் துவக்க ஆட்சிக் காலத்தில், மராத்தியப் படைத்தலைவர்களின்  போர்த் திறமையால், மராத்தியப் பேரரசு <ref target="https://ta.wikipedia.org/wiki/வட_இந்தியா">வட இந்தியாவிலும்</ref>, <ref target="https://ta.wikipedia.org/wiki/தென்னிந்தியா">தென்னிந்தியாவிலும்</ref> தனது எல்லைகளை விரிவாக்கியது.</p>
<p>பாலாஜி பாஜிராவ் மே, 1740ல் <ref target="https://ta.wikipedia.org/wiki/ஆற்காடு_நவாப்">ஆற்காடு நவாப்</ref> என்ற கர்நாடகா நவாப் <ref target="https://ta.wikipedia.org/wiki/தோஸ்த்_அலி_கான்">தோஸ்த் அலி கானை</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref> கொன்று, அவர் மகன் சப்தர் அலி கானை ஆற்காடு நவாப் பதவியில் அமர்த்தி, தமிழகத்தில் மராத்தியப் பேரரசு காலூன்ற வழிவகுத்தார்.பின்னர் மார்ச் 1741ல் கர்நாடகா நவாப்பாக இருந்த <ref target="https://ta.wikipedia.org/wiki/சந்தா_சாகிப்">சந்தா சாகிபை</ref> வென்று <ref target="https://ta.wikipedia.org/wiki/ஆற்காடு">ஆற்காடு</ref> மற்றும் <ref target="https://ta.wikipedia.org/wiki/தஞ்சாவூர்">தஞ்சாவூர்</ref> பகுதிகளை மராத்தியப் பேரரசில் இணைத்தார்.</p>
மராத்திய உள்நாட்டு கிளர்ச்சி
<figure><caption>பேஷ்வா பாலாஜி பாஜி ராவிற்கு எதிரான உள்நாட்டுப் போரில் தாரபாய் தோற்கப்படுதல் , ஆண்டு 1751</caption></figure>
<p>1749ல் சத்திரபதி சாகுஜி மறைவிற்குப் பின்னர் முன்னாள்  இராணி தாராபாயின் பேரன் இரண்டாம் இராஜாராம் மராத்தியப் பேரரசராக நியமிக்கப்பட்டார். <ref target="https://ta.wikipedia.org/wiki/முதற்_பக்கம்#cite_note-BP_2000-5">[5]</ref></p>
<p>1750ல்  பாலாஜி பாஜி ராவ் பெரும் படைகளுடன் ஐதராபாத் நிஜாமுடன் போரிட சென்ற போது, பேரரசர் இரண்டாம் இராஜாராமிடம், தராபாய், <ref target="https://ta.wikipedia.org/wiki/பேஷ்வா">பேஷ்வா</ref> பாலாஜி ராவை  பதவியிலிருந்து நீக்க வலியுறுத்தினார். அவரது கோரிக்கை ஏற்கப்படாமல், தராபாய் 24 நவம்பர் 1750ல் சதாரா சிறையில் அடைக்கப்பட்டார். </p>
<p>தாராபாயின் கோரிக்கையின் பேரில்,  <ref target="https://ta.wikipedia.org/wiki/கெயிக்வாட்">கெயிக்வாட்</ref> வம்சத்தின் <ref target="https://ta.wikipedia.org/wiki/குஜராத்">குஜராத்</ref> படைத்தலைவர் தாமாஜி ராய் கெயிக்வாட் 15,000 வீரர்களுடன், தாராபாய்க்கு ஆதரவாக சதாராவை நோக்கி வந்தார். 20,000 வீரர்கள் கொண்ட மராத்தியப் படைத்தலைவர், குஜராத்தின் தாமாஜி ராய் கெயிக்வாட்டை தோற்கடித்தார். </p>
இதனையும் காண்க
<list type="unordered"><item><ref target="https://ta.wikipedia.org/wiki/மராட்டியப்_பேரரசு">மராட்டியப் பேரரசு</ref></item>
<item><ref target="https://ta.wikipedia.org/wiki/மராத்திய_அரச_குலங்கள்_மற்றும்_அரசுகள்_பட்டியல்">மராத்திய அரச குலங்கள் மற்றும் அரசுகள் பட்டியல்</ref></item>
<item><ref target="https://ta.wikipedia.org/wiki/மூன்றாம்_பானிபட்_போர்">மூன்றாம் பானிபட் போர்</ref></item>
<item><ref target="https://ta.wikipedia.org/wiki/ஆங்கிலேய-மராட்டியப்_போர்கள்">ஆங்கிலேய-மராட்டியப் போர்கள்</ref></item></list>


மேலும் படிக்க

<list type="unordered"><item><hi rend="italic">Balaji Bajirao (Nanasaheb) Peshwa</hi> by Prof. S. S. Puranik</item>
<item><hi rend="italic">Solstice at Panipat</hi> by Uday S. Kulkarni, Mula Mutha Publishers, 2nd edition, 2012.</item>
<item><hi rend="italic">Panipat</hi> by Vishwas Patil,Rajhamns publishers.</item></list>
வெளி இணைப்புகள்
<list type="unordered"><item><ref target="http://www.importantindia.com/5417/balaji-bajirao/">Balaji Bajirao Peshwa (Nanasaheb Peshwa)</ref> <ref target="https://web.archive.org/web/20170725090526/http://www.importantindia.com/5417/balaji-bajirao/">பரணிடப்பட்டது</ref> 2017-07-25 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>