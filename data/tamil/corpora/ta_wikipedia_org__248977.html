<html><body><text id="wikipedia_ta_wikipedia_org__248977.html" ns="0" revid="3354712" sourceurl="https://ta.wikipedia.org/wiki/%E0%AE%89%E0%AE%B2%E0%AF%81%E0%AE%95%E0%AF%8D_%E0%AE%AA%E0%AF%86%E0%AE%95%E0%AF%8D" title="உலுக் பெக்" type="wikipedia">உலுக் பெக்<figure><caption>உலுக் பெக்</caption></figure>
<p><hi rend="bold">உலுக் பெக்</hi> (<hi rend="italic">Ulugh Beg</hi>) என அழைக்கப்படும் <hi rend="bold">மிர்சா முகம்மது தராகே பின் சாருக்</hi> (<hi rend="italic">Mīrzā Muhammad Tāraghay bin Shāhrukh</hi>, <ref target="https://ta.wikipedia.org/wiki/பாரசீக_மொழி">பாரசீகம்</ref>: میرزا محمد تراغای بن شاہ رخ, மார்ச் 22, 1394, <ref target="https://ta.wikipedia.org/wiki/ஈரான்">ஈரான்</ref> – அக்டோபர் 27, 1449, <ref target="https://ta.wikipedia.org/wiki/சமர்கந்து">சமர்கந்து</ref>) என்பவர் தைமூரியப் பேரரசரும், <ref target="https://ta.wikipedia.org/wiki/வானியல்_வல்லுநர்">வானியலாளரும்</ref>, <ref target="https://ta.wikipedia.org/wiki/கணிதம்">கணிதவியலாளரும்</ref>, <ref target="https://ta.wikipedia.org/wiki/சுல்தான்">சுல்தானும்</ref> ஆவார்.<ref target="https://ta.wikipedia.org/wiki/முதற்_பக்கம்#cite_note-EI-1">[1]</ref> இவர் <ref target="https://ta.wikipedia.org/wiki/முக்கோணவியல்">முக்கோணவியல்</ref>, வடிவவியல் ஆகிய <ref target="https://ta.wikipedia.org/wiki/வானியல்">வானியல்</ref>-தொடர்புள்ள கணிதத்தில் இவரது ஆய்வுகள் அமைந்திருந்தன. 1424, 1429 ஆண்டுப் பகுதியில் இவர் <ref target="https://ta.wikipedia.org/wiki/உசுபெக்கிசுத்தான்">உசுபெக்கிசுத்தானில்</ref> சமர்கந்துவில் வான்காணகம் ஒன்றைக் கட்டினார். இவர் கட்டிய வான்காணகம் பைசாஞ்சிய நகரப் புனித சொஃபியா கும்மட்டத்தைவிட உயரமானது. அது சூரியக் குத்துயரத்தை அளக்கும் சூரியக் கடிகை (குனோமொன்) ஒன்றையும் பெற்றிருந்தது. இது இசுலாமிய உலகில், குறிப்பாக மத்திய ஆசியாவில் மிகப் பெரிய வான்காணகமாக இருந்ததெனக் கருதப்படுகிறது.<ref target="https://ta.wikipedia.org/wiki/முதற்_பக்கம்#cite_note-2">[2]</ref> சமர்கந்துவிலும் <ref target="https://ta.wikipedia.org/wiki/புகாரா">புகாராவிலும்</ref> உலுக் பெக் மத்ரசா (1417–1420) ஒன்றைக் கட்டினார். இதன் மூலம் நகரங்களை அவர் கலாசார, கல்வி மையங்களாக மாற்றினார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
<p>இவர் வானாய்வில் ஈடுபட்டு  கோள்களின் பட்டியல்களையும் <ref target="https://ta.wikipedia.org/wiki/விண்மீன்">விண்மீன்</ref> அட்டவணைகளையும் வெளியிட்டார். இவை <ref target="https://ta.wikipedia.org/wiki/தாலமி">தாலமியின்</ref> அட்டவணைகளைவிட சிறந்தவை. இவையே இப்பார்க்கசுக்குப் பிறகு உருவாக்கப்பட்ட புதிய அட்டவணைகளாகும். இவரது கோள்களின் பட்டியல்களும் அட்டவணைகளும் ஐரோப்பாவில் 1665இல் வெளியிடப்பட்டன.</p>
இறப்பு
<p>தனது தந்தை சார்க் மிர்சாவின் இறப்பைக் கேள்வியுற்ற உலுக் பெக் பால்க் நகர் (இன்றைய <ref target="https://ta.wikipedia.org/wiki/ஆப்கானித்தான்">ஆப்கானித்தானில்</ref>) சென்றார். அங்கு அவர் தனது மருமகனும், சகோதரன் பைசன்கோரின் மகனுமான அலாவுதவுலா தைமூரியப் பேரரசின் ஆட்சிக்கு உரிமை கோரியது தெரிய வந்தது. அலாவுதவுலாவுடன் போர் புரிந்து அவனை வென்ற உலுக் பெக் ஏரத் சென்று 1448 இல் அந்நாட்டு மக்களைக் கொன்று குவித்தார். ஆனால், அலாவுதாவுலாவின் சகோதரன் அபுல்-காசிம் அலாவுதாவுலாவுக்கு உதவிக்கு வந்து உலுக் பெக்கை விரட்டினான். உலுக் பெக் பால்க் திரும்பிய பொழுது, அவரது மூத்த மகன் அப்துல்-லத்திப் மிர்சா அவருக்கு எதிராகக் கிளர்ச்சியில் இறங்கியதை அறிந்தார். இதனை அடுத்து மீண்டும் உள்நாட்டுப் போர் தொடங்கியது. இரண்டு ஆண்டுகளில் <ref target="https://ta.wikipedia.org/wiki/மக்கா">மக்கா</ref> செல்லும் வழியில் மூத்த மகனின் ஆணையின் படி அவர் தலை துண்டிக்கப்பட்டுக் கொலை செய்யப்பட்டார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref> இறுதியாக, உலுக் பெக் அவரது மருமகன் அப்தல்லா மிர்சாவினால் (1450–1451) சிறப்பிக்கப்பட்டு, அவரது உடல் <ref target="https://ta.wikipedia.org/wiki/சமர்கந்து">சமர்கந்துவில்</ref> உள்ள <ref target="https://ta.wikipedia.org/wiki/தைமூர்">தைமூர்</ref> சமாதியில் வைக்கப்பட்டது. 1941 ஆம் ஆண்டில் இது தொல்லியலாளர்களால் கண்டுபிடிக்கப்பட்டது.</p>
நினைவு
<list type="unordered"><item><ref target="https://ta.wikipedia.org/wiki/நிலா">நிலாவின்</ref> குழி ஒன்றுக்கு உலுக் பெக் என செருமானிய வானியலாளர் ஜொகான் ஐன்ட்ரிக் வொன் மாட்லர் என்பவர் தனது 1830 நிலா வரைபடத்தில் பெயரிட்டுள்ளார்.</item>
<item>1977 ஆகத்து 21 இல் கண்டுபிடிக்கப்பட்ட <ref target="https://ta.wikipedia.org/wiki/சிறுகோள்">சிறுகோள்</ref> <ref target="https://ta.wikipedia.org/wiki/சிறுகோள்_படை">படை</ref> ஒன்றுக்கு 2439 உலுக்பெக் எனப் பெயரிடப்பட்டது.</item></list>


வெளி இணைப்புகள்
<list type="unordered"><item> <ref target="http://commons.wikimedia.org/">பொதுவகத்தில்</ref> <ref target="https://commons.wikimedia.org/wiki/Category:Ulugh%20Beg">உலுக் பெக்</ref> தொடர்பாக ஊடகக் கோப்புகள் உள்ளன.</item>
<item>"<ref target="https://en.wikisource.org/wiki/1911%20Encyclopædia%20Britannica/Ulugh%20Beg">Ulugh Beg</ref>".<hi rend="italic"><ref target="https://ta.wikipedia.org/wiki/பிரித்தானிக்கா_கலைக்களஞ்சியம்_பதினோராம்_பதிப்பு">பிரித்தானிக்கா கலைக்களஞ்சியம்</ref></hi>(11th).(1911).Cambridge University Press.</item>
<item><ref target="http://www.pagetour.narod.ru/samarkand/samarkand/Observatory_Ulugbek_1.htm">The observatory and memorial museum of Ulugbek</ref></item>
<item><ref target="http://pagetour.narod.ru/bukhara/bu/Ulugbek_Madrasah.htm">Bukhara Ulugbek Madrasah</ref></item>
<item><ref target="http://www.pagetour.narod.ru/samarkand/Registan.htm">Registan the heart of ancient Samarkand.</ref></item>
<item><ref target="http://www-gap.dcs.st-and.ac.uk/~history/Mathematicians/Ulugh_Beg.html">Biography by School of Mathematics and Statistics University of St Andrews, Scotland</ref> <ref target="https://web.archive.org/web/20040830081820/http://www-gap.dcs.st-and.ac.uk/~history/Mathematicians/Ulugh_Beg.html">பரணிடப்பட்டது</ref> 2004-08-30 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://vlib.iue.it/carrie/texts/carrie_books/paksoy-2/cam6.html">Legacy of Ulug Beg</ref></item></list>
</text></body></html>