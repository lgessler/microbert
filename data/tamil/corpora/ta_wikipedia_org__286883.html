<html><body><text id="wikipedia_ta_wikipedia_org__286883.html" ns="0" revid="2719477" sourceurl="https://ta.wikipedia.org/wiki/%E0%AE%95%E0%AF%81%E0%AE%9A%E0%AE%B2%E0%AF%8D_%E0%AE%AE%E0%AF%86%E0%AE%A3%E0%AF%8D%E0%AE%9F%E0%AE%BF%E0%AE%9A%E0%AF%81" title="குசல் மெண்டிசு" type="wikipedia">குசல் மெண்டிசு
<p><hi rend="bold">பாலபுவதுகே குசல் கிமான் மென்டிசு</hi> (<hi rend="italic"><hi rend="bold">Balapuwaduge Kusal Gimhan Mendis</hi>,</hi>, <ref target="https://ta.wikipedia.org/wiki/சிங்களம்_மொழி">சிங்களம்</ref>:කුසල් මෙන්ඩිස්; பிறப்பு: 2 பெப்ரவரி 1995) <ref target="https://ta.wikipedia.org/wiki/இலங்கைத்_துடுப்பாட்ட_அணி">இலங்கைத் துடுப்பாட்ட அணியின்</ref> வீரர்.<ref target="https://ta.wikipedia.org/wiki/முதற்_பக்கம்#cite_note-Bio-1">[1]</ref> இவர் இலங்கை அணிக்காக <ref target="https://ta.wikipedia.org/wiki/தேர்வுத்_துடுப்பாட்டம்">தேர்வுத் துடுப்பாட்டம்</ref>, <ref target="https://ta.wikipedia.org/wiki/ஒருநாள்_பன்னாட்டுத்_துடுப்பாட்டம்">ஒருநாள் பன்னாட்டுத் துடுப்பாட்டம்</ref> மற்றும் <ref target="https://ta.wikipedia.org/wiki/பன்னாட்டு_இருபது20">பன்னாட்டு இருபது20</ref> போட்டிகளில் விளையாடி வருகிரார்.<ref target="https://ta.wikipedia.org/wiki/முதற்_பக்கம்#cite_note-Bio2-2">[2]</ref> இலங்கை தேசிய அணிக்குத் தேர்வாவதற்கு முன்பாக 16 <ref target="https://ta.wikipedia.org/wiki/முதல்_தரத்_துடுப்பாட்டம்">முதல் தரத் துடுப்பாட்டப்</ref> போட்டிகளில் மட்டுமே விளையாடியுள்ளார். அனைத்து வடிவ துடுப்பாட்டப் போட்டிகளிலும் இவர் மூன்றாவது வீரராக களம் இறங்குகிறார். 2016- 2017 ஆம் ஆண்டின் இலங்கைத் துடுப்பாட்ட அவை விருதுவழங்கும் விழாவில் சிறந்த <ref target="https://ta.wikipedia.org/wiki/ஒருநாள்_பன்னாட்டுத்_துடுப்பாட்டம்">ஒருநாள் பன்னாட்டுத் துடுப்பாட்ட</ref> வீரராக இவர் அறிவிக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-Best17-3">[3]</ref></p>
<p><ref target="https://ta.wikipedia.org/wiki/மொரட்டுவை">மொரட்டுவை</ref> பிரின்சு ஒஃப் வேல்சு கல்லூரியில் இவர் கல்வி பயின்றார்.</p>
சரவதேச போட்டிகள்
<p>2014 ஆம் ஆண்டில் நடைபெற்ற 19 வயதிற்கு உட்பட்டோருக்கான <ref target="https://ta.wikipedia.org/wiki/துடுப்பாட்ட_உலகக்கிண்ணம்">துடுப்பாட்ட உலகக்கிண்ணத்</ref> தொடரில் இலங்கை அணியின் <ref target="https://ta.wikipedia.org/wiki/தலைவர்_(துடுப்பாட்டம்)">தலைவராக</ref> நியமிக்கப்பட்டார். 2015 ஆம் ஆண்டில் <ref target="https://ta.wikipedia.org/wiki/மேற்கிந்தியத்தீவுகள்_துடுப்பாட்ட_அணி">மேற்கிந்தியத்தீவுகள் துடுப்பாட்ட அணிக்கு</ref> எதிரான இரண்டாவது <ref target="https://ta.wikipedia.org/wiki/தேர்வுத்_துடுப்பாட்டம்">தேர்வுத் துடுப்பாட்டப்</ref> போட்டியில் இவர் அறிமுகமானார். இந்தப் போட்டியின் முதல் ஆட்டப் பகுதியில் 13 ஓட்டங்களும் இரண்டாவது ஆட்டப் பகுதியில் 39 ஓட்டங்களும் எடுத்தார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref> பின் <ref target="https://ta.wikipedia.org/wiki/இங்கிலாந்து">இங்கிலாந்தில்</ref> சுற்றுப்பயணம் செய்து விளையாடிய இலங்கைத் துடுப்பாட்ட அணியில் விளையாடும் அணியில் இவர் இடம்பெற்றார். முதல் தேர்வுத் துடுப்பாட்டப் போட்டியில் இவர் ஓட்டங்கள் எடுக்கவில்லை. ஆனால் இரண்டாவது போட்டியில் தனது முதல் 50 ஓட்டங்களை எடுத்தார்.</p>
<p>சூன் 16, 2016 இல் <ref target="https://ta.wikipedia.org/wiki/அயர்லாந்து_துடுப்பாட்ட_அணி">அயர்லாந்து துடுப்பாட்ட அணிக்கு</ref> எதிரான <ref target="https://ta.wikipedia.org/wiki/ஒருநாள்_பன்னாட்டுத்_துடுப்பாட்டம்">ஒருநாள் பன்னாட்டுத் துடுப்பாட்டப்</ref> போட்டியில் இவர் அறிமுகமானார். அந்தப் போட்டியில் இவர் தனது முதலாவது அரைநூறு ஓட்டங்களை அடித்தார்.<ref target="https://ta.wikipedia.org/wiki/முதற்_பக்கம்#cite_note-ODI-5">[5]</ref> சூலை 5, 2016 இல் <ref target="https://ta.wikipedia.org/wiki/இங்கிலாந்து_துடுப்பாட்ட_அணி">இங்கிலாந்து துடுப்பாட்ட அணிக்கு</ref> எதிரான <ref target="https://ta.wikipedia.org/wiki/பன்னாட்டு_இருபது20">பன்னாட்டு இருபது20</ref> போட்டியில் இவர் அறிமுகமானார்.<ref target="https://ta.wikipedia.org/wiki/முதற்_பக்கம்#cite_note-T20I-6">[6]</ref></p>
<p>சூலை 28,2016 இல் <ref target="https://ta.wikipedia.org/wiki/முத்தையா_முரளிதரன்_பன்னாட்டுத்_துடுப்பாட்ட_அரங்கம்">முத்தையா முரளிதரன் பன்னாட்டுத் துடுப்பாட்ட அரங்கத்தில்</ref> நடைபெற்ற <ref target="https://ta.wikipedia.org/wiki/ஆத்திரேலியத்_துடுப்பாட்ட_அணி">ஆத்திரேலியத் துடுப்பாட்ட அணிக்கு</ref> எதிரான <ref target="https://ta.wikipedia.org/wiki/தேர்வுத்_துடுப்பாட்டம்">தேர்வுத் துடுப்பாட்டப்</ref> போட்டியில் தனது முதல் <ref target="https://ta.wikipedia.org/wiki/நூறு_(துடுப்பாட்டம்)">நூறு</ref> ஓட்டங்களைப் பதிவு செய்தார். இதன்மூலம் மிக இளம்வயதில் ஆத்திரேலியத் துடுப்பாட்ட அணிக்கு எதிராக நூறு அடித்தவர் எனும் சாதனையையும், அதன் சொந்த மண்ணில் அதிக ஓட்டங்கள் அடித்த இலங்கை வீரர் எனும் சாதனையையும் படைத்தார். இந்தப் போட்டியில் இலங்கை அணி 106 ஓட்டங்கள் வித்தியாசத்தில் வெற்றி பெற இவர் உதவினார்.<ref target="https://ta.wikipedia.org/wiki/முதற்_பக்கம்#cite_note-7">[7]</ref> ஆத்திரேலிய மண்ணில் இலங்கை அணி பெறும் இரண்டாவது வெற்றி இதுவாகும். இந்தப் போட்டியின் ஆட்டநாயகன் விருதுபெற்றார்.</p>
<p>பின் 2016-2017 ஆம் ஆண்டில் <ref target="https://ta.wikipedia.org/wiki/சிம்பாப்வே">சிம்பாப்வேயில்</ref>, <ref target="https://ta.wikipedia.org/wiki/மேற்கிந்தியத்தீவுகள்_துடுப்பாட்ட_அணி">மேற்கிந்தியத்தீவுகள் துடுப்பாட்ட அணி</ref>, <ref target="https://ta.wikipedia.org/wiki/சிம்பாப்வே_துடுப்பாட்ட_அணி">சிம்பாப்வே துடுப்பாட்ட அணி</ref> மற்றும் <ref target="https://ta.wikipedia.org/wiki/இலங்கைத்_துடுப்பாட்ட_அணி">இலங்கைத் துடுப்பாட்ட அணி</ref> பங்கேற்ற முத்தரப்பு போட்டிகளில் இவர் விளையாடும் அணியில் இடம்பெற்றார். இந்தத் தொடரில் மேற்கிந்தியத் தீவுகளுக்கு எதிரான ஐந்தாவது போட்டியில் இவர் 94 ஓட்டங்கள் எடுத்துன் அணியின் மொத்த ஓட்டம் 330 ஆக உதவினார். இந்த ஓட்டங்களே மேற்கிந்தியத் தீவுகளுக்கு எதிரான இலங்கை அணியின் அதிகபட்ச ஓட்டங்கள் ஆகும். இந்தப் போட்டியில் இலங்கை அணி 1 ஓட்டங்கள் வித்தியாசத்தில் வெற்றி பெற்றது. இதில் ஆட்டநாயகன் விருது பெற்றார்.<ref target="https://ta.wikipedia.org/wiki/முதற்_பக்கம்#cite_note-8">[8]</ref> இந்த வெற்றியின் மூலம் இலங்கை அணி இறுதிப் போட்டிக்குத் தகுதிபெற்றது. இறுதிப்போட்டியில் 50 ஓட்டங்கள் எடுத்ததன் மூலம் இலங்கை அணி 6 இலக்குகள் வித்தியாசத்தில் வெற்றி பெற்றது. இந்தத் தொடரில் சிறப்பாக செயல்பட்டதன் மூலம் முதல் தொடர்நாயகன் விருது பெற்றார்.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>


வெளி இணைப்புகள்
<list type="unordered"><item><ref target="https://ta.wikipedia.org/wiki/இஎஸ்பிஎன்_கிரிக்இன்ஃபோ">கிரிக்கின்ஃபோவில்</ref> இருந்து <ref target="http://www.cricinfo.com/ci/content/player/629074.html">விளையாட்டுவீரர் விபரக்குறிப்பு: முதற் பக்கம்</ref></item>
<item>Player Profile at Cricbuzz: <ref target="http://www.cricbuzz.com/cricket-stats/player/9494/kusal-mendis">Kusal Mendis</ref></item></list>
</text></body></html>