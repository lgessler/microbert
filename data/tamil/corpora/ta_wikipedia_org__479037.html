<html><body><text id="wikipedia_ta_wikipedia_org__479037.html" ns="0" revid="3100020" sourceurl="https://ta.wikipedia.org/wiki/%E0%AE%AE%E0%AE%BE%E0%AE%A4%E0%AE%B5%E0%AE%BF_%E0%AE%AE%E0%AF%81%E0%AE%A4%E0%AF%8D%E0%AE%95%E0%AE%B2%E0%AF%8D" title="மாதவி முத்கல்" type="wikipedia">மாதவி முத்கல்
<p><hi rend="bold">மாதவி முத்கல் (Madhavi Mudgal)</hi> ஒரு இந்திய பாரம்பரிய <ref target="https://ta.wikipedia.org/wiki/நடனம்">நடனக் கலைஞராவார்.</ref> இவர் <ref target="https://ta.wikipedia.org/wiki/ஒடிசி_(நடனம்)">ஒடிசி</ref> நடன நடைக்கு பெயர் பெற்றவர். 1984இல் சமசுகிருத விருது, 1990இல் <ref target="https://ta.wikipedia.org/wiki/இந்தியக்_குடியரசுத்_தலைவர்">இந்தியக் குடியரசுத் தலைவரிடமிருந்து</ref> <ref target="https://ta.wikipedia.org/wiki/பத்மசிறீ">பத்மசிறீ</ref> விருது, <ref target="https://ta.wikipedia.org/wiki/முதற்_பக்கம்#cite_note-Padma_Awards-1">[1]</ref> 1996இல் <ref target="https://ta.wikipedia.org/wiki/ஒடிசா">ஒடிசா</ref> மாநில சங்கீத நாடக அகாதமி விருது மற்றும் 1997இல் பிரான்சின் <hi rend="italic">கிராண்டே மெடெய்ல் டி லா வில்லே</hi> உள்ளிட்ட பல விருதுகளை இவர் பெற்றுள்ளார். 2000இல் <ref target="https://ta.wikipedia.org/wiki/சங்கீத_நாடக_அகாதமி">சங்கீத நாடக அகாதமி</ref> விருது,  2002இல் <ref target="https://ta.wikipedia.org/wiki/தில்லி">தில்லி</ref> மாநில பரிசத் சம்மன், மற்றும் 2004 இல் நிருத்யா சூடாமணி பட்டம் போன்றவற்றையும் பெற்றுள்ளார்.</p>
ஆரம்பகால வாழ்க்கை மற்றும் பயிற்சி
<p><ref target="https://ta.wikipedia.org/wiki/புது_தில்லி">புது தில்லியில்</ref> <ref target="https://ta.wikipedia.org/wiki/இந்துஸ்தானி_இசை">இந்துஸ்தானி இசைமற்றும்</ref> <ref target="https://ta.wikipedia.org/wiki/பாலே">பாரம்பரிய நடனத்திற்கான</ref> மிகவும் பிரபலமான நடனப் பள்ளிகளில் ஒன்றான கந்தர்வ மகாவித்யாலயத்தின் நிறுவனர் பேராசிரியர் <ref target="https://ta.wikipedia.org/wiki/வினய்_சந்திர_முத்கல்">வினய் சந்திர முத்கல்</ref> என்பவருக்கு மகளாக மாதவி முத்கல் பிறந்தார். சிறந்த கல்வித் திரைப்படத்திற்கான <ref target="https://ta.wikipedia.org/wiki/தேசிய_திரைப்பட_விருதுகள்,_இந்தியா">தேசிய திரைப்பட விருதை</ref> வென்ற விஜயா முலே எழுதிய <hi rend="italic">ஏக் அனெக் அவுர் ஏக்தா</hi> என்ற <ref target="https://ta.wikipedia.org/wiki/இயங்குபடம்">இயங்கு படத்தில்</ref> படத்தில் <hi rend="italic">ஹிந்த் தேஷ் கே நிவாசி</hi> என்ற பாடலுக்கு பேராசிரியர் வினய் சந்திர முத்கலின் இசைக்காக சிறந்த முறையில் நினைவுகூரப்படுகிறார். <ref target="https://ta.wikipedia.org/wiki/முதற்_பக்கம்#cite_note-2">[2]</ref>  முத்கல் தனது குடும்பத்தினரிடமிருந்து கலை மற்றும் நடனத்தின் மீது ஆழ்ந்த அன்பைப் பெற்றார். இவரது குரு சிரீ அரேகிருட்டிண பெகெராவின் சரியான வழிகாட்டுதலின் கீழ், இவரது அசாதாரண திறன்களைப் பற்றி உலகம் விரைவில் தெரிந்துகொண்டது. இவர் தனது 4 வயதில் தனது முதல் பொது நிகழ்ச்சியை வழங்கினார். <ref target="https://ta.wikipedia.org/wiki/முதற்_பக்கம்#cite_note-early_life-3">[3]</ref> ஆரம்பத்தில் இவர் பரதநாட்டியம் மற்றும் கதக் ஆகியவற்றைக் கற்றுக்கொண்டார். ஆனால் இறுதியாக இவர் <ref target="https://ta.wikipedia.org/wiki/ஒடிசி_(நடனம்)">ஒடிசியை</ref> தனது வெளிப்பாட்டு ஊடகமாகத் தேர்ந்தெடுத்தார். புகழ்பெற்ற குரு <ref target="https://ta.wikipedia.org/wiki/கேளுச்சரண_மகோபாத்திரா">கேளுச்சரண மகோபாத்திராவின்</ref> பயிற்சியின் கீழ் இவரது ஒடிசி கலைத் திறன்கள் மிகச் சிறந்தவையாக விளங்கியது.</p>
தொழில்
<p>நடனக் கலை பற்றிய ஆழமான நுண்ணறிவு மற்றும் <ref target="https://ta.wikipedia.org/wiki/ஒடிசி_(நடனம்)">ஒடிசியின்</ref> சிறந்த நுணுக்கங்களுக்கு புதிய நடனக் கலைஞர்களைப் பயிற்றுவிப்பதற்கும் ஊக்குவிப்பதற்கும் இவர் கொண்டுள்ள அர்ப்பணிப்பு ஆகியவற்றால் இவர் உலகளவில் பரவலாகப் பாராட்டப்படுகிறார். <ref target="https://ta.wikipedia.org/wiki/முதற்_பக்கம்#cite_note-anand-4">[4]</ref></p>
<p>உலகெங்கிலும் இடம்பெறும் நடன விழாக்களில் நிகழ்த்தப்படும் இவரது நடனப் படைப்புகள் விமர்சன ரீதியான பாராட்டுக்களைப் பெற்றுள்ளன. அவற்றில் <ref target="https://ta.wikipedia.org/wiki/ஐக்கிய_இராச்சியம்">இங்கிலாந்தின்</ref> எடின்பர்க் சர்வதேச விழாவும் அடங்கும்; அமெரிக்காவில் இந்திய விழா; செர்வாண்டினோ விழா, மெக்சிகோ; வியன்னா நடன விழா, ஆஸ்திரியா; இந்திய நடன விழா, தென்னாப்பிரிக்கா; இந்திய கலாச்சார விழா, சாவோ பாலோ, பிரேசில்; இந்திய கலாச்சாரத்தின் நாட்கள், ஹங்கேரி; இந்திய கலை விழா, லண்டன்; அவிக்னான் விழா, பிரான்ஸ்; பினா பாஷின் விழா, வுப்பர்டல் மற்றும் பெர்லின் ஃபெஸ்ட்பைல், ஜெர்மனி; மற்றும் இத்தாலி, ஸ்பெயின், லாவோஸ், வியட்நாம், மலேசியா, ஜப்பான் மற்றும் இந்திய துணைக் கண்டத்தில் திருவிழாக்கள் போன்றவை. ஒலி-ஒளி விளக்கக்காட்சிகள், இசை நிகழ்ச்சிகள் மற்றும் இந்தியாவில் பரவலாக பாராட்டப்பட்ட சிறப்பு நடன விழாக்களின் அமைப்பு மூலம் ஒடிசியை இந்தியாவின் முக்கிய பாரம்பரிய நடன வடிவங்களில் ஒன்றாக நிறுவுவதில் இவர் ஒரு தலைமைப் பாத்திரத்தை வகித்தார். <ref target="https://ta.wikipedia.org/wiki/முதற்_பக்கம்#cite_note-anand-4">[4]</ref> இவரது குரு கேளுச்சரண மகோபாத்திரா இவரை தனது சீடராக ஏற்றுக்கொண்ட தருணம் தான் தனது வாழ்க்கையில் மறக்கமுடியாத நாள் என்று இவர் நினைக்கிறார்.  </p>
தனிப்பட்ட வாழ்க்கை
<p>இவரது சகோதரர் மதுப் முத்கல் <ref target="https://ta.wikipedia.org/wiki/பத்மசிறீ">பத்மஸ்ரீ</ref> விருது வென்றவராவார். கயல் மற்றும் <ref target="https://ta.wikipedia.org/wiki/பஜனைகள்">பஜனை</ref> தொகுப்புகளுக்கு பரவலாக அறியப்பட்டவர். சுஜாதா முத்கல் ஒரு இசையமைப்பாளராகவும், நிகழ்ச்சி நடத்துனராகவும் மற்றும் 1995 முதல் புது தில்லியில் உள்ள கந்தர்வ மகாவித்யாலயாவின் முதல்வராகவும் இருந்து வருகிறார். <ref target="https://ta.wikipedia.org/wiki/முதற்_பக்கம்#cite_note-ex-5">[5]</ref> <ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
மேலும் காண்க
<list type="unordered"><item><ref target="https://ta.wikipedia.org/wiki/சுபா_முட்கல்">சுபா முட்கல்</ref></item></list>


வெளி இணைப்புகள்
<list type="unordered"><item><ref target="http://www.perdiem.fr">Per Diem &amp; Co.</ref></item></list>
</text></body></html>