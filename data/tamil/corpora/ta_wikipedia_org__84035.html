<html><body><text id="wikipedia_ta_wikipedia_org__84035.html" ns="0" revid="3395681" sourceurl="https://ta.wikipedia.org/wiki/%E0%AE%A4%E0%AE%AE%E0%AE%BF%E0%AE%B4%E0%AF%8D%E0%AE%A8%E0%AE%BE%E0%AE%9F%E0%AF%81_%E0%AE%9A%E0%AE%9F%E0%AF%8D%E0%AE%9F%E0%AE%AE%E0%AE%A9%E0%AF%8D%E0%AE%B1%E0%AE%A4%E0%AF%8D_%E0%AE%A4%E0%AF%87%E0%AE%B0%E0%AF%8D%E0%AE%A4%E0%AE%B2%E0%AF%8D,_1984" title="தமிழ்நாடு சட்டமன்றத் தேர்தல், 1984" type="wikipedia">தமிழ்நாடு சட்டமன்றத் தேர்தல், 1984
<p><ref target="https://ta.wikipedia.org/wiki/தமிழ்நாடு">தமிழ்நாட்டின்</ref> எட்டாவது <hi rend="bold">சட்டமன்றத் தேர்தல் 1984</hi> ஆம் ஆண்டு டிசம்பர் மாதம் நடை பெற்றது. <ref target="https://ta.wikipedia.org/wiki/அனைத்திந்திய_அண்ணா_திராவிட_முன்னேற்றக்_கழகம்">அனைத்திந்திய அண்ணா திராவிட முன்னேற்றக் கழகம்</ref> வெற்றி பெற்று, <ref target="https://ta.wikipedia.org/wiki/ம._கோ._இராமச்சந்திரன்">ம. கோ. இராமச்சந்திரன்</ref> மூன்றாம் முறையாக தமிழகத்தின் <ref target="https://ta.wikipedia.org/wiki/தமிழ்நாட்டு_முதலமைச்சர்களின்_பட்டியல்">முதல்வரானார்</ref>. 1987 இல் இறக்கும்வரை அவரே தமிழகத்தின் முதல்வராக தொடர்ந்து பதவி வகித்தார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
தொகுதிகள்
<p>1984 ஆம் ஆண்டு தமிழ் நாட்டில் மொத்தம் 234 <ref target="https://ta.wikipedia.org/wiki/தமிழ்நாடு_சட்டமன்றம்">சட்டமன்ற உறுப்பினர்கள்</ref> இருந்தனர். அவர்கள் 189  பொதுத் தொகுதிகளில் இருந்தும் 45 தனித் தொகுதிகளில் இருந்தும் (தாழ்த்தப்பட்டவருக்கும், பழங்குடியினருக்கும் ஒதுக்கப்பட்டவை) தேர்ந்தெடுக்கப்பட்டனர்.<ref target="https://ta.wikipedia.org/wiki/முதற்_பக்கம்#cite_note-Gov-2">[2]</ref></p>
கட்சிகள்
<p>1977 முதல் எட்டாண்டுகள் தமிழகத்தை ஆண்டு வந்த <ref target="https://ta.wikipedia.org/wiki/அதிமுக">அதிமுகவுடன்</ref> <ref target="https://ta.wikipedia.org/wiki/இந்திய_தேசிய_காங்கிரசு">இந்திரா காங்கிரசும்</ref> காந்தி காமராஜ் காங்கிரசும் கூட்டணி அமைத்து இத்தேர்தலில் போட்டியிட்டன. <ref target="https://ta.wikipedia.org/wiki/திமுக">திமுக</ref> தலைமையில் அமைந்த எதிர்க்கட்சி கூட்டணியில் <ref target="https://ta.wikipedia.org/wiki/இந்திய_கம்யூனிஸ்ட்_கட்சி">இந்திய கம்யூனிஸ்ட் கட்சி</ref>, <ref target="https://ta.wikipedia.org/wiki/இந்திய_கம்யூனிஸ்ட்_கட்சி_(மார்க்சிஸ்ட்)">மார்க்சிஸ்ட் கம்யூனிஸ்ட்</ref>, <ref target="https://ta.wikipedia.org/wiki/ஜனதா_கட்சி">ஜனதா கட்சி</ref> ஆகியவை இடம் பெற்றிருந்தன. மேற்குறிப்பிட்ட கட்சிகளைத் தவிர அம்பேத்கார் க்ராந்தி தளம், <ref target="https://ta.wikipedia.org/wiki/பாரதீய_ஜனதா_கட்சி">பாரதீய ஜனதா கட்சி</ref>, காங்கிரசு (ஜே), தமிழ் நாடு காங்கிரசு போன்ற கட்சிகளும் இத்தேர்தலில் போட்டியிட்டன.<ref target="https://ta.wikipedia.org/wiki/முதற்_பக்கம்#cite_note-Palanithurai-3">[3]</ref><ref target="https://ta.wikipedia.org/wiki/முதற்_பக்கம்#cite_note-Mohandas-4">[4]</ref></p>
அரசியல் நிலவரம்
<list type="unordered"><item>1980 தேர்தலில் திமுகவுடன் கூட்டணி அமைத்துப் போட்டியிட்ட இந்திரா காங்கிரசு இம்முறை அதிமுகவுடன் கூட்டணி அமைத்தது. 1984 அக்டோபர் மாதம் அன்றைய இந்திய பிரதமரான, <ref target="https://ta.wikipedia.org/wiki/இந்திரா_காந்தி">இந்திரா காந்தி</ref> படுகொலை செய்யப்பட்டதால் எழுந்த அனுதாப அலையும், சிறுநீரகக் கோளாறு காரணமாக ஏற்பட்ட உடல் நல குறைவால் <ref target="https://ta.wikipedia.org/wiki/எம்._ஜி._ராமச்சந்திரன்">எம்ஜியாருக்கு</ref> ஆதரவாக எழுந்த அனுதாப அலையும், இக்கூட்டணியை பலம் பெறச் செய்தன. 1983 இல் சட்டமன்ற உறுப்பினர் பதவியை ராஜினாமா செய்து விட்டு <ref target="https://ta.wikipedia.org/wiki/தமிழ்நாடு_சட்டமன்ற_மேலவை">மேலவை</ref> உறுப்பினராகி இருந்த திமுக தலைவர் <ref target="https://ta.wikipedia.org/wiki/மு._கருணாநிதி">மு. கருணாநிதி</ref> அவர்கள் <ref target="https://ta.wikipedia.org/wiki/இந்திரா_காந்தி">அன்னை இந்திராகாந்தியின்</ref> எதிர்பாராத மரணம் எதிர்கட்சி தலைவரும் தனது ஆருயிர் நண்பருமான <ref target="https://ta.wikipedia.org/wiki/எம்._ஜி._ஆர்">எம். ஜி. ஆர்</ref> அவர்களின் உடல் நல குறைவால் <ref target="https://ta.wikipedia.org/wiki/அமெரிக்கா">அமெரிக்காவில்</ref> பெரும் சிகிச்சையில் இருந்ததால். அந்த இரண்டு துயர சம்பவங்களால் எதிர்கட்சி தலைவரான <ref target="https://ta.wikipedia.org/wiki/மு._கருணாநிதி">கருணாநிதி</ref> அவர்கள் இந்த தேர்தலில் போட்டியிடவில்லை.</item></list>
<list type="unordered"><item><ref target="https://ta.wikipedia.org/wiki/திமுக">திமுக</ref> கூட்டணியில் இரு கம்யூனிஸ்ட் கட்சிகளும், <ref target="https://ta.wikipedia.org/wiki/ஜனதா_கட்சி">ஜனதா கட்சியும்</ref> இடம் பெற்றிருந்தன. எம்ஜியார் <ref target="https://ta.wikipedia.org/wiki/ஐக்கிய_அமெரிக்கா">அமெரிக்காவில்</ref> மருத்துவமனையில் சிகிச்சை பெற்று வந்ததால் அதிமுக கூட்டணியின் தேர்தல் பிரச்சாரத்தை அவரது அமைச்சர்களில் ஒருவரான <ref target="https://ta.wikipedia.org/wiki/இராம._வீரப்பன்">இராம. வீரப்பன்</ref> திட்டமிட்டு நடத்தினார். அதிமுக பிரச்சாரத்தின் ஒரு பகுதியாக எம்ஜியார் மருத்துவமனையின் சிகிச்சை பெறும் காட்சிகள் தமிழ்நாட்டு திரையரங்குகளில் திரையிடப்படடன. இத்தேர்தலின் போதே ”எம்.ஜி.ஆர் ஃபார்முலா” என்றழைக்கப்படும் கூட்டணி உடன்பாட்டு முறை முதன் முதலில் பயன்படுத்தப்பட்டது. இதன்படி நாடாளுமன்றத் தேர்தலில் தேசியக் கட்சிக்கு (காங்கிரசு) 70% இடங்களும், மாநிலக் கட்சிக்கு (அதிமுக) 30% இடங்களும் ஒதுக்கப்பட்டன. சட்டமன்றத் தேர்தலில் காங்கிரசுக்கு 30% இடங்களும், அதிமுகவுக்கு 70% இடங்களும் ஒதுக்கப்பட்டன.<ref target="https://ta.wikipedia.org/wiki/முதற்_பக்கம்#cite_note-Palanithurai-3">[3]</ref><ref target="https://ta.wikipedia.org/wiki/முதற்_பக்கம்#cite_note-Mohandas-4">[4]</ref></item></list>
தேர்தல் முடிவுகள்
<p>தேர்தல் தேதி – 24 டிசம்பர் 1984; மொத்தம் 73.47% வாக்குகள் பதிவாகின.<ref target="https://ta.wikipedia.org/wiki/முதற்_பக்கம்#cite_note-results-5">[5]</ref></p>

ஆட்சி அமைப்பு
<p>அதிமுக தனிப்பெரும்பான்மையுடன் வெற்றி பெற்றது. எம். ஜி. இராமச்சந்திரன் மீண்டும் தமிழகத்தின் முதல்வரானார். 1987 வரை அவரே தமிழக முதல்வராகப் பணியாற்றினார்.</p>
இதனையும் காண்க
<list type="unordered"><item><ref target="https://ta.wikipedia.org/wiki/தமிழ்நாட்டில்_இந்திய_நாடாளுமன்றத்_தேர்தல்,_1984">தமிழ்நாட்டில் இந்திய நாடாளுமன்றத் தேர்தல், 1984</ref></item>
<item><ref target="https://ta.wikipedia.org/wiki/இந்தியப்_பொதுத்_தேர்தல்,_1984">இந்தியப் பொதுத் தேர்தல், 1984</ref></item></list>


வெளியிணைப்பு
<p><ref target="http://eci.nic.in/eci_main/StatisticalReports/SE_1984/StatisticalReportTamilNadu84.pdf">1984 சட்டமன்ற தேர்தல் முடிவுகள்</ref></p>
</text></body></html>