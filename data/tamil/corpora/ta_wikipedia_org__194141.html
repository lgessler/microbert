<html><body><text id="wikipedia_ta_wikipedia_org__194141.html" ns="0" revid="3215717" sourceurl="https://ta.wikipedia.org/wiki/%E0%AE%A4%E0%AE%B3%E0%AE%BF%E0%AE%AA%E0%AF%8D%E0%AE%AA%E0%AE%B1%E0%AE%AE%E0%AF%8D%E0%AE%AA%E0%AF%81_%E0%AE%B0%E0%AE%BE%E0%AE%9C%E0%AE%B0%E0%AE%BE%E0%AE%9C%E0%AF%87%E0%AE%B8%E0%AF%8D%E0%AE%B5%E0%AE%B0%E0%AE%B0%E0%AF%8D_%E0%AE%95%E0%AF%8B%E0%AE%AF%E0%AE%BF%E0%AE%B2%E0%AF%8D" title="தளிப்பறம்பு ராஜராஜேஸ்வரர் கோயில்" type="wikipedia">தளிப்பறம்பு ராஜராஜேஸ்வரர் கோயில்
<p><hi rend="bold">ராஜராஜேஸ்வர கோயில்</hi> (<hi rend="italic">Rajarajeshwara Temple</hi>) <ref target="https://ta.wikipedia.org/wiki/இந்தியா">இந்தியாவின்</ref> <ref target="https://ta.wikipedia.org/wiki/கேரளா">கேரளா</ref> மாநிலத்தில் <ref target="https://ta.wikipedia.org/wiki/கண்ணூர்">கண்ணூர்</ref> மாவட்டத்தில் தளிபரம்பு எனும் இடத்தில் அமைந்துள்ளது. இக்கோவில் கேரளாவின் பிரசித்தி பெற்ற 108 சிவாலயங்களில் ஒன்றாகும். தென் இந்தியாவில் பிற கோயில்களில் ஏற்படும் பிரச்சனைகளுக்கு பக்தர்கள் இக்கோவிலில் வந்து <ref target="https://ta.wikipedia.org/wiki/சோதிடம்">பிரசன்னம்</ref> பார்ப்பது வழக்கம். பிரசன்னம், கோயிலின் வெளியே அமைந்துள்ள ஒரு பீடத்தில் வைத்து பார்க்கப்படும். <ref target="https://ta.wikipedia.org/wiki/இந்து">இந்துக்கள்</ref> அல்லாதவர்கள் இக்கோயிலுக்குள் நுழையத் தடை விதிக்கப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-daiji-1">[1]</ref></p>
வரலாறு
<figure><caption>ராஜராஜேஸ்வர கோயில்</caption></figure>
<p>இக்கோயிலானது 11 ஆம் நூற்றாண்டின் முற்பகுதியில் கட்டப்பட்டது. இக்கோயிலில் உள்ள சிவலிங்கம் பல்லாயிரக்கணக்கான ஆண்டுகள் பழமையானது.<ref target="https://ta.wikipedia.org/wiki/முதற்_பக்கம்#cite_note-2">[2]</ref> ராமர் சீதையைக் காப்பாற்ற இலங்கைக்குச் சென்று போரில் வென்ற பின் இங்கே வந்து சிவனை வணங்கியதாகச் சொல்லப்படுகிறது. அதன் காரணமாய் இக்கோயிலின் <hi rend="italic">நகஸ்கார மண்டமதினுள்</hi> இன்றும் யாரையும் அனுமதிப்பதில்லை. இக்கோயிலில் <ref target="https://ta.wikipedia.org/wiki/சிவன்">சிவனும்</ref> <ref target="https://ta.wikipedia.org/wiki/விஷ்ணு">விஷ்ணுவும்</ref> சேர்ந்து ராஜராஜேஸ்வரராக இருக்கின்றனர். இக்கோயிலில் இருந்த ஏழு அடுக்கு கோபுரமானது <ref target="https://ta.wikipedia.org/wiki/திப்பு_சுல்தான்">திப்பு சுல்தானால்</ref> 18 ஆம் நூற்றாண்டில் இடிக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-3">[3]</ref> இடிக்கப்பட்ட கோபுரத்தின் சிதறல்கள் கிழக்கு வாசலில் கிடக்கின்றன. இக்கோபுரத்தை முன்னின்று இடித்தவரை பாம்பு கடித்து விட்டதால் அதன் பின் தொடர்ந்து இடிக்கவில்லை என்பது செய்தி. அதன் பின் இங்கே இருந்த <ref target="https://ta.wikipedia.org/wiki/நம்பூதிரி">நம்பூதிரிகள்</ref> <ref target="https://ta.wikipedia.org/wiki/திருவாங்கூர்">திருவாங்கூர்</ref> பகுதிக்கு குடிபெயர்ந்துவிட்டனர்.</p>
வழிபாடு
<figure><caption><ref target="https://ta.wikipedia.org/wiki/சாக்கைக்_கூத்து">சாக்கைக் கூத்து</ref></caption></figure>
<p>இக்கோயிலில் மற்ற சிவன் கோயிலைப் போல் வில்வ இலை வழிபாட்டிற்குப் பயன்படுத்தப்படுவதில்லை. அதற்குப் பதிலாக துளசி இலை பயன்படுத்தப்படுகிறது. காலை பூஜையும், மதிய பூஜையும் முடிந்த பின் கோயிலானது நண்பகல் 12 மணிக்கு அடைக்கப்படும். பின்னர் மாலை 5 மணிக்கு மீண்டும் கோயில் திறக்கப்பட்டு 6:30 மணிக்கு தீபாராதனை நடைபெறும். இரவு 8 மணிக்கு கோவிலானது அடைக்கப்படும். <ref target="https://ta.wikipedia.org/wiki/சிவராத்திரி">சிவராத்திரி</ref> விழா இங்கு சிறப்பாகக் கொண்டாடப்படும். இக்கோவிலில் <ref target="https://ta.wikipedia.org/wiki/கூடியாட்டம்">கூடியாட்டம்</ref> மற்றும் <ref target="https://ta.wikipedia.org/wiki/சாக்கைக்_கூத்து">சாக்கைக் கூத்து</ref> ஆகியவை நடக்கும்.</p>
சச்சரவு
<p>இக்கோயிலில் இந்துக்கள் அல்லாதோர் நுழைவதற்கான தடை இருந்த போதும், 2006 ஆம் ஆண்டு ஜூலை மாதம் கிறித்துவரான திரைப்பட நடிகை <ref target="https://ta.wikipedia.org/wiki/மீரா_ஜாஸ்மின்">மீரா ஜாஸ்மின்</ref> இக்கோயிலினுள் நுழைந்தது பெரிய சர்ச்சையை உருவாக்கியது. பின்னர் அதற்கான பரிகார பூஜைக்கான தொகையை மீரா ஜாஸ்மின் கோயில் நிர்வாகத்திடம் ஒப்படைத்து தனது செயலுக்கு மன்னிப்பும் கோரினார்.<ref target="https://ta.wikipedia.org/wiki/முதற்_பக்கம்#cite_note-daiji-1">[1]</ref></p>
</text></body></html>