<html><body><text id="wikipedia_ta_wikipedia_org__547699.html" ns="0" revid="3433950" sourceurl="https://ta.wikipedia.org/wiki/%E0%AE%95%E0%AF%8B%E0%AE%B2%E0%AE%BE_%E0%AE%A8%E0%AF%86%E0%AE%B0%E0%AF%81%E0%AE%B8%E0%AF%8D_%E0%AE%AE%E0%AE%BE%E0%AE%B5%E0%AE%9F%E0%AF%8D%E0%AE%9F%E0%AE%AE%E0%AF%8D" title="கோலா நெருஸ் மாவட்டம்" type="wikipedia">கோலா நெருஸ் மாவட்டம்
<p><hi rend="bold">கோலா நெருஸ் மாவட்டம்</hi> (<ref target="https://ta.wikipedia.org/wiki/ஆங்கிலம்">ஆங்கிலம்</ref>: <hi rend="italic">Kuala Nerus District</hi>; <ref target="https://ta.wikipedia.org/wiki/மலாய்_மொழி">மலாய்</ref>: <hi rend="italic">Daerah Kuala Nerus</hi>; <ref target="https://ta.wikipedia.org/wiki/சீனம்">சீனம்</ref>: 瓜拉尼鲁斯; <ref target="https://ta.wikipedia.org/wiki/ஜாவி">ஜாவி</ref>: كوالا نيروس‎) என்பது <ref target="https://ta.wikipedia.org/wiki/மலேசியா">மலேசியாவின்</ref> <ref target="https://ta.wikipedia.org/wiki/திராங்கானு">திராங்கானு</ref> மாநிலத்தில் உள்ள ஒரு <ref target="https://ta.wikipedia.org/wiki/மலேசியாவின்_மாவட்டங்கள்">மாவட்டம்</ref> ஆகும். <ref target="https://ta.wikipedia.org/wiki/திராங்கானு">திராங்கானு</ref> மாநிலத்தில் எட்டு மாவட்டங்கள் உள்ளன. அவற்றில் இந்த மாவட்டமும் ஒன்றாகும். </p>
<p><ref target="https://ta.wikipedia.org/wiki/திராங்கானு">திராங்கானு</ref> மாநிலத்தில் மிகப் புதிதாகத் தோற்றுவிக்கப்பட்ட மாவட்டம் எனும் பெருமையும் இந்தக் கோலா நெருஸ் மாவட்டத்திற்கு உண்டு. 2014-ஆம் ஆண்டில் தனி மாவட்டமாக அறிவிக்கப்பட்டது. முன்பு கோலா திராங்கானு மாவட்டத்தின் ஒரு பகுதியாக இருந்தது.</p>
<p>இதன் தலைநகரம் கோலா நெருஸ் நகரம். கோங் படாக், செபெராங் தாகிர், பத்து ராக்கிட் மற்றும் பத்து என்னாம் ஆகியவை மற்ற முக்கிய நகரங்கள்.</p>
பொது
<p>கோலா நெருஸ் மாவட்டத்தில் ரெடாங் தீவுக்கூட்டம் <hi rend="italic">(Redang archipelago)</hi> உள்ளது. ரெடாங் தீவு மற்றும் பினாங்கு தீவு <hi rend="italic">(Pinang Island)</hi> ஆகியவை இரண்டும் முக்கிய தீவுகள். மக்கள் வசிக்கும் தீவுகள். </p>
<p>மற்ற சிறிய தீவுகள் லிங் தீவு, எக்கோர் தெபு தீவு <hi rend="italic">(Ekor Tebu Island)</hi>, லீமா தீவு, பாகு தீவு, பாக்கு கெசில் தீவு, கெரெங்கா தீவு, மற்றும் கெரெங்கா கெசில் தீவு. </p>
ரெடாங் தீவுக்கூட்டம்
<p>ரெடாங் தீவுக்கூட்டம் தென் சீனக் கடலில் உள்ள கோலா திராங்கானுவில் இருந்து 45 கி.மீ. தொலைவில் அமைந்து உள்ளது. இந்தத் தீவுகளில் சுமார் 500 வகையான பவளப் பாறைகள் உள்ளன. மற்றும் ஆயிரக்கணக்கான மீன் இனங்கள் மற்றும் முதுகெலும்பில்லாத உயிரினங்கள் உள்ளன. </p>
<p>1994-ஆம் ஆண்டு ரெடாங் தீவுக்கூட்டம் ஒரு கடல் பூங்காவாக நியமிக்கப்பட்டது. மலேசியாவில், கடல்சார் சுற்றுச்சூழல் அமைப்பைப் பாதுகாக்கவும் மற்றும் நீருக்கடியிலான இயற்கைத் தன்மையை அனுபவிக்க மக்களுக்கு வாய்ப்புகள் வழங்குவதற்காக அந்தக் கடல் பூங்கா நிறுவப்பட்டது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
<p>ரெடாங் தீவுகள் கார்ப்படிகங்கள் மற்றும் வண்டல் பாறைகளால் ஆனவை.<ref target="https://ta.wikipedia.org/wiki/முதற்_பக்கம்#cite_note-4">[4]</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref> தவிர, லாங் தெங்கா தீவு, பிடாங் தீவு, கெலுக் தீவு மற்றும் காரா தீவு ஆகியவை கோலா நெருஸ் மாவட்டத்தின் அதிகார வரம்பிற்கு உட்பட்டவை.<ref target="https://ta.wikipedia.org/wiki/முதற்_பக்கம்#cite_note-RSNT_2050-2">[2]</ref></p>
நிர்வாகப் பிரிவுகள்
<p>கோலா நெரஸ் மாவட்டம் நான்கு <hi rend="italic"><ref target="https://ta.wikipedia.org/wiki/முக்கிம்">முக்கிம்களாகப்</ref> பிரிக்கப்பட்டு உள்ளது, அவை:</hi></p>
<list type="unordered"><item>பத்து ராக்கிட் <hi rend="italic">(Batu Rakit)</hi></item>
<item>கோலா நெருஸ் நகரம் <hi rend="italic">(Kuala Nerus Town)</hi></item>
<item>பாகோ (பெலாரா) <hi rend="italic">(Pakoh Belara)</hi></item>
<item><ref target="https://ta.wikipedia.org/wiki/ரெடாங்_தீவு">ரெடாங் தீவு</ref> <hi rend="italic">(Redang Island)</hi></item></list>
</text></body></html>