<html><body><text id="wikipedia_ta_wikipedia_org__248433.html" ns="0" revid="2209012" sourceurl="https://ta.wikipedia.org/wiki/%E0%AE%9C%E0%AE%BE%E0%AE%A9%E0%AF%8D_%E0%AE%95%E0%AE%B5%E0%AF%81%E0%AE%9A%E0%AF%8D_%E0%AE%86%E0%AE%9F%E0%AE%AE%E0%AF%8D%E0%AE%9A%E0%AF%81" title="ஜான் கவுச் ஆடம்சு" type="wikipedia">ஜான் கவுச் ஆடம்சு
<p><hi rend="bold">ஜான் கவுச் ஆடம்சு</hi> (<hi rend="italic">John Couch Adams</hi>, 5 சூன் 1819 – 21 சனவரி 1892) என்பவர் பிரித்தானிய <ref target="https://ta.wikipedia.org/wiki/கணிதவியலாளர்">கணிதவியலாளரும்</ref>, <ref target="https://ta.wikipedia.org/wiki/வானியல்_வல்லுநர்">வானியலாளரும்</ref> ஆவார்.</p>
<p>ஜான் ஆடம்சு இங்கிலாந்தின் இலான்செசுட்டன் நகரில் ஒரு குத்தகை உழவருக்கு மகனாகப் பிறந்தார்.<ref target="https://ta.wikipedia.org/wiki/முதற்_பக்கம்#cite_note-eb-1">[1]</ref> <ref target="https://ta.wikipedia.org/wiki/கேம்பிரிச்சுப்_பல்கலைக்கழகம்">கேம்பிரிட்ஜ் பல்கலைக்கழகத்தில்</ref> 1843இல் <ref target="https://ta.wikipedia.org/wiki/கணிதம்">கணிதத்தில்</ref> பட்டம் பெற்றார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> 1859 முதல் இறக்கும் வரை அதே பல்கலைக்கழகத்தில் இலவுண்டீன் கட்டிலில் வானியல், வடிவியலில் இலவுண்டீன் பேராசிரியராகப் பணியாற்றினார். 1860இல் கேம்பிரிட்ச் வான்காணகத்தின் இயக்குனராக நியமிக்கப்பட்டார்.</p>
<p>இவர் 1846இல் இலவாய்ரியருக்கும் முன்பாகவே <ref target="https://ta.wikipedia.org/wiki/நெப்டியூன்">நெப்டியூன்</ref> என்ற கோளின் இருப்பைக் கண்டறிந்தார். இவரது கணக்கீடுகள், இலவாய்ரியரின் முன்கணிப்பு வெளியாகும்வரை, கண்டுகொள்ளப்படவில்லை.<ref target="https://ta.wikipedia.org/wiki/முதற்_பக்கம்#cite_note-sheehan-3">[3]</ref> ஆடம்சின் முன்கணிப்பின் முன்மையைப் பிறகு ஜேம்சு சால்லீசும், ஜான் ஹெர்சலும் சுட்டிக் காட்டினர்.</p>
<p>இவர் 1852இல் <ref target="https://ta.wikipedia.org/wiki/நிலா">நிலாவின்</ref> நிரலியக்க வேறுபாடுகளையும், 1866இல் <ref target="https://ta.wikipedia.org/wiki/கோள்">கோள்களின்</ref> சிற்றலைவுகளையும் ஆய்வு செய்தார். இவை இரண்டுமே வான்கணிதவியற் சிக்கல்களாகும். இவரது வானியல் கட்டுரைகள் இருதொகுதிகளாக 1876இலும் 1901இலும் வெளியிடப்பட்டன.</p>
</text></body></html>