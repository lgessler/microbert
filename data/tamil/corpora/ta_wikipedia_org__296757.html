<html><body><text id="wikipedia_ta_wikipedia_org__296757.html" ns="0" revid="2756136" sourceurl="https://ta.wikipedia.org/wiki/%E0%AE%95%E0%AF%8B%E0%AE%AE%E0%AE%BE%E0%AE%B0%E0%AE%BF_%E0%AE%A8%E0%AF%8B%E0%AE%AF%E0%AF%8D" title="கோமாரி நோய்" type="wikipedia">கோமாரி நோய்<p><hi rend="bold">கோமாரி நோய் </hi> (<hi rend="italic">Foot-and-mouth disease</hi>) ஒரு தொற்று நோயாகும். பிகொர்ணா எனும் <ref target="https://ta.wikipedia.org/wiki/நச்சுயிரி">நச்சுயிரியால்</ref>  இந்த நோய் ஏற்படுகின்றது. இந்த நோயை <hi rend="bold">கரணை நோய்</hi>, <hi rend="bold">குளம்பு வாய் நோய்</hi> என்றும் கூறுகிறார்கள். இந்த நோய் பிளவு பட்ட <ref target="https://ta.wikipedia.org/wiki/குளம்பு">குளம்பு</ref> உள்ள அனைத்து விலங்குகளையும் தாக்குகின்றது. <ref target="https://ta.wikipedia.org/wiki/ஆடு">ஆடுகளை</ref> விட, <ref target="https://ta.wikipedia.org/wiki/மாடு">மாடுகள்</ref> மற்றும் <ref target="https://ta.wikipedia.org/wiki/பன்றி">பன்றிகள்</ref> பெரிதும் பாதிக்கப்படுகின்றன. அசை போடும் வன விலங்குகளும் பாதிக்கப்படும் வாய்ப்பு உண்டு. <ref target="https://ta.wikipedia.org/wiki/ஒட்டகம்">ஒட்டகம்</ref>, <ref target="https://ta.wikipedia.org/wiki/குதிரை">குதிரை</ref>, ஆய்வுக்கூட விலங்குகள் மற்றும் மனிதர்கள் இந்த நோயால் அதிகம் பாதிக்கப்படுவதில்லை.</p>
நோய் ஏற்படும் வழிமுறைகள்
<list type="ordered"><item>நச்சுயிரி பாதித்தவற்றை உட்கொள்ளுதல்.</item>
<item>உமிழ்நீர், <ref target="https://ta.wikipedia.org/wiki/சிறுநீர்">சிறுநீர்</ref>, <ref target="https://ta.wikipedia.org/wiki/மலம்">மலம்</ref>, பால் ஆகியவற்றில்  நச்சுயிரி காணப்படும். இவற்றின் மூலமாகவும் நச்சுயிரி பரவும்.</item>
<item>கொப்புளங்கள் தோன்றுவதற்கு முன்னரே இந்த நச்சுயிரி உமிழ்நீர், சுரப்புநீர் மற்றும் உடற் கழிவு நீரில் காணப்படுகின்றது .</item>
<item>சளிச்சவ்வு பாதிக்கப்படிருந்தால், இது காற்றின் மூலமாக பரவும் வாய்ப்புள்ளது.</item></list>
நோயரும்பு காலம்
<p>மாடுகளில் சில மணிகளிலிருந்து சில நாட்கள் வரையும்,  செம்மறியாடுகளில் மூன்றிலிருந்து எட்டு வாரங்கள் வரையும் பன்றிகளில் ஒரு வாரமும்  நோயரும்பு காலம் காணப்படும்.</p>
நோய் கடத்திகள்
<p>குணமடைந்த செம்மறியாடுகள் நச்சுயிரியினை 5 மாதங்கள் வரையும், குணமடைந்த மாடுகள் நச்சுயிரியினை 6 மாதங்கள் வரையும் தாங்கி கடத்தும்.</p>
நோய் அறிகுறிகள்
<figure><caption>கோமாரி நோயால் பாதிக்கப்பட்ட பன்றியின் குளம்பு</caption></figure>
<list type="ordered"><item>பாதிக்கப்பட்ட மாடுகளில் காய்ச்சல், தீவனம் உண்ணாமை, பால் உற்பத்தி குறைந்து காணப்படும்.</item>
<item>வாயில் கொப்புளங்கள் உருவானவுடன் காய்ச்சல் குறையும்.</item>
<item>வாயை அசைக்கும் போது கொப்புளங்கள் உடைந்து புண் ஏற்படும்.</item>
<item>எச்சில் சுரப்பு அதிகமாக இருக்கும்.</item>
<item>கொப்புளங்கள் குளம்புகளிலும் காணப்படும், இதனால் கால்நடைகள் நடக்க   சிரமப்படும்.</item>
<item>பராமரிக்கப்படாத புண்களில் ஈப்புழுக்களால் ஈப்புழு  நோய் பாதிப்பு ஏற்படும்</item>
<item>மடிக்காம்பில் கொப்புளங்கள் ஏற்பட்டால் அவை பால்மடிக்குப் பரவி மடி வீக்க நோய்  ஏற்படும்.</item>
<item>கால்நடைகளில் கருச்சிதைவு ஏற்படும்.</item>
<item>நாளமில்லா சுரப்பிகளும் பாதிக்கப்படுவதால் தோல் காய்ந்து, ரோமங்கள் நீளமாகக் காணப்படும் (கரடி முடி போல).</item>
<item>பாதிக்கப்பட்ட மாடுகளில் (எருது மற்றும் உழவு) இழுக்கும் திறன் குறைந்து மூச்சிறைப்பு காணப்படும்.</item>
<item>கோமாரி நோய் பாதிப்பு கலப்பின மற்றும் அயல் நாட்டின மாடுகளில் அதிக அளவில் காணப்படும்.</item></list>
நோயால் ஏற்படும் விளைவுகள்
<list type="unordered"><item>மடி வீக்கம் .</item>
<item>இரத்தசோகை.</item>
<item>நீரிழிவு நோய்.</item>
<item>உரோமங்களின் அதிக வளர்ச்சி.</item>
<item>மூச்சிறைப்பு.</item>
<item>எடை மற்றும் வளர்ச்சி குறைதல்.</item>
<item>வேலை செய்யும்  திறன் குறைதல்.</item>
<item>இனப்பெருக்க பக்க குறைபாடுகள் ( கருச்சிதைவு).</item>
<item>இனப்பெருக்கத்திறன் குறைதல்.</item>
<item>பால் உற்பத்தி குறைதல்.</item>
<item>கன்றுகளில் இறப்பு.</item>
<item>இறைச்சி உற்பத்தி குறைதல்.</item></list>
நோய் கண்டறியும் முறைகள்
<list type="ordered"><item>பாதிக்கப்பட்ட மாடுகளில் நோய் அறிகுறிகளை வைத்தும் ( வாய், குளம்பு, மற்றும் மடியில் கொப்புளம் மற்றும் அதிக அளவில் உமிழ் நீர் சுரப்பு).</item>
<item>கொப்புள நீரை பரிசோதனை செய்து நச்சுயிரியின் வகையைக் கண்டறியலாம்.</item>
<item>திசுக்களிலிருந்து பிரித்தெடுக்கப்பட்ட நச்சுயிரியை செயற்கை திசுக்களில் வளர்த்தோ அல்லது எலிகளில் கொப்புள திரவத்தை செலுத்தி ஒரு வார இடைவெளியில் கொப்புளங்கள் ஏற்படுகின்றதா எனவும் கண்டறியலாம்.</item></list>
சிகிச்சை முறைகள்
<list type="ordered"><item>கோமாரி நோய் பாதித்த கால்நடைகளை தனியாக பிரித்து பராமரிக்க வேண்டும்.</item>
<item>பாதிக்கப்பட்ட இடங்களை பொட்டாசியம் பெர்மாங்கனேட் கலந்த தண்ணீரால் கழுவி விட வேண்டும்.</item>
<item>பாதிக்கப்பட்ட வாய் மற்றும் நாக்கில் கிளிசரின் தடவி விட வேண்டும்.</item>
<item>பாதிக்கப்பட்ட கால்நடைகளுக்கு நோய் எதிருயிரி மருந்து கொடுக்க வேண்டும்.</item>
<item>கோமாரி நோயால் ஏற்பட்ட புண்களில் வேப்ப எண்ணெய் தடவுவதன் மூலம் ஈக்களைத் தவிர்க்கலாம்.</item>
<item>பாதிக்கப்பட்ட கால்நடைகளுக்கு அரிசிக் கஞ்சி அல்லது கம்புக் கஞ்சி கொடுக்கலாம்.</item>
<item>மருத்துவர் ராஜமாணிக்கம், பாரம்பரிய மூலிகை உருண்டை <ref target="https://ta.wikipedia.org/wiki/முதற்_பக்கம்#cite_note-1">[1]</ref></item></list>
தடுப்பு முறைகள்
<p>நோய் வராமல் தடுக்க நோய் வருவதற்கு முன்பே கோமாரி நோய் <ref target="https://ta.wikipedia.org/wiki/தடுப்பூசி">தடுப்பூசியை</ref> ஆண்டுக்கு இரு முறை போட வேண்டும்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> பண்ணையிலிருக்கும் மாடுகளுக்கு கோமாரி நோய்க்கான முதல் தடுப்பூசியினை மூன்றாம் மாத வயதிலும், இரண்டாம் தடுப்பூசியினை முதல் தடுப்பூசி கொடுத்து 30 நாள் கழித்தும் கொடுக்கவேண்டும். பிறகு ஆறு மாதத்திற்கு ஒரு முறை அதாவது ஏப்ரல்- மே மாதம் தடுப்பூசியினை தொடர்ந்து அளிக்கவேண்டும்.<ref target="https://ta.wikipedia.org/wiki/முதற்_பக்கம்#cite_note-3">[3]</ref> ஒரு பகுதியிலிருக்கும்  அல்லது ஒரு கிராமத்திலிருக்கும் அனைத்து மாடுகளுக்கும் ஒரே சமயத்தில் தடுப்பூசி கொடுக்கவேண்டும்.</p>
கலைச் சொல் களஞ்சியம்
<list type="unordered"><item>Cloven  foot - பிளவு பட்ட குளம்பு</item>
<item>Endocrine  glands              -  நாளமில்லா சுரப்பிகள்</item>
<item>Epithelial cells                    - மேலணி அணுக்கள்</item>
<item>Foot and Mouth Disease    - கோமாரி நோய் / கால்நோய் வாய்நோய்</item>
<item>Mammary gland                 - மடி</item>
<item>Incubation  period              -  நோயரும்பு காலம்</item>
<item>Lymph  node                      -  நிணநீர்கலம்</item>
<item>Teat    - மடிக்காம்பு</item>
<item>Virus     - நச்சுயிரி</item></list>
</text></body></html>