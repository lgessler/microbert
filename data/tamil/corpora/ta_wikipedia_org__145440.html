<html><body><text id="wikipedia_ta_wikipedia_org__145440.html" ns="0" revid="3252847" sourceurl="https://ta.wikipedia.org/wiki/%E0%AE%AE%E0%AE%95%E0%AE%BE%E0%AE%A4%E0%AF%8D%E0%AE%AE%E0%AE%BE_%E0%AE%95%E0%AE%BE%E0%AE%A8%E0%AF%8D%E0%AE%A4%E0%AE%BF_(1940_%E0%AE%86%E0%AE%B5%E0%AE%A3%E0%AE%AA%E0%AF%8D%E0%AE%AA%E0%AE%9F%E0%AE%AE%E0%AF%8D)" title="மகாத்மா காந்தி (1940 ஆவணப்படம்)" type="wikipedia">மகாத்மா காந்தி (1940 ஆவணப்படம்)<p><hi rend="bold">மாகாத்மா காந்தி</hi> என்ற ஆவணப்படம் 1940 ம் ஆண்டு தமிழ் மொழியில் <ref target="https://ta.wikipedia.org/wiki/ஏ._கே._செட்டியார்">ஏ. கே. செட்டியார்</ref> என்பவரால் வெளியிடப்பட்டது. இதுவே தமிழில் வெளிவந்த முதல் ஆவணப்படம் எனக் கருதப்படுகிறது. <ref target="https://ta.wikipedia.org/wiki/மகாத்மா_காந்தி">மகாத்மா காந்தி</ref> பற்றி வெளிவந்த முதல் ஆவணப் படங்களிலும் இதுவும் ஒன்றாகும்.</p>
<p>ஏ. கே. செட்டியாரே  இந்தப் படம் தொடர்பாக செய்திகளைத் திரட்ட இவர் உலகின் பல்வேறு நாடுகளுக்கும் சென்றார். முதலில் <ref target="https://ta.wikipedia.org/wiki/1937">1937</ref> ஆம் ஆண்டில் எஸ். எஸ். சமரியா என்ற கப்பலில் <ref target="https://ta.wikipedia.org/wiki/தென்னாபிரிக்கா">தென்னாபிரிக்கா</ref> சென்றார். அதனைத் தொடர்ந்து பல்வேறு நாடுகளுக்கும் பயணம் செய்து பல நாட்டு அரசாங்கங்களிடமிருந்தும் தனியார்களிடம் இருந்தும் காந்தி தொடர்பான படச்சுருள்களைச் சேகரித்தார். சுமார் மூன்று ஆண்டு காலமாக சேகரிக்கப்பட்ட ஆவணங்களை அடிப்படையாக வைத்து 12,000 அடி நீளமான <hi rend="italic">மகாத்மா காந்தி</hi> படத்தை தமிழில் தயாரித்து வெளியிட்டார். சில நாட்களில் இது <ref target="https://ta.wikipedia.org/wiki/தெலுங்கு">தெலுங்கிலும்</ref> மொழிமாற்றம் செய்யப்பட்டு வெளியிட்டார். ஆனால் இவ் ஆவணப் படத்தை அப்போதைய பிரித்தானிய அரசுக்கு அஞ்சி திரையரங்குகள் திரையிட முன்வரவில்லை<ref target="https://ta.wikipedia.org/wiki/முதற்_பக்கம்#cite_note-Hindu-1">[1]</ref>. இப்படம் பின்னர் <ref target="https://ta.wikipedia.org/wiki/1948">1948</ref> இல் சுதந்திர தினத்தன்று புது டில்லியில் <ref target="https://ta.wikipedia.org/wiki/இந்தி">இந்தி</ref> மொழியில் திரையிடப்பட்டது. பின்னர் <ref target="https://ta.wikipedia.org/wiki/ஆகஸ்டு_23">ஆகஸ்ட் 23</ref>, 1948 இல் <ref target="https://ta.wikipedia.org/wiki/தமிழ்">தமிழிலும்</ref> <ref target="https://ta.wikipedia.org/wiki/தெலுங்கு">தெலுங்கிலும்</ref> திரையிடப்பட்டன.<ref target="https://ta.wikipedia.org/wiki/முதற்_பக்கம்#cite_note-2">[2]</ref>. இத்திரைப்படத்தின் பிரதிகள் (படிகள்) எதுவுமே இப்போது இல்லை.</p>
<p>செட்டியார் பின்னர் இத்திரைப்படத்தை <ref target="https://ta.wikipedia.org/wiki/1953">1953</ref> ஆம் ஆண்டில் ஆங்கிலத்தில் <ref target="https://ta.wikipedia.org/wiki/ஹாலிவுட்">ஹாலிவுட்டில்</ref> தயாரித்து அங்கு வெளியிட்டார். காணாமல் போனதாகக் கருதப்பட்ட இத்திரைப்படத்தின் படியொன்று முனைவர் <ref target="https://ta.wikipedia.org/wiki/ஆ._இரா._வேங்கடாசலபதி">ஆ. இரா. வேங்கடாசலபதியால்</ref> <ref target="https://ta.wikipedia.org/wiki/சான்_பிரான்சிஸ்கோ">சான் பிரான்சிஸ்கோ</ref> மாநிலப் பல்கலைக்கழகத்தில் கண்டுபிடிக்கப்பட்டு <ref target="https://ta.wikipedia.org/wiki/ஜனவரி_19">ஜனவரி 19</ref>, <ref target="https://ta.wikipedia.org/wiki/2006">2006</ref> இல் <ref target="https://ta.wikipedia.org/wiki/சென்னை">சென்னையில்</ref> காண்பிக்கப்பட்டது<ref target="https://ta.wikipedia.org/wiki/முதற்_பக்கம்#cite_note-Hindu-1">[1]</ref>.</p>
<p>"Mahatma Gandhi: Twentieth Century Prophet" என்ற இந்த 55 நிமிட திரைப்படத்தில் 1912 ஆம் ஆண்டில் <ref target="https://ta.wikipedia.org/wiki/கோபாலகிருஷ்ண_கோகலே">கோபாலகிருஷ்ண கோகலேயின்</ref> தென்னாப்பிரிக்கப் பயணம், அங்கு காந்தியுடனான சந்திப்பு, ஜவகர்லால் நேரு சக்கரம் சுற்றும் காட்சி, உப்புச் சத்தியாக்கிரகத்தை முடித்துக் கொண்டு காந்தி தண்டி கடற்கரையில் நீராடும் காட்சி போன்ற அரிய காட்சிகள் இடம்பெற்றுள்ளன<ref target="https://ta.wikipedia.org/wiki/முதற்_பக்கம்#cite_note-Hindu-1">[1]</ref>.</p>
</text></body></html>