<html><body><text id="wikipedia_ta_wikipedia_org__357052.html" ns="0" revid="3244253" sourceurl="https://ta.wikipedia.org/wiki/%E0%AE%9A%E0%AE%BF%E0%AE%A9%E0%AF%8D%E0%AE%A9%E0%AE%AE%E0%AE%BF%E0%AE%95%E0%AF%8D_%E0%AE%85%E0%AE%AE%E0%AE%BF%E0%AE%B2%E0%AE%AE%E0%AF%8D" title="சின்னமிக் அமிலம்" type="wikipedia">சின்னமிக் அமிலம்
<p><hi rend="bold">சின்னமிக் அமிலம்</hi> <hi rend="italic">(Cinnamic acid)</hi> என்பது C6H5CHCHCO2H என்ற <ref target="https://ta.wikipedia.org/wiki/மூலக்கூற்று_வய்ப்பாடு">மூலக்கூற்று வய்ப்பாடு</ref> கொண்ட <ref target="https://ta.wikipedia.org/wiki/கரிமவேதியியல்">கரிமவேதியியல்</ref> <ref target="https://ta.wikipedia.org/wiki/சேர்மம்">சேர்மமாகும்</ref>. வெண்மை நிறங்கொண்ட படிகச் சேர்மமான இது நீரில் சிறிதளவு கரைகிறது. ஆனால் கரிமக் <ref target="https://ta.wikipedia.org/wiki/கரைப்பான்">கரைப்பான்களில்</ref> நன்கு கரைகிறது <ref target="https://ta.wikipedia.org/wiki/முதற்_பக்கம்#cite_note-ONSC-3">[3]</ref>. நிறைவுறாத <ref target="https://ta.wikipedia.org/wiki/கார்பாக்சிலிக்_அமிலம்">கார்பாக்சிலிக் அமிலமாக</ref> வகைப்படுத்தப்பட்டுள்ள இவ்வமிலம் இயற்கையாக பல தாவரங்களில் கிடைக்கிறது. ஒருபக்க மாற்றியன் மற்றும் மாறுபக்க மாற்றியன் என்ற இரு வடிவங்களிலும் காணப்பட்டாலும் மாறுபக்க மாற்றிய வடிவமே பொதுவாகக் காணப்படுகிறது <ref target="https://ta.wikipedia.org/wiki/முதற்_பக்கம்#cite_note-Ullmann-4">[4]</ref>. </p>
தோற்றமும் உற்பத்தியும்
இயற்கையில் சின்னமிக் அமிலம்
<p>சின்னமன் எண்னெயிலிருந்து அல்லது சிடோராக்சு எனப்படும் மரப்பாலில் இருந்து சின்னமிக் அமிலம் பெறப்படுகிறது <ref target="https://ta.wikipedia.org/wiki/முதற்_பக்கம்#cite_note-Merck-5">[5]</ref>. விட்டெலேரியா எனப்படும் ஆப்பிரிக்க வகை மரங்களிலிருந்து கிடைக்கும் சியா எண்ணெயில் சின்னமிக் அமிலம் காணப்படுகிறது. தேனின் நறுமணத்தைக் கொண்டுள்ள சின்னமிக் அமிலமும், எளிதில் ஆவியாகக்கூடிய இதன் சின்னமிக் எசுத்தரான எத்தில் சின்னமேட்டும் சின்னமன் எண்ணெயின் நறுமண உட்கூற்றுப் பொருள்களாகக் காணப்படுகின்றன ref&gt;<ref target="http://www.flavornet.org/info/140-10-3.html">Cinnamic acid</ref>, flavornet.org&lt;/ref&gt;. குறிப்பாக இதில் சின்னமால்டிகைடு பெரும்பான்மையாகக் காணப்படுகிறது. சிக்கிமேட்டு மற்றும் பீனைல்புரோப்பனாய்டு உயிர்த் தொகுப்பு வழிமுறைகளின் ஒரு பகுதியாகவும் சின்னமிக் அமிலம் காணப்படுகிறது. பீனைலலானின் மீது பீனைலலானின் அமோனியா-லையேசு நொதி செயற்படுவதனால் உயிர்த்தொகுப்பு வினை நிகழ்கிறது. </p>
தயாரிப்பு
<p><ref target="https://ta.wikipedia.org/wiki/பெர்க்கின்_விளைவு">பெர்க்கின் வினை</ref> எனப்படும் அசலான தொகுப்பு முறையில் சின்னமிக் அமிலம் தயாரிக்கப்படுகிறது. <ref target="https://ta.wikipedia.org/wiki/அசிட்டிக்_நீரிலி">அசிட்டிக் நீரிலியையும்</ref> <ref target="https://ta.wikipedia.org/wiki/பென்சால்டிகைடு">பென்சால்டிகைடையும்</ref> சேர்த்து காரவினையூக்கியின் முன்னிலையில் வினைபுரியச் செய்தால் சின்னமிக் அமிலம் உருவாகிறது. பென்சால்டிகைடும் <ref target="https://ta.wikipedia.org/wiki/எசுத்தர்">எசுத்தர்களும்</ref> வினைபுரிந்து சின்னமேட்டு எசுத்தர்கள் உருவாகும் தொகுப்பு முறையை இரெய்னர் லுத்விக் கிளெய்சன் (1851–1930) விவரித்தார்<ref target="https://ta.wikipedia.org/wiki/முதற்_பக்கம்#cite_note-6">[6]</ref>. இவ்வினையே ஆல்டால் குறுக்கம் எனப்படுகிறது. நீரிலியின் நீராற்பகுப்பும் இவ்வினையுடன் நிகழ்கிறது. </p>
<figure><caption>பெர்க்கின் வினை வழியாக சின்னமிக் அமிலம் தொகுக்கும் வினை</caption></figure>
<p>சின்னமால்டிகைடு மற்றும் பென்சால் குளோரைடு வினையிலும் சின்னமிக் அமிலத்தைப் பெற முடியும்<ref target="https://ta.wikipedia.org/wiki/முதற்_பக்கம்#cite_note-Ullmann-4">[4]</ref>. 
கினோவெனாகெல்-ஆன்சு குறுக்க வினை வழியாகவும் சின்னமிக் அமிலம் தயாரிக்க முடியும். வலிமை குறைந்த ஒரு காரத்தின் முன்னிலையில் தொடர்புடைய பென்சால்டிகைடும் மலோனிக் அமிலமும் இவ்வினையில் பயன்படுத்தப்படுகின்றன<ref target="https://ta.wikipedia.org/wiki/முதற்_பக்கம்#cite_note-7">[7]</ref>. வினையின் முடிவில் நீராற்பகுப்பு வினையும் நிகழ்கிறது. </p>
பயன்கள்
<p>செயற்கை இண்டிகோ மற்றும் சில மருந்துவகைப் பொருட்களில் சின்னமிக் அமிலம் நறுமணப் பொருளாகப் பயன்படுகிறது. நறுமணத் தொழிற்துறையில் <ref target="https://ta.wikipedia.org/wiki/முதற்_பக்கம்#cite_note-Merck-5">[5]</ref> பயன்படும் மெத்தில், எத்தில், பென்சைல் எசுத்தர்கள் தயாரிப்பில் பயன்படுவது சின்னமிக் அமிலத்தின் பெரும்பயனாகும். பீனைலலானினை <ref target="https://ta.wikipedia.org/wiki/முதற்_பக்கம்#cite_note-Ullmann-4">[4]</ref> நொதிவினையூக்க அமீனேற்றம் செய்யும் வழியில் <ref target="https://ta.wikipedia.org/wiki/அஸ்பார்ட்டம்">அசுபார்ட்டம்</ref> எனப்படும் இனிப்பூட்டி தயாரிப்பதற்கான முன்னோடிச் சேர்மமாக சின்னமிக் அமிலம் இருக்கிறது. முனைவற்ற கரைப்பான்களில் சின்னமிக் அமிலம் இருபடிச் சேர்மமாக மாற்றமடைகிறது. இதன் விளைவாக வினை நேரியல் கிப்சு ஆற்றல் தொடர்புச் சமநிலையை அடைகிறது <ref target="https://ta.wikipedia.org/wiki/முதற்_பக்கம்#cite_note-8">[8]</ref>.  </p>
</text></body></html>