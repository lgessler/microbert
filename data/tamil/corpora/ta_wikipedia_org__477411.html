<html><body><text id="wikipedia_ta_wikipedia_org__477411.html" ns="0" revid="3320584" sourceurl="https://ta.wikipedia.org/wiki/%E0%AE%B5%E0%AE%BF%E0%AE%A8%E0%AE%BE%E0%AE%AF%E0%AE%95%E0%AE%BF" title="விநாயகி" type="wikipedia">விநாயகி<p><hi rend="bold">விநாயகி</hi> (<hi rend="bold">Vināyakī),</hi> என்பவர், யானையின் தலையைக் கொண்ட <ref target="https://ta.wikipedia.org/wiki/இந்து_சமயம்">இந்து சமயத்தை</ref> சார்ந்த <ref target="https://ta.wikipedia.org/wiki/இறைவி">பெண் தெய்வம்</ref> ஆவார். <ref target="https://ta.wikipedia.org/wiki/முதற்_பக்கம்#cite_note-1">[1]</ref> இவரது புராணங்களும் சின்னங்களும் தெளிவாக வரையறுக்கப்படவில்லை. இந்து வேதங்களில் இவரைப் பற்றி அதிகம் கூறப்படவில்லை.  இந்த தெய்வத்தின் உருவங்கள் மிகக் குறைவாகவே காணப்படுகிறது. <ref target="https://ta.wikipedia.org/wiki/முதற்_பக்கம்#cite_note-Mundkur291-2">[2]</ref></p>
<p>இவரது யானை உருவ அம்சங்கள் காரணமாக, இத்தெய்வம் பொதுவாக யானைத்தலையை உடைய  ஞான கடவுளான <ref target="https://ta.wikipedia.org/wiki/பிள்ளையார்">விநாயகருடன்</ref> தொடர்புடையதாக கருதப்படுகிறது. <ref target="https://ta.wikipedia.org/wiki/முதற்_பக்கம்#cite_note-3">[3]</ref> இவருக்கு நிலையான பெயர் இல்லாததால்,  பல்வேறு பெயர்களால் அறியப்படுகிறார். உதாரணமாக, <hi rend="bold">ஸ்திரீ கணேசா</hi> ("பெண் விநாயகர்" <ref target="https://ta.wikipedia.org/wiki/முதற்_பக்கம்#cite_note-Cohen-4">[4]</ref> ), <hi rend="bold">விநாயகி</hi>, <hi rend="bold">கஜானனா</hi> ("யானை முகம்"), <hi rend="bold">விக்னேசுவரி</hi> ("தடைகளின் எஜமானி") மற்றும் <hi rend="bold">கணேசனி</hi> போன்றவை இவரது பெயர்களாக உள்ளது.  இந்தப் பெயர்கள் அனைத்தும் விநாயகர், கஜானனா, விக்னேசுவரா மற்றும் விநாயகர் ஆகியோரின் பெண்ணிய வடிவங்கள் ஆகும்.  இந்த அடையாளங்கள் விநாயகரின் பெண்பால் வடிவமாக கருதப்படுகின்றன. <ref target="https://ta.wikipedia.org/wiki/முதற்_பக்கம்#cite_note-Mundkur291-2">[2]</ref></p>
<p>விநாயகி சில சமயங்களில் அறுபத்து நான்கு யோகினிகள் அல்லது சப்தகன்னியர் தெய்வங்களின் ஒரு பகுதியாகவும் காணப்படுகிறார். இருப்பினும், அறிஞர் கிருஷன் ஆரம்பகால சப்தகன்னியரில், யானைத் தலையையுடைய  விநாயகி, விநாயகரின் பிராமண <hi rend="italic">சக்தி</hi>, மற்றும் தாந்த்ரீக யோகி ஆகியவை மூன்று தனித்துவமான தெய்வங்கள் என்று நம்புகிறார். <ref target="https://ta.wikipedia.org/wiki/முதற்_பக்கம்#cite_note-Krishna131ff-5">[5]</ref></p>
<p><ref target="https://ta.wikipedia.org/wiki/சைனம்">சமண</ref> மற்றும் <ref target="https://ta.wikipedia.org/wiki/பௌத்தம்">பௌத்த</ref>  மரபுகளில், விநாயகி ஒரு சுதந்திர தெய்வமாக போற்றப்படுகிறார். பௌத்த படைப்புகளில், இவர் <hi rend="bold">கணபதிஹிருதயா</hi> ("விநாயகரின் இதயம்") என்று அழைக்கப்படுகிறார். <ref target="https://ta.wikipedia.org/wiki/முதற்_பக்கம்#cite_note-Mundkur295-6">[6]</ref></p>
படங்கள்
<figure><caption> செரியநாத்  கோயிலில் விநாயகி திருவுருவம். </caption></figure>
<p>முதன்முதலில் அறியப்பட்ட யானைத் தலையுடன் கூடிய விநாயகியின்  தெய்வ உருவம் <ref target="https://ta.wikipedia.org/wiki/ராஜஸ்தான்">ராஜஸ்தானின்</ref> ரைரில் காணப்படுகிறது. இது கிமு முதல் நூற்றாண்டு முதல் பொ.ச. முதல் நூற்றாண்டு வரையிலான ஒரு சிதைந்த டெரகோட்டா தகடு ஆகும். <ref target="https://ta.wikipedia.org/wiki/முதற்_பக்கம்#cite_note-Cohen-4">[4]</ref> இத்தெய்வத்தின் யானை முகத்தில் இருக்கும் தும்பிக்கை வலதுபுறம் திரும்பியுள்ளது. மேலும்,  இரண்டு கைகளைக் கொண்டுள்ளது. இதன் கைகளில் உள்ள சின்னங்களும் பிற அம்சங்களும் அழிந்துள்ளதால், தெய்வத்தை தெளிவாக அடையாளம் காண முடியவில்லை. <ref target="https://ta.wikipedia.org/wiki/முதற்_பக்கம்#cite_note-Mundkur292-7">[7]</ref></p>
விநாயகி சிற்பங்கள்
<p>இந்த தெய்வத்தின் மற்ற  சிற்பங்கள் பத்தாம் நூற்றாண்டு முதல் காணப்படுகின்றன. <ref target="https://ta.wikipedia.org/wiki/முதற்_பக்கம்#cite_note-Cohen-4">[4]</ref> <ref target="https://ta.wikipedia.org/wiki/முதற்_பக்கம்#cite_note-Mundkur292-7">[7]</ref> விநாயகியின் மிகவும் பிரபலமான சிற்பங்களில் ஒன்று <ref target="https://ta.wikipedia.org/wiki/மத்தியப்_பிரதேசம்">மத்தியப் பிரதேசத்தின்</ref> பெடகாட் நகரத்திலுள்ள, சௌசத் யோகினி கோயிலில் நாற்பத்தியொன்றாவது  யோகினியாக காணப்படுகிறது.  இந்த தெய்வம் இங்கே <hi rend="italic">ஸ்ரீ-ஐங்கினி</hi> என்று அழைக்கப்படுகிறது. இங்கே, விநாயகியின் வளைந்த இடது காலை யானை தலை கொண்ட விநாயகர் ஆதரிப்பது போல காணப்படுகிறது.   </p>
<p>விநாயகியின் ஒரு அரிய உலோக சிற்பம் ஷிராலியின் சித்ராபூர் மடத்தில் காணப்படுகிறது. இங்கு, இவர், விநாயகரைப்  போலல்லாமல் மெல்லிய தோற்றத்தில் காணப்படுகிறார்.  இவரது  மார்பின் குறுக்கே <hi rend="italic"><ref target="https://ta.wikipedia.org/wiki/உபநயனம்">பூணூல்</ref></hi> எனப்படும் "புனித நூல்" காணப்படுகிறது. மேலும்,  இரண்டு கழுத்து ஆபரணங்களை அணிந்துள்ளார். இவருடைய இரண்டு முன் கைகள் <hi rend="italic">அபயம்</hi> ("பயம்-இல்லை") மற்றும் <hi rend="italic"><ref target="https://ta.wikipedia.org/wiki/வரத_முத்திரை">வரத</ref></hi> (வரம் கொடுக்கும்) <ref target="https://ta.wikipedia.org/wiki/முத்திரை_(பரதநாட்டியம்)">முத்திரைகளில்</ref> (சைகைகள்) உள்ளது. இவருடைய இரண்டு பின்புற கைகளில் ஒரு வாள் மற்றும் ஒரு கயிறு காணப்படுகிறது.  இவருடைய தும்பிக்கை  இடது பக்கம் திரும்பியுள்ளது. இந்த படம் வடமேற்கு இந்தியாவில் உள்ள  <ref target="https://ta.wikipedia.org/wiki/குசராத்து">குஜராத்</ref> / ராஜஸ்தான் மாநிலத்தைச் சேர்ந்ததாகவும், இதன் காலம் 10 ஆம் நூற்றாண்டு மற்றும் <ref target="https://ta.wikipedia.org/wiki/தாந்திரீகம்">தாந்த்ரீக</ref> <ref target="https://ta.wikipedia.org/wiki/கணாபத்தியம்">கணபத்யா</ref> (விநாயகரை <ref target="https://ta.wikipedia.org/wiki/கணாபத்தியம்">உச்சக் கடவுளாகக் கருதியவர்</ref> )பிரிவைச் சேர்ந்தது எனவும் கருதப்படுகிறது.  அல்லது வாமச்சார (இடது கை) தெய்வத்தை வணங்கும் <ref target="https://ta.wikipedia.org/wiki/சாக்தம்">சாக்தம்</ref> பிரிவைச் சேர்ந்தது என்றும் கருத்து நிலவுகிறது.  <ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
மேலும் காண்க
<list type="unordered"><item><ref target="https://ta.wikipedia.org/wiki/சப்தகன்னியர்">சப்தகன்னியர்</ref></item>
<item><ref target="https://ta.wikipedia.org/wiki/பிள்ளையார்">விநாயகா</ref></item></list>



வெளி இணைப்புகள்
<list type="unordered"><item><ref target="http://ganapati.perso.neuf.fr/anglais/afem.html#Vin%C3%A2yak%C3%AE">Ganesh and Vinâyakî</ref></item></list>
</text></body></html>