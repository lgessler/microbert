<html><body><text id="wikipedia_ta_wikipedia_org__147877.html" ns="0" revid="3354375" sourceurl="https://ta.wikipedia.org/wiki/%E0%AE%87%E0%AE%B0%E0%AF%81_%E0%AE%A4%E0%AE%B3%E0%AE%AA%E0%AF%8D_%E0%AE%AA%E0%AF%87%E0%AE%B0%E0%AF%81%E0%AE%A8%E0%AF%8D%E0%AE%A4%E0%AF%81" title="இரு தளப் பேருந்து" type="wikipedia">இரு தளப் பேருந்து<figure><caption>இரு தளப் பேருந்து</caption></figure>
<figure><caption>கேரள இரு தளப் பேருந்து</caption></figure>
<p><hi rend="bold">இரு தளப் பேருந்து</hi> அல்லது <hi rend="bold">இரட்டைத் தட்டுப் பேருந்து</hi> (<hi rend="italic">Double-decker Bus</hi>) என்பது இரு தளங்களை அல்லது இரு மாடிகளையுடைய <ref target="https://ta.wikipedia.org/wiki/பேருந்து">பேருந்து</ref> ஆகும்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> <ref target="https://ta.wikipedia.org/wiki/இலண்டன்">இலண்டனில்</ref> பாரிய அளவிலான போக்குவரத்துக்குச் சிவப்பு நிற இரு தளப் பேருந்துகள் பயன்படுத்தப்படுகின்றன. <ref target="https://ta.wikipedia.org/wiki/ஐரோப்பா">ஐரோப்பா</ref>, <ref target="https://ta.wikipedia.org/wiki/ஆசியா">ஆசியா</ref>, முந்திய <ref target="https://ta.wikipedia.org/wiki/பிரித்தானியப்_பேரரசு">பிரித்தானியக் குடியேற்றங்களிலும்</ref> <ref target="https://ta.wikipedia.org/wiki/ஆங்காங்">ஆங்காங்கு</ref>, <ref target="https://ta.wikipedia.org/wiki/சிங்கப்பூர்">சிங்கப்பூர்</ref>, கனடா போன்ற காப்பரசுகளிலும் உள்ள ஏனைய நகரங்களிலும் இரு தளப் பேருந்துகள் பயன்படுத்தப்படுகின்றன. </p>
<p>பெரும்பாலும் அனைத்து இரு தளப் பேருந்துகளும் ஒரு வளையாத தனி அடித்தட்டைக் கொண்டிருக்கும்.</p>
<p>இந்த வகைப் பேருந்தானது பாரிய அளவிலான போக்குவரத்தைக் காட்டிலுஞ் சுற்றுலாவிற்கே அடிக்கடி பயன்படுத்தப்படுகிறது.</p>
பயன்படுத்தப்படும் இடங்கள்
ஐரோப்பா
பிரித்தானியா
<figure><caption><ref target="https://ta.wikipedia.org/wiki/இலண்டன்">இலண்டன்</ref> தெருவிற்செல்லும் உரூட்மாசுட்டர்</caption></figure>
<p><ref target="https://ta.wikipedia.org/wiki/பிரித்தானியா">பிரித்தானியாவில்</ref> இரு தளப் பேருந்துகள் பொதுப் பயன்பாட்டில் உள்ளன. <ref target="https://ta.wikipedia.org/wiki/பிரித்தானியா">பிரித்தானியாவிலுள்ள</ref> பெரும்பாலான இரு தளப் பேருந்துகள் 9.5 மீற்றருக்கும் 11 மீற்றருக்கும் இடைப்பட்ட நீளத்தைக் கொண்டவை.</p>
<p><ref target="https://ta.wikipedia.org/wiki/1941">1941இல்</ref> <ref target="https://ta.wikipedia.org/wiki/பிரித்தானியா">பிரித்தானியாவில்</ref> இரு தள ஊர்தி ஒன்றைச் செலுத்துவதற்கான ஒப்புதற்பத்திரத்தைப் பிலிசு தாம்சன் பெற்றுக் கொண்டார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> இரு தள ஊர்தியொன்றைச் செலுத்துவதற்கான ஒப்புதற்பத்திரத்தைப் <ref target="https://ta.wikipedia.org/wiki/பிரித்தானியா">பிரித்தானியாவில்</ref> பெற்ற முதற்பெண் இவராவார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
<p><ref target="https://ta.wikipedia.org/wiki/இலண்டன்">இலண்டனில்</ref> உள்ள <ref target="https://ta.wikipedia.org/wiki/பேருந்து">பேருந்துகளில்</ref> அதிகமானவை இரு தளப் பேருந்துகளாகும். <ref target="https://ta.wikipedia.org/wiki/2007">2007இல்</ref> <ref target="https://ta.wikipedia.org/wiki/இலண்டன்">இலண்டன்</ref> பேருந்துத் தெரு 141இல் கலப்பு இரு தளப் பேருந்து அறிமுகப்படுத்தப்பட்டது.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
அயர்லாந்து
<figure><caption>இடப்லின் பேருந்துகள்</caption></figure>
<p><ref target="https://ta.wikipedia.org/wiki/அயர்லாந்து">அயர்லாந்தில்</ref> <ref target="https://ta.wikipedia.org/wiki/டப்லின்">இடப்லினைச்</ref> சூழவுள்ள இடங்களில் <ref target="https://ta.wikipedia.org/wiki/டப்லின்">இடப்லின்</ref> பேருந்தால் இயக்கப்படும் பேருந்துகளில் பெரும்பாலானவை இரு தளப் பேருந்துகளாகும்.</p>
செருமனி
<figure><caption>நாமன் பேருந்து</caption></figure>
<p><ref target="https://ta.wikipedia.org/wiki/செருமனி">செருமனியில்</ref> <ref target="https://ta.wikipedia.org/wiki/பெர்லின்">பெர்லினிலுள்ள</ref> இரு தளப் பேருந்துகள் பெர்லினெர் வெர்கெர்சுபெட்ரியெபெயால் இயக்கப்படுகின்றன.<ref target="https://ta.wikipedia.org/wiki/முதற்_பக்கம்#cite_note-5">[5]</ref> <ref target="https://ta.wikipedia.org/wiki/2002">2002இல்</ref> இயக்கப்பட்ட இரு தளப் பேருந்துகள் 13.5 மீற்றர் நீளமாகவும் 95 பயணிகளைக் கொண்டு செல்லக் கூடியதாகவும் இருந்தன. பின்னர், அவை நாமன் பேருந்தால் வழங்கப்பட்ட இரு தளப் பேருந்துகள் மூலம் மாற்றீடு செய்யப்பட்டன. இப்புதிய பேருந்துகள் 128 பயணிகளைக் கொண்டு செல்லக்கூடிய விதத்தில் அமைக்கப்பட்டுள்ளன.</p>
மாக்கடோனியக் குடியரசு
<p><ref target="https://ta.wikipedia.org/wiki/மாக்கடோனியக்_குடியரசு">மாக்கடோனியக் குடியரசின்</ref> தலைநகரான <ref target="https://ta.wikipedia.org/wiki/ஸ்கோப்ஜே">இசுப்கோப்சேயில்</ref> போக்குவரத்துச் செய்வதற்காக அரசாங்கம் 220 இரு தளப் பேருந்துகளை வாங்கியுள்ளது.<ref target="https://ta.wikipedia.org/wiki/முதற்_பக்கம்#cite_note-6">[6]</ref> இப்பேருந்துகள் 80 பயணிகளைக் கொண்டு செல்லக்கூடியவாறு வடிவமைக்கப்பட்டுள்ளன.</p>
துருக்கி
<p><ref target="https://ta.wikipedia.org/wiki/துருக்கி">துருக்கியில்</ref> <ref target="https://ta.wikipedia.org/wiki/இசுதான்புல்">இசுத்தான்புல்</ref> பொதுமக்கட்போக்குவரத்து அமைப்பு நீண்ட தொலைவுப் பயணங்களுக்காக 89 இரு தளப் பேருந்துகளைப் பயன்பாட்டில் ஈடுபடுத்தியுள்ளது.</p>
பிரான்சு
<figure><caption>விசைப் பொறி மூலம் இயங்கும் இரு தளப் பேருந்தும் குதிரைகள் மூலம் இழுக்கப்படும் இரு தளப் பேருந்தும்</caption></figure>
<p>முதலாவது இரு தளப் பேருந்து <ref target="https://ta.wikipedia.org/wiki/1853">1853இல்</ref> <ref target="https://ta.wikipedia.org/wiki/பாரிஸ்">பாரிசில்</ref> கண்டுபிடிக்கப்பட்டது. அவ்விரு தளப் பேருந்து குதிரைகளின் மூலம் இழுக்கப்பட்டது. அதனுடைய மேற்றளம் பெரும்பாலும் மூடப்படாமலேயே இருந்தது.</p>
<p>பின்னர், <ref target="https://ta.wikipedia.org/wiki/பாரிஸ்">பாரிசில்</ref> விசைப் பொறி மூலம் இயங்கும் முதலாவது இரு தளப் பேருந்து <ref target="https://ta.wikipedia.org/wiki/1906">1906இல்</ref> அறிமுகப்படுத்தப்பட்டது. </p>
ஆசியா
இலங்கை
<figure><caption><ref target="https://ta.wikipedia.org/wiki/இலங்கை">இலங்கையில்</ref> கொடகமவில் நிறுத்தப்பட்டிருக்கும் இரு தளப் பேருந்து</caption></figure>
<p>முதலாவது இரட்டைத்தட்டுப் பேருந்து 1946 பெப்ரவரி 20 இல் இலங்கைக்குக் கொண்டுவரப்பட்டது.<ref target="https://ta.wikipedia.org/wiki/முதற்_பக்கம்#cite_note-7">[7]</ref> <ref target="https://ta.wikipedia.org/wiki/1950கள்">1950களில்</ref> தென்மேற்குப் பேருந்து நிறுவனத்தின் இரு தளப் பேருந்துகள் <ref target="https://ta.wikipedia.org/wiki/இலங்கை">இலங்கையின்</ref> காலித் தெருவில் பயன்பாட்டுக்கு விடப்பட்டன. பின்னர், 1958-இல் அனைத்துப் பேருந்துச் சேவைகளும் தேசியமயமாக்கப்பட்டபோது இப்பேருந்துகளை இலங்கை போக்குவரத்து சபை பெற்றுக் கொண்டது.<ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
ஆங்கொங்
<figure><caption>ஆங்கொங்கில் இரு தளப் பேருந்து</caption></figure>
<p><ref target="https://ta.wikipedia.org/wiki/ஃகொங்கொங்">ஆங்கொங்கில்</ref> <ref target="https://ta.wikipedia.org/wiki/1949">1949இல்</ref> கௌலூன் விசைப் பொறிப் பேருந்து நிறுவனத்தால் இரு தளப் பேருந்துகள் அறிமுகப்படுத்தப்பட்டன.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
மக்காவு
<p><ref target="https://ta.wikipedia.org/wiki/மக்காவு">மக்காவில்</ref> <ref target="https://ta.wikipedia.org/wiki/1970">1970களின்</ref> தொடக்கத்திலிருந்து <ref target="https://ta.wikipedia.org/wiki/1980">1980களின்</ref> பிற்பகுதி வரை இரண்டாங்கையான இரு தளப் பேருந்துகள் பயன்படுத்தப்பட்டன.</p>
இந்தியா
<figure><caption>அசோக்கு இலேலண்டு இரு தளப் பேருந்து</caption></figure>
<p><ref target="https://ta.wikipedia.org/wiki/1937">1937இலிருந்து</ref> <ref target="https://ta.wikipedia.org/wiki/மும்பை">மும்பையில்</ref> இரு தளப் பேருந்துகள் இயக்கப்படுகின்றன. <ref target="https://ta.wikipedia.org/wiki/சென்னை">சென்னை</ref>, <ref target="https://ta.wikipedia.org/wiki/கொச்சி">கொச்சி</ref>, <ref target="https://ta.wikipedia.org/wiki/திருவனந்தபுரம்">திருவனந்தபுரம்</ref>, <ref target="https://ta.wikipedia.org/wiki/கொல்கத்தா">கொல்கத்தா</ref>, <ref target="https://ta.wikipedia.org/wiki/ஐதராபாத்_(இந்தியா)">ஐதராபாக்கம்</ref> ஆகிய இடங்களிலும் இரு தளப் பேருந்துகள் இயக்கப்படுகின்றன. இவை இலண்டன் இரு தளப் பேருந்துகளின் வடிவமைப்பில் உருவாக்கப்பட்டுள்ளன.</p>
<p><ref target="https://ta.wikipedia.org/wiki/இந்தியா">இந்தியாவில்</ref> பெரும்பாலும் <ref target="https://ta.wikipedia.org/wiki/அசோக்_லேலண்ட்">அசோக்கு இலேலண்டின்</ref> இரு தளப் பேருந்துகள் பயன்படுத்தப்படுகின்றன.</p>
வட அமெரிக்கா
கனடா
<figure><caption>விக்டோரியா, <ref target="https://ta.wikipedia.org/wiki/பிரித்தானியக்_கொலம்பியா">பிரித்தானியக் கொலம்பியா</ref> ஆகிய இடங்களில் இயக்கப்படும் இரு தளப் பேருந்து</caption></figure>
<p><ref target="https://ta.wikipedia.org/wiki/கனடா">கனடாவில்</ref> <ref target="https://ta.wikipedia.org/wiki/2000">2000இலிருந்து</ref> பொதுப் போக்குவரத்து அமைப்புகளில் நவீன இரு தளப் பேருந்துகள் பயன்படுத்தப்படுகின்றன. இவை <ref target="https://ta.wikipedia.org/wiki/பிரித்தானியா">பிரித்தானியாவிலிருந்து</ref> இறக்குமதி செய்யப்படுகின்றன.</p>
ஐக்கிய அமெரிக்கா
<figure><caption>நியூ ஓர்க்கில் செல்லும் இரு தளப் பேருந்து ஒன்று</caption></figure>
<p><ref target="https://ta.wikipedia.org/wiki/ஐக்கிய_அமெரிக்கா">ஐக்கிய அமெரிக்காவில்</ref> மாணவர்களால் நடாத்தப்படும் பேருந்து நிறுவனமொன்று <ref target="https://ta.wikipedia.org/wiki/இலண்டன்">இலண்டனிலிருந்து</ref> இறக்குமதி செய்யப்பட்ட ஆறு இரு தளப் பேருந்துகளைச் சேவையில் ஈடுபடுத்துகிறது.</p>
<p>மெகாவசு என்ற தனியார் நிறுவனமும் இரு தளப் பேருந்துகளை இயக்கி வருகிறது.<ref target="https://ta.wikipedia.org/wiki/முதற்_பக்கம்#cite_note-10">[10]</ref></p>
பாதுகாப்பு
<p>இரு தளப் பேருந்துகள் தாழ்வாக உள்ள அணைகளுடன் மோதி இடிபட்டும் உள்ளன. <ref target="https://ta.wikipedia.org/wiki/செப்டெம்பர்">செப்டெம்பர்</ref>, <ref target="https://ta.wikipedia.org/wiki/2010">2010இல்</ref> மெகாவசு இடிபாடு இவ்வாறே ஏற்பட்டது.<ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
</text></body></html>