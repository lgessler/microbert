<html><body><text id="wikipedia_ta_wikipedia_org__543569.html" ns="0" revid="3398879" sourceurl="https://ta.wikipedia.org/wiki/%E0%AE%AE%E0%AE%B2%E0%AF%87%E0%AE%9A%E0%AE%BF%E0%AE%AF_%E0%AE%85%E0%AE%B0%E0%AE%9A%E0%AE%BF%E0%AE%AF%E0%AE%B2%E0%AE%AE%E0%AF%88%E0%AE%AA%E0%AF%8D%E0%AE%AA%E0%AF%81_153-%E0%AE%86%E0%AE%B5%E0%AE%A4%E0%AF%81_%E0%AE%AA%E0%AE%BF%E0%AE%B0%E0%AE%BF%E0%AE%B5%E0%AF%81" title="மலேசிய அரசியலமைப்பு 153-ஆவது பிரிவு" type="wikipedia">மலேசிய அரசியலமைப்பு 153-ஆவது பிரிவு
<p><hi rend="bold">மலேசிய அரசியலமைப்பு 153-ஆவது பிரிவு</hi> (<ref target="https://ta.wikipedia.org/wiki/ஆங்கிலம்">ஆங்கிலம்</ref>: <hi rend="italic">Article 153 of the Constitution of Malaysia</hi>; <ref target="https://ta.wikipedia.org/wiki/மலாய்_மொழி">மலாய்</ref>: <hi rend="italic">Perkara 153 Perlembagaan Malaysia</hi>); என்பது மலேசிய அரசியலமைப்பில் ஒரு பிரிவாகும். </p>
<p>இந்தப் பிரிவு <ref target="https://ta.wikipedia.org/wiki/மலாய்_மக்கள்">மலாய்க்காரர்கள்</ref> <ref target="https://ta.wikipedia.org/wiki/முதற்_பக்கம்#endnote_reference_name_A">(see note)</ref> மற்றும் <ref target="https://ta.wikipedia.org/wiki/சபா">சபா</ref>; <ref target="https://ta.wikipedia.org/wiki/சரவாக்">சரவாக்</ref> மாநிலங்களின் பூர்வீகவாசிகளின் சிறப்பு நிலையைப் "பாதுகாக்கும்" பொறுப்பை மலேசியாவின் மாமன்னர் <ref target="https://ta.wikipedia.org/wiki/யாங்_டி_பெர்துவான்_அகோங்">யாங் டி பெர்துவான் அகோங்</ref> அவர்களுக்கு வழங்குகிறது.</p>
<p>மற்ற சமூகங்களின் நியாயமான நலன்கள் மற்றும் பொதுச் சேவை; பொது உதவித் தொகை; பொதுக் கல்வி ஆகியவற்றுக்கான வழி முறைகளையும் <hi rend="italic">மலேசிய அரசியலமைப்பு 153-ஆவது பிரிவு</hi> குறிப்பிடுகிறது.</p>
பொது
<p>153-ஆவது பிரிவு, மலேசிய அரசியலமைப்பில் மிகவும் சர்ச்சைக்குரிய பிரிவுகளில் ஒன்றாகும். பல்வேறு இனப் பின்னணிகளைக் கொண்ட மலேசியர்களிடையே தேவையற்ற, இனவாத வேறுபாட்டை, இந்தப் பிரிவு உருவாக்குவதாக விமர்சகர்கள் கருதுகின்றனர்.<ref target="https://ta.wikipedia.org/wiki/முதற்_பக்கம்#cite_note-1">[1]</ref><ref target="https://ta.wikipedia.org/wiki/முதற்_பக்கம்#cite_note-Means,_p._7-2">[2]</ref></p>
<p>ஏனெனில் இது பெரும்பான்மையான மக்கள்தொகை கொண்ட <ref target="https://ta.wikipedia.org/wiki/பூமிபுத்ரா">பூமிபுத்ரா</ref> மக்களுக்கு மட்டுமே பயனளிக்கும் கொள்கைகளைச் செயல்படுத்துவதற்கு வழிவகுக்கிறது. 153-ஆவது பிரிவை ரத்து செய்வது பற்றி விவாதிப்பது சட்டவிரோதமானது.<ref target="https://ta.wikipedia.org/wiki/முதற்_பக்கம்#cite_note-Means,_pp._14,_15-3">[3]</ref></p>
விவாதம் செய்வதற்கு தடை
<p>நாடாளுமன்றத்தில் கூட, <hi rend="italic">153-ஆவது பிரிவை ரத்து செய்வது பற்றி விவாதிப்பது சட்டவிரோதமானது</hi> என அரசியலமைப்பின் தற்காலிக விதியாக, <hi rend="italic">(அத்தியாயம்: 10 பிரிவு 4)</hi>; <hi rend="italic">(Article 10 section 4)</hi> வரையறுக்கப்பட்டு உள்ளது. <ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
<p>அதைப் பற்றி விவாதம் செய்வதற்குத் தடை இருந்த போதிலும், அந்தப் பிரிவு தொடர்பான விசயங்கள், மலேசியர்கள் இடையே தனிப்பட்ட முறையிலும் மற்றும் பகிரங்கமாகவும் விவாதிக்கப் படுகின்றன.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
<p>அந்த அரசியலமைப்பு பிரிவைச் செயல் படுத்துவதற்கு எதிரான கருத்துகளும் உள்ளன; வெளிப்படையான ஆதரவுகளும் உள்ளன. இருப்பினும்கூட, அந்த அரசியலமைப்பு பிரிவு, பலராலும் உணர்ச்சிகரமான விசயமாகப் பார்க்கப் படுகின்றது. </p>
<p>அந்தப் பிரிவிற்கு ஆதரவான அரசியல்வாதிகள் அல்லது அந்தப் பிரிவை எதிர்க்கும் அரசியல்வாதிகள் பெரும்பாலும் இனவெறியர்கள் என முத்திரை குத்தப் படுகிறார்கள்.</p>
ஆங்கிலேயர்களால் உருவாக்கப்பட்ட சட்டப் பிரிவு
<p><ref target="https://ta.wikipedia.org/wiki/மலேசிய_சீனர்">சீனத் தொழிலாளர்கள்</ref> மற்றும் <ref target="https://ta.wikipedia.org/wiki/மலேசிய_இந்தியர்">இந்தியத் தொழிலாளர்கள்</ref> <ref target="https://ta.wikipedia.org/wiki/மலாயா">மலாயாவிற்குள்</ref> குடியேறியதால், மலாயா பூர்வீக மக்களைப் பாதுகாப்பதற்காக ஆங்கிலேயர்களால் உருவாக்கப்பட்ட சட்டப் பிரிவு. முந்தைய சட்டங்களின் தொடர்ச்சியில், இந்த மலேசிய அரசியலமைப்பு 153-ஆவது பிரிவு முதன்மையாகக் கருதப் படுகிறது. </p>
<p>1957-ஆம் ஆண்டு சுதந்திரத்திற்குப் பிறகு, <ref target="https://ta.wikipedia.org/wiki/மலேசிய_சீனர்">சீனர்களும்</ref> <ref target="https://ta.wikipedia.org/wiki/மலேசிய_இந்தியர்">இந்தியர்களும்</ref> பொதுவாகவே, வசதி பெற்ற நகரவாசிகளாகக் கருதப் பட்டனர். </p>
ஏழ்மை இந்தியத் தொழிலாளர்கள்
<p>தோட்டப் புறங்களில் வாழ்ந்த ஏழ்மை நிலையிலான இந்தியத் தொழிலாளர்கள் கருத்தில் கொள்ளப் படவில்லை. நகர்ப் புறங்களில் வசதியாக வாழ்ந்த மலேசிய சீனர்களைக் கொண்டு அனுமானிக்கப் பட்டது. </p>
<p>அதே சமயத்தில் <ref target="https://ta.wikipedia.org/wiki/பூமிபுத்ரா">பூமிபுத்ரா</ref>  மக்கள் பெரும்பாலும் ஏழை விவசாயிகளாக அல்லது கைத்தொழிலாளர்களாக இருந்தனர் என்றும் குறிப்பிடப் பட்டது.</p>
தோற்றம்
<p>மலேசிய அரசியலமைப்பு 153-ஆவது பிரிவின் முதல் விதி: "இந்தப் பிரிவின் விதிகளின்படி அரசாங்கம் செயல்பட வேண்டும்" என்று குறிப்பிடுகிறது.</p>
<p>ரீட் ஆணையத்தின் அறிக்கையின் அடிப்படையில் அரசியலமைப்பு உருவாக்கப்பட்டது. மலேசியாவின் நிலுவையில் இருந்த சுதந்திரத்திற்கு முன்னதாக ஓர் அரசியலமைப்பிற்கான அடித்தளத்தை அமைப்பதற்காக உருவாக்கப்பட்டது தான் இந்த ரீட் ஆணையம்.</p>
ரீட் ஆணையம்
முதன்மைக் கட்டுரை: <ref target="https://ta.wikipedia.org/wiki/ரீட்_ஆணையம்">ரீட் ஆணையம்</ref>
<p>மலாயாவை சுயமாகச் சுதந்திரமாக ஆளும் ஒரு கூட்டமைப்புக்கு ஓர் அரசியலமைப்பை வகுக்க வேண்டும்; அதற்கு ஓர் ஆணையத்தை நியமிக்க வேண்டும்; என அந்த அரசியலமைப்பு மாநாடு முன்மொழிந்தது.<ref target="https://ta.wikipedia.org/wiki/முதற்_பக்கம்#cite_note-6">[6]</ref> அந்த முன்மொழிவை <ref target="https://ta.wikipedia.org/wiki/ஐக்கிய_இராச்சியத்தின்_இரண்டாம்_எலிசபெத்">இரண்டாம் எலிசபெத் ராணியாரும்</ref>; மலாயா மலாய் ஆட்சியாளர்களும் ஏற்றுக் கொண்டனர்.</p>
<p>அத்தகைய ஓர் உடன்படிக்கைக்கு இணங்க, <ref target="https://ta.wikipedia.org/wiki/காமன்வெல்த்_நாடுகள்">காமன்வெல்த் நாடுகளின்</ref> அரசியலமைப்பு வல்லுநர்களைக் கொண்டு ஓர் ஆணையம் அமைக்கப் பட்டது. அதற்குப் பெயர் <ref target="https://ta.wikipedia.org/wiki/ரீட்_ஆணையம்">ரீட் ஆணையம்</ref>. </p>
ரீட் ஆணையத்தின் அறிக்கை
<p>புதிய அரசியலமைப்பிற்குப் பொருத்தமான  பரிந்துரைகளை வழங்குவதற்காக வில்லியம் ரீட் (Lord William Reid) என்பவரின் தலைமையில் அந்த ஆணயம் அமைக்கப் பட்டது.</p>
<p>ரீட் ஆணையத்தின் அறிக்கை 11 பிப்ரவரி 1957-இல் தயாரித்து முடிக்கப்பட்டது. அதன் பின்னர் பிரித்தானிய அரசாங்கத்தால் நியமிக்கப்பட்ட ஒரு பணிக்குழு; மலாயா ஆட்சியாளர்களின் சம்மேளனம்; மலாயா கூட்டமைப்பு அரசாங்கம்; ஆகிய மூன்று தரப்பினரால் ரீட் ஆணையத்தின் அறிக்கை ஆய்வு செய்யப்பட்டது. </p>
<p>பின்னர் இவர்களின் பரிந்துரைகளின் அடிப்படையில் மலாயாவின் அரசியலமைப்பு இயற்றப்பட்டது.<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
மலாய்க்காரர்களின் சிறப்பு நிலை
<p>"சுதந்திரமான மலாயாவில் அனைத்துக் குடிமக்களுக்கும் சம உரிமைகள், சமச் சலுகைகள் மற்றும் சம வாய்ப்புகள் வழங்கப்பட வேண்டும்; இனம் மற்றும் மத அடிப்படையில் பாகுபாடு இருக்கக் கூடாது" என்பதை உறுதிப் படுத்துமாறு ரீட் ஆணையத்திடம் <ref target="https://ta.wikipedia.org/wiki/துங்கு_அப்துல்_ரகுமான்">துங்கு அப்துல் ரகுமான்</ref> மற்றும் மலாய் ஆட்சியாளர்கள்  கேட்டுக் கொண்டனர். </p>
<p>இருப்பினும், <hi rend="italic">மலாய்க்காரர்களின் சிறப்பு நிலை</hi> அவசியமானது என்பதை அப்போதைய ஆளும் <ref target="https://ta.wikipedia.org/wiki/அம்னோ">ஐக்கிய மலாய் தேசிய அமைப்பில்</ref> <hi rend="italic">(United Malays National Organisation)</hi> இருந்த பலர் வலியுறுத்தினர் என்பது குறிப்பிடப்பட்டது.</p>
<p>சர்ச்சைக்குரிய அந்தப் பகுதிகள் மலாயா அரசியலமைப்பு பிரிவின் 3, 152 மற்றும் 153 <hi rend="italic">(Articles 3, 152 and 153 of the Constitution)</hi> பிரிவுகளாகச் சேர்க்கப் பட்டன.<ref target="https://ta.wikipedia.org/wiki/முதற்_பக்கம்#cite_note-8">[8]</ref><ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
மலாய்க்காரர்கள் அல்லாதவர்களுக்கு குடியுரிமை
<p>அப்போது, <ref target="https://ta.wikipedia.org/wiki/துங்கு_அப்துல்_ரகுமான்">துங்கு அப்துல் ரகுமான்</ref>, கூட்டணிக் கட்சியின் தலைமைக் கட்சியான <ref target="https://ta.wikipedia.org/wiki/அம்னோ">அம்னோவின்</ref> <hi rend="italic">(UMNO)</hi> கட்சியின் தலைவராக  இருந்தார். இந்தக் கூட்டணி அமைப்பு பின்னர் <ref target="https://ta.wikipedia.org/wiki/பாரிசான்_நேசனல்">பாரிசான் நேசனல்</ref> ஆனது. <ref target="https://ta.wikipedia.org/wiki/துங்கு_அப்துல்_ரகுமான்">துங்கு அப்துல் ரகுமான்</ref> மலேசியாவின் முதல் பிரதமரானார். </p>
<p>(காண்க: <ref target="https://ta.wikipedia.org/wiki/மலேசிய_அமைச்சரவைகளின்_பட்டியல்">மலேசிய அமைச்சரவைகளின் பட்டியல்</ref>)</p>
<p><ref target="https://ta.wikipedia.org/wiki/துங்கு_அப்துல்_ரகுமான்">துங்கு</ref> அம்னோவின் தலைவர் பதவிக்கு வந்தபோது, மலாய்க்காரர்கள் அல்லாதவர்கள் மலாயாவுக்கு விசுவாசமாக இருப்பது குறித்து சந்தேகம் தெரிவித்தார். </p>
<p>அதன் விளைவாக, மலாய்க்காரர்கள் அல்லாதவர்களுக்கு குடியுரிமை வழங்கப் படுவதற்கு முன்பு அந்தச் சந்தேகம் தீர்க்கப்பட வேண்டும் என்றும் வலியுறுத்தினார்.<ref target="https://ta.wikipedia.org/wiki/முதற்_பக்கம்#cite_note-10">[10]</ref></p>
நாட்டிற்கு பிளவுபடாத விசுவாசம்
<p>இருப்பினும், "இந்த நாட்டிற்குத் தங்களின் பிளவுபடாத விசுவாசத்தைத் தெரிவிப்பவர்களை மலாயா நாட்டு மக்களாக நாம் வரவேற்போம். மலாய்க்காரர்களைப் போலவே அவர்களுக்கும் உரிமைகள் மற்றும் சலுகைகள் இருக்கும்" என்று துங்கு கூறினார்.<ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
<p><ref target="https://ta.wikipedia.org/wiki/ரீட்_ஆணையம்">ரீட் ஆணையம்</ref> தயாரிக்கப்படும் போது மலாய்க்காரர்களுக்கு தற்போது உள்ள சலுகைகளில் கூடுதலான நில ஒதுக்கீட்டுச் சலுகை வழங்கப்பட வேண்டும் எனும் பரிந்துரை குறித்தும் விவாதிக்கப்பட்டது.</p>
<p>"ஒரு குறிப்பிட்ட சேவையில, புதிதாகச் சேர்பவர்களில் கால் பங்கிற்கு மேல் மலாய்க்காரர்கள் அல்லாதவர்கள் இருக்கக் கூடாது" என்ற பொது விதியுடன் பொதுச் சேவைகளில் சேருவதற்கான ஒதுக்கீட்டை ஆணையம் கண்டறிந்தது.</p>
மலாய்க்காரர்களுக்கு முன்னுரிமை
<p>சில வணிகங்களுக்கான அனுமதிகள் அல்லது உரிமங்களை வழங்குவது தொடர்பாகச் செயல்பாட்டு ஒதுக்கீடுகள் இருந்தன. "முக்கியமாகச் சாலைப் போக்குவரத்து அனுமதிகள் அல்லது உரிமங்கள்; மற்றும் வாடகைப் பயணி வாகனங்களுக்கான அனுமதிகள் அல்லது உரிமங்கள்."</p>
<p>மேலும், "உதவித் தொகைகள், உதவிச் சம்பளம், கல்வி நோக்கத்திற்கான பிற வகையான உதவிகள்" போன்றவற்றில் மலாய்க்காரர்களுக்கு முன்னுரிமை வழங்குவது."</p>
ரீட் ஆணையத்தின் பரிந்துரை
<p>மற்ற சமூகங்களுடன் ஒப்பிடுகையில், மலாய்க்காரர்களுக்கான சிறப்புச் சலுகைகள் திடீரென மீட்கப்பட்டால், அவர்கள் கடுமையான நியாயமற்ற பாதகங்களுக்கு உள்ளாவார்கள் என்று ரீட் ஆணையம் பரிந்துரை செய்தது. </p>
<p>அதனால், தற்போதுள்ள மலாய்க்காரர்களுக்கான சிறப்புச் சலுகைகள் தொடர வேண்டும் என்று ஆணையம் பரிந்துரைத்தது. இருப்பினும், "சரியான நேரத்தில் தற்போதைய சலுகை விருப்புத் தேர்வுகள் குறைக்கப்பட வேண்டும். இறுதியில் நிறுத்தப்பட வேண்டும்" என்றும் ஆணையம் பரிந்துரைத்தது.</p>
15 ஆண்டுகளில் மறுபரிசீலனை
<p>இந்தச் சிறப்புச் சலுகை விதிகள், அடுத்து வரும் 15 ஆண்டுகளில் மறுபரிசீலனை செய்யப்பட வேண்டும்; அது குறித்து நாடாளுமன்றத்தில் அறிக்கை சமர்ப்பிக்கப்பட வேண்டும். </p>
<p>மேலும் "இந்தச் சிறப்புச் சலுகை விதிகளைத் தக்க வைப்பது அல்லது குறைப்பது அல்லது முழுவதுமாக நிறுத்துவதைப் பற்றி நாடாளுமன்றம் தீர்மானிக்க வேண்டும்" என்றும் ரீட் ஆணையம் பரிந்துரைத்தது.</p>
மலாயா அரசியலமைப்பு திருத்தம்
<p>தொடக்கத்தில் தயாரிக்கப்பட்ட <hi rend="italic">மலேசிய அரசியலமைப்பு 153-ஆவது பிரிவில்</hi> மலாயாவின் <ref target="https://ta.wikipedia.org/wiki/மலேசியப்_பழங்குடியினர்">ஓராங் அஸ்லி</ref> பழங்குடி மக்களுக்கான <hi rend="italic">சிறப்புச் சலுகை விதிகள்</hi> பற்றி எதுவும் குறிப்பிடப் படவில்லை. </p>
<p>1963-ஆம் ஆண்டில் <ref target="https://ta.wikipedia.org/wiki/சிங்கப்பூர்">சிங்கப்பூர்</ref>, <ref target="https://ta.wikipedia.org/wiki/சபா">சபா</ref> மற்றும் <ref target="https://ta.wikipedia.org/wiki/சரவாக்">சரவாக்</ref> ஆகிய நிலப்பகுதிகள் மலாயாவில் இணைந்தன. </p>
<p>அதன் மூலம், <ref target="https://ta.wikipedia.org/wiki/கிழக்கு_மலேசியா">கிழக்கு மலேசியா</ref>: (<ref target="https://ta.wikipedia.org/wiki/சபா">சபா</ref>; <ref target="https://ta.wikipedia.org/wiki/சரவாக்">சரவாக்</ref>) பழங்குடி மக்களுக்கும்; மலாய்க்காரர்களுக்கான சிறப்புச் சலுகைகள் போன்ற சிறப்புச் சலுகைகளை வழங்கும் வகையில் மலாயா அரசியலமைப்பு திருத்தம் செய்யப்பட்டது. பின்னர் <ref target="https://ta.wikipedia.org/wiki/சபா">சபா</ref>, <ref target="https://ta.wikipedia.org/wiki/சரவாக்">சரவாக்</ref> பழங்குடி மக்களுக்கும் மலாய்க்காரர்களின் பூமிபுத்ரா தகுதி வழங்கப்பட்டது.</p>
சர்ச்சைகள்
<p>மலேசியாவில் வாழும் <ref target="https://ta.wikipedia.org/wiki/மலேசிய_சீனர்">சீனர்கள்</ref>; <ref target="https://ta.wikipedia.org/wiki/மலேசிய_இந்தியர்">இந்தியர்கள்</ref> பலரும் தாங்கள் நியாயமற்ற முறையில் நடத்தப் படுவதாக உணர்கின்றனர். ஏனெனில் 19-ஆம் நூற்றாண்டில் இருந்து, அவர்கள் தலைமுறை தலைமுறைகளாக மலாயாவில் வாழ்ந்து வருகின்றனர். 1950-களின் பிற்பகுதி வரை, வாழ்ந்த சீனர்கள் இந்தியர்கள் சிலருக்கு மலேசியக் குடியுரிமை வழங்கப்படவில்லை. </p>
<p>இருப்பினும், <ref target="https://ta.wikipedia.org/wiki/மலேசிய_சீனர்">சீனர்கள்</ref>; <ref target="https://ta.wikipedia.org/wiki/மலேசிய_இந்தியர்">இந்தியர்கள்</ref> பொருளாதார நோக்கங்களுக்காக மட்டுமே மலாயாவிற்கு வந்தனர் என்றும்; தோட்டங்கள் மற்றும் சுரங்கங்களில் வேலை செய்தனர் என்றும்; பெரும்பாலான மலாய்க்காரர்கள் நினைக்கின்றனர்.</p>
மலேசியப் புதிய பொருளாதாரக் கொள்கை
<p>1970-களில், மலாய்க்காரர்களுக்கும் மலாய்க்காரர்கள் அல்லாதவருக்கும் இடையே நிலவும் பொருளாதார ஏற்றத் தாழ்வைத் தீர்க்க, "மலேசியப் புதிய பொருளாதாரக் கொள்கை" (<ref target="https://ta.wikipedia.org/wiki/ஆங்கிலம்">ஆங்கிலம்</ref>: "Malaysian New Economic Policy") உருவாக்கப்பட்டது. அதன் மூலமாகக் கணிசமான அளவில் பொருளாதாரச் சீர்திருத்தங்கள் செய்யப் பட்டன.</p>
<p>1980 - 1990ஆம் ஆண்டுகளில், மலாய்க்காரர் தொழில் முனைவோரை உருவாக்குவதற்கு மேலும் தீவிரமான நடவடிக்கைகள் மேற்கொள்ளப் பட்டன. அத்தகைய நடவடிக்கைகளுக்காக பொதுவான எதிர்ப்புகள் எழுந்தாலும், மே 1969 இனக் கலவரத்திற்குப் பிறகு அந்த எதிர்ப்புகள் தளர்ந்து போயின.</p>
சட்டப் பிரிவின் தெளிவற்ற நிலை
<p>மலேசியாவின் தொடக்கக் காலத்தில் இருந்தே இந்த <hi rend="italic">மலேசிய அரசியலமைப்பு 153-ஆவது பிரிவு</hi> சர்ச்சைக்கு உரியதாக இருந்து வருகிறது. குறிப்பாக, அன்றைய மலாய்க்காரர்களின் பொருளாதார நிலையை முன் வைத்து <hi rend="italic">சட்டப்பிரிவு 153</hi> இயற்றப் பட்டதா அல்லது பூமிபுத்ரா என்பதன் மூலம் அவர்களைச் சிறப்புக் குடிமக்களாக அங்கீகரிப்பதற்காக இயற்றப் பட்டதா என்பது தெளிவாகத் தெரியவில்லை.</p>
<p>சிங்கப்பூரின் முன்னாள் பிரதமர் <ref target="https://ta.wikipedia.org/wiki/லீ_குவான்_யூ">லீ குவான் யூ</ref>, நாடாளுமன்றத்தில் ஒரு முறை, 153-ஆவது சட்டப் பிரிவின் அவசியத்தைப் பற்றி பகிரங்கமாகக் கேள்வி எழுப்பி உள்ளார். </p>
<p>மலேசியச் சமூக ஒப்பந்தம் எனும் ஓர் உரையில், <ref target="https://ta.wikipedia.org/wiki/லீ_குவான்_யூ">லீ குவான் யூ</ref> சொன்னது:<ref target="https://ta.wikipedia.org/wiki/முதற்_பக்கம்#cite_note-12">[12]</ref></p>
லீ குவான் யூ உரை
<p><hi rend="italic">"வரலாற்றின் படி, மலாய்க்காரர்கள் சுமார் 700 ஆண்டுகளுக்கு முன்புதான் குறிப்பிடத்தக்க எண்ணிக்கையில் மலேசியாவிற்குள் குடியேறத் தொடங்கினார்கள். இன்று மலேசியாவில் உள்ள மலாய்க்காரர்களில், மூன்றில் ஒரு பகுதியினர் (39%), மலாயாவில் புதிதாகக் குடியேறியவர்கள்.</hi>"</p>
<p><hi rend="italic">"<ref target="https://ta.wikipedia.org/wiki/அம்னோ">அம்னோவின்</ref> பொதுச் செயலாளர் டத்தோ சையத் ஜாபர் அல்பார், அவரே <ref target="https://ta.wikipedia.org/wiki/இரண்டாம்_உலகப்_போர்">இரண்டாம் உலகப் போருக்கு</ref> சற்று முன்பு தான், தன்னுடைய முப்பதாவது வயதில் <ref target="https://ta.wikipedia.org/wiki/இந்தோனேசியா">இந்தோனேசியாவில்</ref> இருந்து மலாயாவுக்கு வந்தவர்.</hi>" </p>
<p><hi rend="italic">"எனவே, ஒரு குறிப்பிட்ட இனக் குழுவினர் தங்களை மட்டும் மலேசியர்கள் என்றும்; மற்ற இனத்தவர்கள் தங்கள் ஆதரவின் மூலமாக மட்டுமே மலேசியர்களாக மாற முடியும் என்று நினைப்பது தவறானது; நியாயமற்றது.</hi>"<ref target="https://ta.wikipedia.org/wiki/முதற்_பக்கம்#cite_note-13">[13]</ref></p>
மலேசியா யாருக்குச் சொந்தம்?
<p>அரசாங்கத்தின் கொள்கைகளை <ref target="https://ta.wikipedia.org/wiki/லீ_குவான்_யூ">லீ குவான் யூ</ref> மேலும் விமர்சித்தார்: </p>
<p><hi rend="italic">"அதிகப் போட்டித் தன்மையில் மலாய்க்காரர் அல்லாத சமூகங்கள், உருவாக்கிய உயர்க் கல்வியாளர்கள் போன்று மலாய்க்காரக் குடிமக்களும் அந்த நிலைக்குச் செல்ல வேண்டும். அதைத்தான் செய்ய வேண்டும். மூடத்தனமான கோட்பாட்டை ஊட்டக் கூடாது. </hi></p>
<p>"மலேசியா யாருக்குச் சொந்தம்? மலேசியர்களுக்குச் சொந்தமானது. ஆனால் மலேசியர்கள் யார்?<hi rend="italic">" அவ்வாறு லீ குவான் யூ மலேசிய நாடாளுமன்றத்தில் பேசியது பலரை வருத்தப் படுத்தியது. குறிப்பாகக் கூட்டணியைச் சேர்ந்த அரசியல்வாதிகளை வேதனைப் படுத்தியது. </hi></p>
அரசியல் உறவுகள் சீர்குலைவு
<p>அப்போது மலேசியாவின் நிதி அமைச்சராக இருந்த <ref target="https://ta.wikipedia.org/wiki/டான்_சியூ_சின்">டான் சியூ சின்</ref> "மலேசியாவின் வரலாற்றில் லீ குவான் யூ, ஒரு மிகப் பெரிய சீர்குலைக்கும் சக்தி"; "மலேசியச் சீனர்களை ஏமாற்றும் சூழ்நிலையை உருவாக்கி வருகிறார்" என்று லீ குவான் யூவை வர்ணித்தார். </p>
<p><ref target="https://ta.wikipedia.org/wiki/துங்கு_அப்துல்_ரகுமான்">துங்கு</ref> தன் பார்வையில் லீ குவான் யூ ஒரு தீவிரவாதி எனும் கருத்தை முன்வைத்தார். </p>
சிங்கப்பூர் வெளியேற்றம்
<p>சிங்கப்பூரின் 1963-ஆம் ஆண்டுப் பொதுத் தேர்தலில், எதிர்க்கட்சியான சிங்கப்பூர் கூட்டணிக் கட்சியை (Singapore Alliance Party), மலேசியாவின் <ref target="https://ta.wikipedia.org/wiki/அம்னோ">அம்னோ</ref> கட்சி பகிரங்கமாக ஆதரித்தது. இதற்குப் பதிலடியாக 1964-ஆம் ஆண்டு மலேசியத் தேர்தலில், சிங்கப்பூர் மக்கள் செயல் கட்சி பல வேட்பாளர்களை நிறுத்தியது.</p>
<p>அதனால் சிங்கப்பூரின் ஆளும் மக்கள் செயல் கட்சிக்கும் அம்னோவுக்கும் உறவுகள் மேலும் மோசம் அடைந்தன.<ref target="https://ta.wikipedia.org/wiki/முதற்_பக்கம்#cite_note-14">[14]</ref> அரசியல் பதற்றங்களின் தொடர்ச்சிப் பின்னணியில், 1964-ஆம் ஆண்டு சிங்கப்பூரில் ஓர் <ref target="https://ta.wikipedia.org/wiki/சிங்கப்பூரில்_1964_இனக்_கலவரம்">இனக் கலவரம்</ref>. 36 பேர் பலியானார்கள்.</p>
<p>அதன் பின்னர் 1965-ஆம் ஆண்டில், மலேசியக் கூட்டணியில் இருந்து சிங்கப்பூர் வெளியேறியது. லீ குவான் யூ சிங்கப்பூரின் முதல் பிரதமரானார்.</p>
வரைபடங்களில் 153-ஆவது பிரிவு
<p>கீழே உள்ள இரண்டு விளக்கப் படங்கள் மலேசிய அரசியலமைப்பு 153-ஆவது பிரிவின் விதிகளைச் சுருக்கமாகக் கூறுகின்றன. மலாய்க்காரர்கள் மற்றும் சபா மற்றும் சரவாக் (ஒட்டுமொத்தமாக, "பூமிபுத்ராக்கள்") பூர்வீகவாசிகளின் சிறப்பு நிலைப்பாட்டை 153-ஆவது பிரிவு எவ்வாறு கையாள்கிறது என்பதை முதல் படம் காட்டுகிறது. </p>
<p>மற்ற சமூகங்களின் நியாயமான நலன்களை அது எவ்வாறு கையாள்கிறது என்பதை இரண்டாவது படம் காட்டுகிறது.</p>
<p><hi rend="bold">படம் 1: பூமிபுத்திரர்களின் சிறப்பு நிலை</hi></p>
<p><hi rend="bold">படம் 2: மற்ற சமூகங்களின் சட்டபூர்வமான நலன்கள்</hi></p>

மேலும் காண்க
<list type="unordered"><item><ref target="https://ta.wikipedia.org/wiki/மலேசிய_அரசியலமைப்பு">மலேசிய அரசியலமைப்பு</ref></item>
<item><ref target="https://ta.wikipedia.org/wiki/ரீட்_ஆணையம்">ரீட் ஆணையம்</ref></item>
<item><ref target="https://ta.wikipedia.org/wiki/பாகுபாடு">பாகுபாடு</ref></item></list>
குறிப்புகள்
<p><hi rend="bold"><ref target="https://ta.wikipedia.org/wiki/முதற்_பக்கம்#ref_reference_name_A">^</ref></hi>Terms used in Article 153 to categorise people ('Malays', 'natives') are defined in Article 160 of the Constitution of Malaysia. (<ref target="https://ta.wikisource.org/wiki/Constitution%20of%20Malaysia#Article_160">English</ref> · <ref target="http://wikisource.org/wiki/Perlembagaan_Persekutuan_Malaysia/Am_dan_Pelbagai">Malay</ref>) and 161a (<ref target="https://ta.wikisource.org/wiki/Constitution%20of%20Malaysia#Article_161a">English</ref> · <ref target="http://wikisource.org/wiki/Perlembagaan_Persekutuan_Malaysia/Perlindungan_Tambahan_bagi_Negeri_Sabah_dan_Sarawak">Malay</ref>). Perhaps unintuitively, only "a person who professes the religion of Islam" may be a 'Malay' (<hi rend="italic">orang Melayu</hi>) in the sense of the constitution (for other contexts, see the article at Malays (ethnic group). This restriction, if not those about "conform[ing] to Malay custom" and "habitually speak[ing] the Malay language", would seem to affect many Orang Asli, a group defined in Article 160 but not mentioned in Article 153. The term <hi rend="italic">bumiputera</hi> is neither used nor defined in the constitution.</p>


வெளி இணைப்புகள்


<list type="unordered"><item><ref target="http://www.legislation.gov.uk/ukpga/1957/60/pdfs/ukpga_19570060_en.pdf">Text of the Federation of Malaya Independence Act 1957, passed by the British Parliament</ref></item></list>
</text></body></html>