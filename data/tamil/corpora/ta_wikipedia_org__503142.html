<html><body><text id="wikipedia_ta_wikipedia_org__503142.html" ns="0" revid="3067585" sourceurl="https://ta.wikipedia.org/wiki/%E0%AE%85%E0%AE%AE%E0%AF%8D%E0%AE%AA%E0%AF%8D_%E0%AE%95%E0%AF%8B%E0%AE%AF%E0%AE%BF%E0%AE%B2%E0%AF%8D%E0%AE%95%E0%AE%B3%E0%AF%8D" title="அம்ப் கோயில்கள்" type="wikipedia">அம்ப் கோயில்கள்
<p><hi rend="bold">அம்ப் கோயில்கள்</hi> (Amb Temples) <ref target="https://ta.wikipedia.org/wiki/பாக்கித்தான்">பாக்கித்தானின்</ref> <ref target="https://ta.wikipedia.org/wiki/பஞ்சாப்_(பாக்கிஸ்தான்)">பஞ்சாப்</ref> மாகாணத்தில் உப்புத் தொடரின் மேற்கு விளிம்பில் அமைந்துள்ள சாகேசர் மலையில் கைவிடப்பட்ட <ref target="https://ta.wikipedia.org/wiki/இந்து">இந்துக்</ref> கோயில் வளாகத்தின் ஒரு பகுதியாகும். <ref target="https://ta.wikipedia.org/wiki/இந்து_ஷாகி">இந்து ஷாகி</ref> பேரரசின் ஆட்சிக் காலத்தில் கி.பி 7 முதல் 9 ஆம் நூற்றாண்டுகளில் இந்த கோயில் வளாகம் கட்டப்பட்டது. </p>
அமைவிடம்
<p><ref target="https://ta.wikipedia.org/wiki/பாக்கித்தான்">பாக்கித்தானின்</ref> <ref target="https://ta.wikipedia.org/wiki/சூன்_பள்ளத்தாக்கு">சூன் பள்ளத்தாக்கில்</ref> உள்ள சாகேசர் மலையில், அம்ப் ஷரேப் கிராமத்திற்கு அருகில் இதன் இடிபாடுகள் அமைந்துள்ளன. <ref target="https://ta.wikipedia.org/wiki/கட்டாஸ்_ராஜ்_கோயில்">கட்டாஸ் ராஜ் கோயில்</ref> மற்றும் <ref target="https://ta.wikipedia.org/wiki/தில்லா_ஜோகியன்">தில்லா ஜோகியன்</ref> துறவிகள் மடாலய வளாகத்தை உள்ளடக்கிய உப்பு மலைத் தொடரில் உள்ள இந்து கோவில்களின் மேற்கு திசையில் இடிபாடுகள் இருக்கின்றன.</p>
கட்டிடக்கலை
<p>பிரதான கோயில் சுமார் 15 முதல் 20 மீட்டர் உயரம் கொண்டது. மேலும் சதுர அஸ்திவாரத்தில் செங்கல் மற்றும் மோட்டார் கொண்டு கட்டப்பட்டுள்ளது. இது இந்து ஷாஹி சாம்ராஜ்யத்தால் கட்டப்பட்ட கோயில்களின் "மிக உயர்ந்தது" என்று கருதப்படுகிறது. <ref target="https://ta.wikipedia.org/wiki/முதற்_பக்கம்#cite_note-1">[1]</ref> கோவிலின் இடிபாடுகள் மூன்று நிலைகளைக் கொண்டுள்ளன. படிக்கட்டுகள் உள் பகுதிகளுக்கு இட்டுச் செல்கின்றன. <ref target="https://ta.wikipedia.org/wiki/முதற்_பக்கம்#cite_note-fig-2">[2]</ref></p>
<p>இந்த கோயில் அதன் வெளிப்புறத்தில் காஷ்மீரி பாணியிலான அலங்காரங்களால் அலங்கரிக்கப்பட்டுள்ளது. <ref target="https://ta.wikipedia.org/wiki/முதற்_பக்கம்#cite_note-fig-2">[2]</ref> பிரதான கோயிலின் அமைப்பு, காஷ்மீர் கோயில்களிலிருந்து வேறுபடுகிறது. அவை பொதுவாக உச்சிகளைக் கொண்டுள்ளன.  பிரதான கோயில் அருகிலுள்ள கலார் கோயிலுக்கும், <ref target="https://ta.wikipedia.org/wiki/கைபர்_பக்துன்வா_மாகாணம்">கைபர் பக்துன்க்வா</ref> மாகாணத்தில் உள்ள காஃபிர் கோட் கோயிலுக்கும் ஒத்ததாக இருக்கிறது. </p>
<p>மேற்கில் 75 மீட்டர் தொலைவில் மற்றொரு சிறிய கோயில் உள்ளது. இது 2 நிலை அல்லது 7 முதல் 8 மீட்டர் உயரத்தில் <ref target="https://ta.wikipedia.org/wiki/முதற்_பக்கம்#cite_note-Sak1-3">[3]</ref> ஒரு குன்றின் அருகே அமைந்துள்ளது. இந்த கோவிலில் பிரதான கோயிலை நோக்கி ஒரு சிறிய  அறை உள்ளது. இதேபோன்ற இரண்டாவது அளவிலான கோயிலிலிருந்து சில மீட்டர் தொலைவில் இருந்தது, அது இப்போது இல்லை. <ref target="https://ta.wikipedia.org/wiki/முதற்_பக்கம்#cite_note-fig-2">[2]</ref> முழு கோயில் வளாகமும் ஒரு கோட்டையால் சூழப்பட்டிருந்தது. <ref target="https://ta.wikipedia.org/wiki/குசானப்_பேரரசு">குசானப் பேரரசின்</ref> காலத்தின் பிற்பகுதியில் இந்த இடத்தில் ஆரம்ப கட்டுமானம் இருந்தது. </p>
பாதுகாப்பு
<p>இந்த இடத்தை 19 ஆம் நூற்றாண்டின் பிற்பகுதியில் <ref target="https://ta.wikipedia.org/wiki/பிரித்தானியா">பிரித்தானியத்</ref> <ref target="https://ta.wikipedia.org/wiki/தொல்லியல்">தொல்லியலாளரான</ref> <ref target="https://ta.wikipedia.org/wiki/அலெக்சாண்டர்_கன்னிங்காம்">அலெக்சாண்டர் கன்னிங்காம்</ref> என்பவர் பார்வையிட்டார். மேலும் 1922-24ல் தயா ராம் சாஹ்னி என்பவரால் ஓரளவு பாதுகாக்கப்பட்டது. <ref target="https://ta.wikipedia.org/wiki/முதற்_பக்கம்#cite_note-fig-2">[2]</ref> இந்த கோயில் பல நூற்றாண்டுகளாக சூறையாடப்பட்டு வந்துள்ளது. கடைசியாக மீதமுள்ள சிலை 19 ஆம் நூற்றாண்டின் பிற்பகுதியில் அந்த இடத்திலிருந்து அகற்றப்பட்டு <ref target="https://ta.wikipedia.org/wiki/இலாகூர்_அருங்காட்சியகம்">இலாகூர் அருங்காட்சியகத்தில்</ref> வைக்கப்பட்டது.  இந்த தளம் தற்போது பாக்கித்தானின் தொல்பொருள் சட்டம் <hi rend="italic">(1975)</hi> மூலம் பாதுகாக்கப்படுகிறது.</p>
புகைப்படங்கள்
<list type="unordered">
<item>பிரதான கோயில்</item>
<item>பிரதான கோயிலில் காஷ்மீரி பாணியிலான வளைந்த வளைவு உள்ளது</item>
<item>சிறிய கோயிலின் காட்சியும் அதன் அறையும்</item>
<item>பிரதான கோயிலின் அடிப்பகுதி</item>
<item>பிரதான கோவிலின் அஸ்திவாரத்தின் காட்சி</item>
</list>
மேலும் காண்க
<list type="unordered"><item><ref target="https://ta.wikipedia.org/wiki/கட்டாஸ்_ராஜ்_கோயில்">கட்டாஸ் ராஜ் கோயில்</ref></item>
<item><ref target="https://ta.wikipedia.org/wiki/ஹிங்குலாஜ்_மாதா_சக்தி_பீடக்_கோவில்">ஹிங்குலாஜ் மாதா சக்தி பீடக் கோவில்</ref></item></list>
</text></body></html>