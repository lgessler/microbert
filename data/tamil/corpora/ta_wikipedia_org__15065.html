<html><body><text id="wikipedia_ta_wikipedia_org__15065.html" ns="0" revid="2486935" sourceurl="https://ta.wikipedia.org/wiki/%E0%AE%A4%E0%AF%8B%E0%AE%9F%E0%AE%BF" title="தோடி" type="wikipedia">தோடி<p><hi rend="bold">தோடி</hi> அல்லது <hi rend="bold">ஹனுமத்தோடி</hi> என்பது <ref target="https://ta.wikipedia.org/wiki/கருநாடக_இசை">கருநாடக இசையின்</ref>, எந்நேரமும் பாடக்கூடிய 8 வது <ref target="https://ta.wikipedia.org/wiki/மேளகர்த்தா_இராகங்கள்">மேளகர்த்தா</ref> <ref target="https://ta.wikipedia.org/wiki/இராகம்">இராகம்</ref>. அசம்பூர்ண பத்ததியில் 8 வது இராகத்திற்கு <hi rend="bold">ஜனதோடி</hi> என்ற பெயர் கொடுக்கப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-dikshitar-1">[1]</ref> <ref target="https://ta.wikipedia.org/wiki/இந்துஸ்தானி_இசை">இந்துஸ்தானி இசையில்</ref> <hi rend="italic">பைரவி தாட்</hi> என்றழைக்கப்படுகிறது.<ref target="https://ta.wikipedia.org/wiki/முதற்_பக்கம்#cite_note-ragas-2">[2]</ref></p>
இலக்கணம்
<figure><caption>தோடி சுரங்கள் C யிலிருந்து தொடக்கம்</caption></figure>
<list type="unordered"><item><hi rend="italic"><ref target="https://ta.wikipedia.org/wiki/மேளகர்த்தா_இராகங்களின்_அமைப்பு#விவரம்">நேத்ர</ref></hi> என்று அழைக்கப்படும் 2 ஆவது வட்டத்தில் (சக்கரத்தில்) 2 வது மேளம்.</item>
<item><ref target="https://ta.wikipedia.org/wiki/கடபயாதி">கடபயாதி</ref> திட்டத்தின் படி <hi rend="italic">ஹனுமத்தோடி</hi> என்று அழைக்கப்படுகிறது.</item>
<item>இந்த இராகத்தில் வரும் <ref target="https://ta.wikipedia.org/wiki/சுரம்">சுரங்கள்</ref>: ஸட்ஜம், சுத்த ரிஷபம்(ரி1), சாதாரண காந்தாரம்(க1), சுத்த மத்திமம்(ம1), பஞ்சமம், சுத்த தைவதம்(த1), கைசிகி நிஷாதம்(நி1) ஆகியவை.</item></list>
சிறப்பு அம்சங்கள்
<list type="unordered"><item>விரிவான ஆலாபனைக்கு இடம் தரும் இராகம். பக்திச்சுவையுள்ளது.</item>
<item>ஆரோகணத்திலும் அவரோகணத்திலும் பஞ்சமம் இல்லாமல் இசைத்தால் அதற்குச் <hi rend="italic">சுத்த தோடி</hi> என்று பெயர்.</item>
<item>பஞ்சம நீக்கத்துடன் (வர்ஜதுடன்) கூடிய ஜண்டை (இரட்டைச்) சுரக்கோர்வைகளும், தாட்டுச் சுரக்கோர்வைகளும் இந்த இராகத்தின் வடிவத்தைக் காட்டுகின்றன.</item>
<item>இதன் மத்திமத்தை பிரதி மத்திமமாக மாற்றினால் இராகம் <ref target="https://ta.wikipedia.org/wiki/பவப்பிரியா">பவப்பிரியா</ref> (44) ஆகும்.</item>
<item>கிரக பேதத்தின் வழியாக இந்த மேளத்தின் ரி, க, ம, த, நி ஆகிய சுரங்கள் முறையே <ref target="https://ta.wikipedia.org/wiki/மேசகல்யாணி">மேசகல்யாணி</ref> (65), <ref target="https://ta.wikipedia.org/wiki/ஹரிகாம்போஜி">ஹரிகாம்போஜி</ref> (28), <ref target="https://ta.wikipedia.org/wiki/நடபைரவி">நடபைரவி</ref> (20), <ref target="https://ta.wikipedia.org/wiki/தீரசங்கராபரணம்">சங்கராபரணம்</ref> (29), <ref target="https://ta.wikipedia.org/wiki/கரகரப்பிரியா">கரகரப்பிரியா</ref> (22) ஆகிய மேளங்களைத் தோற்றுவிக்கின்றன (<ref target="https://ta.wikipedia.org/wiki/மூர்ச்சனாகாரக_மேளம்">மூர்ச்சனாகாரக மேளம்</ref>).</item>
<item>19ஆம் நூற்றாண்டில் வாழ்ந்த <ref target="https://ta.wikipedia.org/wiki/தோடி_சீதாராமய்யர்">தோடி சீதாராமய்யர்</ref> இந்த இராகத்தை 8 நாட்களாக பாடினார் என சொல்லப்படுகிறது.</item></list>
ஜன்ய இராகங்கள்
<p>ஹனுமத்தோடியின்  <ref target="https://ta.wikipedia.org/wiki/ஜன்னிய_இராகம்">ஜன்ய இராகங்கள்</ref> இவை.</p>
<list type="unordered"><item><ref target="https://ta.wikipedia.org/wiki/புன்னாகவராளி">புன்னாகவராளி</ref></item>
<item><ref target="https://ta.wikipedia.org/wiki/சுத்தசீமந்தினி">சுத்தசீமந்தினி</ref></item>
<item><ref target="https://ta.wikipedia.org/wiki/அசாவேரி">அசாவேரி</ref></item>
<item><ref target="https://ta.wikipedia.org/wiki/தன்யாசி">தன்யாசி</ref></item>
<item><ref target="https://ta.wikipedia.org/wiki/பேனத்துதி">பேனத்துதி</ref></item>
<item><ref target="https://ta.wikipedia.org/wiki/ஜன்யதோடி">ஜன்யதோடி</ref></item>
<item><ref target="https://ta.wikipedia.org/wiki/மாலினி_(இராகம்)">மாலினி</ref></item>
<item><ref target="https://ta.wikipedia.org/wiki/சிறீமணி">சிறீமணி</ref></item>
<item><ref target="https://ta.wikipedia.org/wiki/கண்டா">கண்டா</ref></item>
<item><ref target="https://ta.wikipedia.org/wiki/முக்தாம்பரி">முக்தாம்பரி</ref></item>
<item><ref target="https://ta.wikipedia.org/wiki/சந்திரிகாகௌளை">சந்திரிகாகௌளை</ref></item>
<item><ref target="https://ta.wikipedia.org/wiki/கலஹம்சகாமினி">கலஹம்சகாமினி</ref></item>
<item><ref target="https://ta.wikipedia.org/wiki/காசியபி">காசியபி</ref></item>
<item><ref target="https://ta.wikipedia.org/wiki/ருக்மாங்கி">ருக்மாங்கி</ref></item>
<item><ref target="https://ta.wikipedia.org/wiki/கட்கதாரிணி">கட்கதாரிணி</ref></item>
<item><ref target="https://ta.wikipedia.org/wiki/தரங்கம்">தரங்கம்</ref></item>
<item><ref target="https://ta.wikipedia.org/wiki/ரேவதி_(இராகம்)">ரேவதி (இராகம்)</ref></item></list>
தமிழ்ப்பாட்டு
<p>இந்த இராகத்தில் அமைந்த தமிழ்பாட்டு ஒன்று கீழேத் தரப்படுகிறது. இதனை இயற்றியவர் நாமக்கல் கவிஞர் <ref target="https://ta.wikipedia.org/wiki/வெ._இராமலிங்கம்_பிள்ளை">வெ. இராமலிங்கம் பிள்ளை</ref>.</p>
<p>இராகம்:தோடி                                             தாளம்:ரூபகம்</p>
<p><hi rend="bold">பல்லவி</hi></p>
<p>திருமுடி சூட்டிடுவோம்</p>
<p>தெய்வத் தமிழ்மொழிக்கு              (திரு)</p>
<p><hi rend="bold">அநுபல்லவி</hi></p>
<p>வருமொழிஎவர்க்கும் வாரிக்கொடுத்துதவி</p>
<p>வண்மைமிகுந்த்தமிழ் உண்மைஉலகறிய    (திரு)</p>
<p><hi rend="bold">சரணங்கள்</hi></p>
<p>பெற்றவளை இழந்து மற்றவரைத் தொழுத</p>
<p>பேதைமை செய்துவிட்டோம் ஆதலினால் நம்அன்னை</p>
<p>உற்றஅரசிழந்துஉரிமை பெருமை குன்றி</p>
<p>உள்ளம்வருந்தின தால்பிள்ளைகள் சீர்குலைந்தோம்            (திரு)</p>
<p>

அன்னையை மீட்டும்அவள் அரியனை மீதிருத்தி</p>
<p>அகலம் முழுவதும்அவள் மகிமை விளங்கச்செய்வோம்</p>
<p>முன்னைப் பெருமை வந்து இன்னும் புதுமைபெற்று</p>
<p>முத்தமிழ்ச் செலவியவள சித்தம் குளிர்ந்திடவே               (திரு)</p>
<p>

தாயின் மனம்குளிர்ந்தால் தவம் அதுவே நமக்கு</p>
<p>தாரணி தன்னில்நம்மை யாரினிமேல் இகழ்வார்</p>
<p>நோயும் நொடியும்விட்டு நுண்ணறி வோடுநல்ல</p>
<p>நூலும்கலைக ளெல்லாம் மேலும்மேலும் வளர்ப்போம்         (திரு)</p>




வெளியிணைப்புகள்
<list type="unordered"><item><ref target="https://www.youtube.com/watch?v=x1pbtvX89Bk">Raga Thodi</ref> - டி. எம். கிருஷ்ணாவின் வாய்ப்பாட்டுக் காணொலி</item></list>
</text></body></html>