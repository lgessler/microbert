<html><body><text id="wikipedia_ta_wikipedia_org__20099.html" ns="0" revid="3243862" sourceurl="https://ta.wikipedia.org/wiki/%E0%AE%9A%E0%AE%BF._%E0%AE%9A%E0%AE%BF%E0%AE%B5%E0%AE%9E%E0%AE%BE%E0%AE%A9%E0%AE%9A%E0%AF%81%E0%AE%A8%E0%AF%8D%E0%AE%A4%E0%AE%B0%E0%AE%AE%E0%AF%8D" title="சி. சிவஞானசுந்தரம்" type="wikipedia">சி. சிவஞானசுந்தரம்
<p><hi rend="bold">சி. சிவஞானசுந்தரம்</hi> (<hi rend="italic">சுந்தர்</hi>, மார்ச் 3, 1924 - மார்ச் 3, 1996) சுமார் 45 ஆண்டுகளாக இலங்கையில் <ref target="https://ta.wikipedia.org/wiki/கேலிச்_சித்திரம்">கேலிச்சித்திரத்துறையில்</ref> தனது ஆளுமையைச் செலுத்தியவர். பல்லாயிரக்கணக்கான சித்திரங்களைத் தீட்டியுள்ளார். அவர் <ref target="https://ta.wikipedia.org/wiki/1964">1964</ref> ஆம் ஆண்டில் தொடங்கிய <ref target="https://ta.wikipedia.org/wiki/சிரித்திரன்">சிரித்திரன்</ref> என்ற மாத இதழ் அவரது மறைவு வரை ஏறத்தாழ 32 ஆண்டு காலம் தொடர்ந்து வெளிவந்து சாதனை படைத்தது.</p>
வாழ்க்கைக் குறிப்பு
<p><ref target="https://ta.wikipedia.org/wiki/யாழ்ப்பாணம்">யாழ்ப்பாணம்</ref>, <ref target="https://ta.wikipedia.org/wiki/கரவெட்டி">கரவெட்டியில்</ref> பிறந்த சிவஞானசுந்தரத்தின் தந்தை இலங்கையின் முதலாவது <ref target="https://ta.wikipedia.org/wiki/அஞ்சல்">அஞ்சல்</ref> மாஅதிபர் வி. கே. சிற்றம்பலம். சுந்தரைக் <ref target="https://ta.wikipedia.org/wiki/கட்டிடக்கலை">கட்டிடக்கலை</ref> கற்பதற்கு <ref target="https://ta.wikipedia.org/wiki/இந்தியா">இந்தியாவுக்கு</ref> அனுப்பினார் தந்தை. தந்தையின் விருப்புக்கு மாறாக அங்கு <ref target="https://ta.wikipedia.org/wiki/கார்ட்டூன்">கார்ட்டூன்</ref> கலையைக் கற்றுக் கொண்டு ஒரு கேலிச்சித்திர விற்பன்னராக நாடு திரும்பினார். ஆரம்பத்தில் <ref target="https://ta.wikipedia.org/wiki/தினகரன்">தினகரன்</ref>, <ref target="https://ta.wikipedia.org/wiki/வீரகேசரி">வீரகேசரி</ref>, <ref target="https://ta.wikipedia.org/wiki/மித்திரன்">மித்திரன்</ref> நாளிதழ்களில் கேலிச் சித்திரங்கள் வரைய ஆரம்பித்தார். அன்றைய தினகரனில் வெளிவந்த சவாரித்தம்பர் கார்ட்டூன் மிகப் புகழ் பெற்றது.</p>
சிரித்திரன் சஞ்சிகை
முதன்மைக் கட்டுரை: <ref target="https://ta.wikipedia.org/wiki/சிரித்திரன்">சிரித்திரன்</ref>
<p>முதன்முதலில் <ref target="https://ta.wikipedia.org/wiki/கொழும்பு">கொழும்பு</ref> <ref target="https://ta.wikipedia.org/wiki/கொட்டாஞ்சேனை">கொட்டாஞ்சேனையில்</ref> உள்ள சென் பெனடிக்ற் மாவத்தையில் பல சிரமங்களுக்கு இடையில் 1964 இல் சிரித்திரனை வெளியிடத் தொடங்கினார். ஏழு ஆண்டுகள் கொழும்பில் இயங்கிய பின்பு <ref target="https://ta.wikipedia.org/wiki/யாழ்ப்பாணம்">யாழ்ப்பாணம்</ref> பிறவுண் வீதியில் இருந்து வெளியிட்டார். வெறும் சிரிப்புச் சஞ்சிகையாக மட்டுமல்லாமல் சிரிப்புடன் சிந்தனையையும் தூண்டும் பல சிறந்த ஆக்கங்களைச் சிரித்திரனில் பதிப்பித்தார்.</p>
சுந்தரின் நூல்கள்
<p>சிரித்திரன் சுந்தரின் கருத்தோவியங்கள் நூலாக <hi rend="italic">சிரித்திரன் சித்திரக் கொத்து</hi> என்னும் நூலாக வெளிவந்திருக்கின்றன. <hi rend="italic">கார்ட்டூன் உலகில் நான்</hi> என்று சுந்தரின் தன்வரலாற்று நூலாக வெளிவந்திருக்கிறது. மகுடி பதில்கள் நூலாக வெளிவந்தது.</p>
<p><ref target="https://ta.wikipedia.org/wiki/காலம்_(சஞ்சிகை)">காலம்</ref>, <ref target="https://ta.wikipedia.org/wiki/சுவைத்திரள்_(சஞ்சிகை)">சுவைத்திரள்</ref> போன்ற சஞ்சிகைகள் <hi rend="italic">சிரித்திரன் சுந்தர் சிறப்பிதழ்</hi>களை வெளியிட்டன.</p>
இறுதிக் காலம்
<p>1987 ஆம் ஆண்டில் இந்திய அமைதிப் படையினருடன் நிகழ்ந்த போரின் போது இடம்பெற்ற சம்பவங்களில் சிரித்திரன் அச்சகத்தின் சொத்துகள், அச்சகப் பொருட்கள் அனைத்தும் சூறையாடப்பட்டன. அத்துடன் அவரைப் பாரிசவாத நோய் பற்றிக் கொண்டது. வலது கரம் இயங்க மறுத்த நிலையில் இடது கரத்தால் எழுதி மீண்டும் சிரித்திரன் இதழை வெளியிட்டு வந்தார். 1995 மூன்றாம் ஈழப்போரின் போது இடம்பெற்ற வலிகாம இடப்பெயர்வின் போது மீண்டும் கடுமையான நோய்க்கு ஆளானார். வடமராட்சியிலேயே 1996 மார்ச் 3 ஆம் நாள் காலமானார். மிகக் குறுகிய காலத்தில் அவரது மனைவியும் காலமானார்<ref target="https://ta.wikipedia.org/wiki/முதற்_பக்கம்#cite_note-vir-1">[1]</ref>.</p>
மாமனிதர் விருது
<p><ref target="https://ta.wikipedia.org/wiki/தமிழீழ_விடுதலைப்_புலிகள்">தமிழீழ விடுதலைப் புலிகளின்</ref> தலைவர் <ref target="https://ta.wikipedia.org/wiki/வேலுப்பிள்ளை_பிரபாகரன்">வேலுப்பிள்ளை பிரபாகரனால்</ref> <ref target="https://ta.wikipedia.org/wiki/மாமனிதர்_விருது">மாமனிதர் விருது</ref> வழங்கிப் பெருமைப்படுத்தப்பட்டார்.</p>


வெளி இணைப்புகள்
<list type="unordered"><item><ref target="http://www.kalaikesari.com/article.php?nid=53">கோட்டு வரைபுகளினால் ஓவியக்கலையில் அதிர்வுகளை ஏற்படுத்திய சிரித்திரன் சி.சிவஞானசுந்தரம்</ref> <ref target="https://web.archive.org/web/20130807084800/http://www.kalaikesari.com/article.php?nid=53">பரணிடப்பட்டது</ref> 2013-08-07 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref>, கலாநிதி <ref target="https://ta.wikipedia.org/wiki/சபா._ஜெயராசா">சபா. ஜெயராசா</ref></item>
<item><ref target="http://www.alaikal.com/index.php?option=com_content&amp;task=view&amp;id=128&amp;Itemid=50">மகுடி பதில்கள்</ref></item></list>
</text></body></html>