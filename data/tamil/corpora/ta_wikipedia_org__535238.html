<html><body><text id="wikipedia_ta_wikipedia_org__535238.html" ns="0" revid="3323698" sourceurl="https://ta.wikipedia.org/wiki/%E0%AE%AE%E0%AF%81%E0%AE%95%E0%AE%AE%E0%AF%8D_(%E0%AE%B5%E0%AE%9F%E0%AE%BF%E0%AE%B5%E0%AE%B5%E0%AE%BF%E0%AE%AF%E0%AE%B2%E0%AF%8D)" title="முகம் (வடிவவியல்)" type="wikipedia">முகம் (வடிவவியல்)<p><ref target="https://ta.wikipedia.org/wiki/திண்மம்_(வடிவவியல்)">திண்ம வடிவவியலில்</ref> <hi rend="bold">முகம்</hi> (<hi rend="italic">face</hi>) என்பது ஒரு திண்மப்பொருளின் வரம்பின் ஒரு பகுதியாக அமைந்திருக்கும் தட்டையான மேற்பரப்பு ஆகும்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> இத்தகைய முகங்களால் மட்டுமே அடைபெறும் முப்பரிமாணத் திண்மம்,   <ref target="https://ta.wikipedia.org/wiki/பன்முகத்திண்மம்">பன்முகியாகும்</ref>.</p>
<p>உயர்பரிமாண பல்பரப்புகளில் "முகம்" என்ற சொல்லானது அந்தப் பல்பரப்பின் வெவ்வேறு பரிமாணக் கூறுகளைக் (0-முகம், 1-முகம், 2-முகம், 3-முகம்.....) குறிக்கப் பயன்படுத்தப்படுகிறது.<ref target="https://ta.wikipedia.org/wiki/முதற்_பக்கம்#cite_note-m-2">[2]</ref></p>
பல்கோண முகம்

<figure><caption>நாற்பரிமாணக் கனசதுரம் அல்லது மீச்சதுரம்</caption></figure>
<p>அடிப்படை வடிவவியலில்  ஒரு பன்முகியின் வரம்பில் அமைந்துள்ள ஒரு <ref target="https://ta.wikipedia.org/wiki/பல்கோணம்">பல்கோணம்</ref> அப்பன்முகியின் "முகம்" என அழைக்கப்படுகிறது.<ref target="https://ta.wikipedia.org/wiki/முதற்_பக்கம்#cite_note-3">[note 1]</ref><ref target="https://ta.wikipedia.org/wiki/முதற்_பக்கம்#cite_note-m-2">[2]</ref><ref target="https://ta.wikipedia.org/wiki/முதற்_பக்கம்#cite_note-4">[3]</ref> பன்முகியின் பல்கோண முகமானது அந்தப் "பன்முகியின் பக்கம்" எனவும் அழைக்கப்படுகிறது.</p>
<p>படத்தில் ஒரு <ref target="https://ta.wikipedia.org/wiki/கனசதுரம்">கனசதுரத்தின்</ref> (பன்முகி) முகங்களாக ஆறு <ref target="https://ta.wikipedia.org/wiki/சதுரம்">சதுரங்கள்</ref> (பல்கோணம்) இருப்பதைக் காணலாம். </p>
<p>சிலசமயங்களில் ஒரு 4-பல்பரப்பின் இருபரிமான இயல்புகளைக் குறிக்கவும் இச்சொல் பயன்படுத்தப்படுகிறது. இதன்படி ஒரு நாற்பரிமாணக் கனசதுரம் 24 முகங்கள் கொண்டது; அவை ஒவ்வொன்றும் அந்த நாற்பரிமாணக் கனசதுரத்தின் 8 கனசதுரச் சிற்றறைகளில் இரண்டைப் பகிர்ந்து கொண்டிருக்கும் (படத்தில் காணவும்).</p>
பன்முகியின் பல்கோணப் பக்கங்களின் எண்ணிக்கை
<p>ஒரு குவிவுப் பன்முகியின் பக்கங்களின் எண்ணிக்கை கீழுள்ள "ஆய்லர் பண்பை" நிறைவு செய்யும்:</p>




V
−
E
+
F
=
2
,


{\displaystyle V-E+F=2,}


<p>இதில்,</p>
<list type="unordered"><item><hi rend="italic">V</hi> - பன்முகியின் <ref target="https://ta.wikipedia.org/wiki/உச்சி_(வடிவவியல்)">உச்சிகளின் எண்ணிக்கை</ref></item>
<item><hi rend="italic">E</hi> - பன்முகியின் விளிம்புகளின் எண்ணிக்கை</item>
<item><hi rend="italic">F</hi> - பன்முகியின் முகங்களின் எண்ணிக்கை</item></list>
<p>இச்சமன்பாடு "ஆய்லரின் பன்முகி வாய்பாடு" என அழைக்கப்படுகிறது<ref target="https://ta.wikipedia.org/wiki/முதற்_பக்கம்#cite_note-5">[4]</ref><ref target="https://ta.wikipedia.org/wiki/முதற்_பக்கம்#cite_note-6">[5]</ref>.</p>
<p>இச்சமன்பாட்டிலிருந்து ஒரு பன்முகியின் முகங்களின் எண்ணிக்கையானது, அதன் விளிம்புகளின் எண்ணிக்கையிலிருந்து உச்சிகளின் எண்ணிக்கையைக் கழித்துக் கிடைக்கும் எண்ணைவிட இரண்டு அதிகமாக இருக்கும் என அறியலாம்.</p>
<figure><caption>கனசதுரத்தின் உச்சி, விளிம்பு, முகம்</caption></figure>
<p>எடுத்துக்காட்டு:
ஒரு கனசதுரத்தில்</p>
<hi rend="italic">V</hi> - உச்சிகளின் எண்ணிக்கை = 8
<hi rend="italic">E</hi> - விளிம்புகளின் எண்ணிக்கை = 12.
<hi rend="italic">F</hi> - முகங்களின் எண்ணிக்கை = (12 - 8) + 2 = 6
<hi rend="italic">k</hi>-முகம்
<p>உயர்பரிமாண வடிவவியலில், ஒரு பல்பரப்பின் முகங்கள் என்பது அந்தப் பல்பரப்பின் எல்லாப் பரிமாணக் கூறுகளையும் குறிக்கும்.<ref target="https://ta.wikipedia.org/wiki/முதற்_பக்கம்#cite_note-m-2">[2]</ref><ref target="https://ta.wikipedia.org/wiki/முதற்_பக்கம்#cite_note-g-7">[6]</ref><ref target="https://ta.wikipedia.org/wiki/முதற்_பக்கம்#cite_note-z-8">[7]</ref> <hi rend="italic">k</hi> பரிமாணத்திலமைந்த முகமானது <hi rend="italic">k</hi>-முகம் எனப்படும். எடுத்துக்காட்டாக, முப்பரிமாணப் பன்முகிகளின் பல்கோண முகங்கள் இருபரிமாண வடிவங்கள். எனவே அவை பன்முகியின் 2-முகங்கள் எனப்படுகின்றன. </p>
<p><ref target="https://ta.wikipedia.org/wiki/கணக்_கோட்பாடு">கணக் கோட்பாட்டில்</ref> ஒரு பல்பரப்பின் முகங்கள் அடங்கிய <ref target="https://ta.wikipedia.org/wiki/கணம்_(கணிதம்)">கணத்தில்</ref> அப்பல்பரப்பு ஒரு முகமாகவும், <ref target="https://ta.wikipedia.org/wiki/வெற்றுக்_கணம்">வெற்றுக் கணம்</ref> -1 பரிமாண முகமாகவும் சேர்க்கப்படுகின்றன. எந்தவொரு <hi rend="italic">n</hi>-பல்பரப்புக்கும் (<hi rend="italic">n</hi>-பரிமாணப் பல்பரப்பு) <hi rend="italic">k</hi> இன் மதிப்பானது −1 ≤ <hi rend="italic">k</hi> ≤ <hi rend="italic">n</hi> என்றபடி இருக்கும்.</p>
<p>இவ்விளக்கத்தை <ref target="https://ta.wikipedia.org/wiki/கனசதுரம்">கனசதுரம்</ref> மற்றும் 4-பல்பரப்பு ஆகியவற்றின் மூலம் புரிந்து கொள்ளலாம். </p>
<list type="unordered"><item>கனசதுரத்தில் முகங்களின் கணத்திலுள்ள உறுப்புகள்:
<list type="unordered"><item>அக்கனசதுரம் (3-முகம்; கனசதுரத்தின் முப்பரிமாணக் கூறு)</item>
<item>கனசதுரத்தை அடைக்கும் 6 சதுரங்கள் (2-முகங்கள், கனசதுரத்தின் இருபரிமாணக் கூறுகள்)</item>
<item>கனசதுரத்தின் விளிம்புகள் (1-முகங்கள், கனசதுரத்தின் ஒருபரிமாணக் கூறுகள்),</item>
<item>கனசதுரத்தின் <ref target="https://ta.wikipedia.org/wiki/உச்சி_(வடிவவியல்)">உச்சிகள்</ref> (0-முகங்கள், கனசதுரத்தின் 0-பரிமாணக் கூறுகள்)</item>
<item>வெற்றுக் கணம். (இதன் பரிமாணம் −1 என எடுத்துக்கொள்ளப் படுகிறது)</item></list></item></list>
<list type="unordered"><item>4-பல்பரப்பின் (நான்கு பரிமாண பல்பரப்பு) முகங்களின் கணத்திலுள்ள உறுப்புகள்:
<list type="unordered"><item>அந்த 4-பல்பரப்பு (4-முகம்)</item>
<item>பல்பரப்பின் 3-பரிமாண <ref target="https://ta.wikipedia.org/wiki/பன்முகி">பன்முகிச்</ref> சிற்றறைகள் (cells)</item>
<item>பல்பரப்பின் 2-பரிமாண <ref target="https://ta.wikipedia.org/wiki/பல்கோணம்">பல்கோண</ref> வடிவ மேடுகள் (Ridges)</item>
<item>பல்பரப்பின் 1-பரிமாண <ref target="https://ta.wikipedia.org/wiki/விளிம்பு_(வடிவவியல்)">விளிம்புகள்</ref> (<ref target="https://ta.wikipedia.org/wiki/கோட்டுத்துண்டு">கோட்டுத்துண்டுகள்</ref>)</item>
<item>பல்பரப்பின் 0-பரிமாண <ref target="https://ta.wikipedia.org/wiki/உச்சி_(வடிவவியல்)">உச்சிகள்</ref> (<ref target="https://ta.wikipedia.org/wiki/புள்ளி">புள்ளிகள்</ref></item>
<item>வெற்றுக் கணம். (இதன் பரிமாணம் −1 என எடுத்துக்கொள்ளப் படுகிறது.)</item></list></item></list>
மீமுகம் அல்லது (<hi rend="italic">n</hi> − 1)-முகம்
<p>உயர்பரிமாண வடிவவியலில் ஒரு <hi rend="italic">n</hi>-பல்பரப்பின் (<hi rend="italic">n</hi>-1)-முகங்கள் (பல்பரப்பின் பரிமாணத்தைவிட ஒரு பரிமாணம் குறைவான முகங்கள் அப்பல்பரப்பின் "முகப்புகள்" (facets) அல்லது (மீமுகங்கள்" (hyperfaces) என அழைக்கப்படுகின்றன.<ref target="https://ta.wikipedia.org/wiki/முதற்_பக்கம்#cite_note-9">[8]</ref><ref target="https://ta.wikipedia.org/wiki/முதற்_பக்கம்#cite_note-10">[9]</ref> பல்பரப்பு அதன் மீமுகங்களால் அடைக்கப் படுகிறது.</p>
<p>எடுத்துக்காட்டு:</p>
<list type="unordered"><item>ஒரு <ref target="https://ta.wikipedia.org/wiki/கோட்டுத்துண்டு">கோட்டுத்துண்டின்</ref> மீமுகங்கள் அதன் தொடக்க மற்றும் முடிவுப் <ref target="https://ta.wikipedia.org/wiki/உச்சி_(வடிவவியல்)">புள்ளிகள்</ref> (0-முகங்கள்).</item>
<item>ஒரு <ref target="https://ta.wikipedia.org/wiki/பல்கோணம்">பல்கோணத்தின்</ref> மீமுகங்கள் அதன் <ref target="https://ta.wikipedia.org/wiki/விளிம்பு_(வடிவவியல்)">விளிம்புகள்</ref> (1-முகங்கள்).</item>
<item>ஒரு <ref target="https://ta.wikipedia.org/wiki/பன்முகத்திண்மம்">பன்முகியின்</ref> மீமுகங்கள் அதன் <ref target="https://ta.wikipedia.org/wiki/முகம்_(வடிவவியல்)">பல்கோண முகங்கள்</ref> (2-முகங்கள்).</item>
<item>ஒரு 4-பல்பரப்பின் மீமுகங்கள் அதன் முப்பரிமானக் கூறுகளான சிற்றறைகள் (3-முகங்கள்)</item>
<item>ஒரு 5-பல்பரப்பின் மீமுகங்கள் அதன் 4-முகங்கள்</item></list>
மேடு அல்லது (<hi rend="italic">n</hi> − 2)-முகம்
<p>ஒரு <hi rend="italic">n</hi>-பல்பரப்பின் (<hi rend="italic">n</hi>-2)-முகங்கள் (பல்பரப்பின் பரிமாணத்தைவிட இரண்டு பரிமாணம் குறைவான முகங்கள்) அப்பல்பரப்பின் "முகடுகள்" அல்லது மேடுகள்" (ridges) அல்லது உள்முகப்புகள் (subfacets) என அழைக்கப்படுகின்றன.<ref target="https://ta.wikipedia.org/wiki/முதற்_பக்கம்#cite_note-11">[10]</ref> ஒரு பல்பரப்பின் இரண்டே இரண்டு மீமுகங்களின் வரம்பாக மேடுகள் அமைகின்றன.</p>
<p>எடுத்துக்காட்டு:</p>
<list type="unordered"><item>இரு பரிமாணப் <ref target="https://ta.wikipedia.org/wiki/பல்கோணம்">பல்கோணத்தின்</ref> மேடுகள் அதன் <ref target="https://ta.wikipedia.org/wiki/உச்சி_(வடிவவியல்)">உச்சிகள்</ref> (0-முகங்கள்).</item>
<item>முப்பரிமாணப் <ref target="https://ta.wikipedia.org/wiki/பன்முகத்திண்மம்">பன்முகியின்</ref> மேடுகள் அதன் <ref target="https://ta.wikipedia.org/wiki/விளிம்பு_(வடிவவியல்)">விளிம்புகள்</ref> (1-முகங்கள்).</item>
<item>4-பல்பரப்பின் மேடுகள் அவற்றின் இருபரிமாண முகங்கள் (2-முகங்கள்)</item>
<item>5-பல்பரப்பின் மேடுகள் அதன் முப்பரிமாணச் சிற்றறைகள் (3-முகங்கள்).</item></list>
சிகரம் அல்லது (<hi rend="italic">n</hi> − 3)-முகங்கள்
<p>ஒரு <hi rend="italic">n</hi>-பல்பரப்பின் (<hi rend="italic">n</hi>−3)-முகங்கள் அதன் உச்சங்கள் அல்லது சிகரங்கள் (peaks) என அழைக்கப்படுகின்றன. ஒரு ஒழுங்கு பல்பரப்பின் சிகரமானது, அதன் முகப்புகளின் சுழற்சி அச்சுகளையும் மேடுகளையும் கொண்டிருக்கும்.</p>
<p>எடுத்துக்காட்டு:</p>
<list type="unordered"><item>முப்பரிமாணப் <ref target="https://ta.wikipedia.org/wiki/பன்முகத்திண்மம்">பன்முகிக்கு</ref> அதன் <ref target="https://ta.wikipedia.org/wiki/உச்சி_(வடிவவியல்)">உச்சிகள்</ref> (0-முகங்கள்) சிகரங்கள் ஆகும்.</item>
<item>4-பல்பரப்பின் சிகரங்கள் அதன் <ref target="https://ta.wikipedia.org/wiki/விளிம்பு_(வடிவவியல்)">விளிம்புகளாகும்</ref> (1-முகங்கள்).</item>
<item>5-பரிமாணப் பல்பரப்பின் சிகரங்கள் அதன் முகங்களாகும் (2-முகங்கள்).</item></list>




வெளியிணைப்புகள்
<list type="unordered"><item>Eric W. Weisstein, <hi rend="italic"><ref target="http://mathworld.wolfram.com/Face.html">Face</ref></hi> MathWorld இல்.</item>
<item>Eric W. Weisstein, <hi rend="italic"><ref target="http://mathworld.wolfram.com/Facet.html">Facet</ref></hi> MathWorld இல்.</item>
<item>Eric W. Weisstein, <hi rend="italic"><ref target="http://mathworld.wolfram.com/Side.html">Side</ref></hi> MathWorld இல்.</item></list>
</text></body></html>