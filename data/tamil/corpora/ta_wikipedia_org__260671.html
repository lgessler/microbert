<html><body><text id="wikipedia_ta_wikipedia_org__260671.html" ns="0" revid="2783287" sourceurl="https://ta.wikipedia.org/wiki/%E0%AE%85%E0%AE%B1%E0%AF%88" title="அறை" type="wikipedia">அறை<figure><caption>சப்பானில் உள்ள இளைஞர் விடுதியில் உள்ள ஒரு அறை.</caption></figure>
<figure><caption>ஒரு வாழ் அறை</caption></figure>
<p>ஒரு <hi rend="bold">அறை</hi> () என்பது, ஒரு <ref target="https://ta.wikipedia.org/wiki/கட்டிடம்">கட்டிடத்தினுள்</ref> தனியாகப் பிரித்தறியக்கூடிய ஒரு இடம் அல்லது வெளி ஆகும். வழமையாக ஒரு அறை பிற அறைகள், வெளிகள் அல்லது <ref target="https://ta.wikipedia.org/wiki/நடைவழி">நடைவழி</ref> போன்றவற்றில் இருந்து உள்ளகச் சுவர்களினாலும், வெளியிடங்களில் இருந்து வெளிப்புறச் <ref target="https://ta.wikipedia.org/wiki/சுவர்">சுவர்களினாலும்</ref> பிரிக்கப்பட்டிருக்கும். சில அறைகள், பயன்பாடுகளுக்கு உரியவையாகவும், வேறு சில சிறப்புப் பயன்பாடுகளுக்கு உரியனவாகவும் இருக்கக்கூடும். கிறித்துவுக்குப் பல ஆயிரம் ஆண்டுகளுக்கு முன்பே கட்டிடங்கள் அறைகளாகப் பிரிக்கப்பட்டிருந்ததற்கான சான்றுகள் உள்ளன.<ref target="https://ta.wikipedia.org/wiki/முதற்_பக்கம்#cite_note-Akrotiri-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
வரலாற்றில் அறை வகைகள்
<p>தொடக்ககாலக் கட்டிடங்களில், குறிப்பாக வாழிடக் கட்டிடங்களில் <ref target="https://ta.wikipedia.org/wiki/படுக்கையறை">படுக்கையறைகள்</ref>, <ref target="https://ta.wikipedia.org/wiki/சமையலறை">சமையலறைகள்</ref>, <ref target="https://ta.wikipedia.org/wiki/குளியலறை">குளியலறைகள்</ref>, <ref target="https://ta.wikipedia.org/wiki/வரவேற்பறை">வரவேற்பறைகள்</ref>, வேறும் பிற சிறப்புப் பயன்பாடுகளுக்கான அறைகளை அடையாளம் காணமுடியும். மினோவன் பண்பாட்டைச் சேர்ந்த அக்குரோத்திரியில் இடம்பெற்ற அகழ்வாய்வுகள், <ref target="https://ta.wikipedia.org/wiki/படிக்கட்டு">படிக்கட்டுகள்</ref> பொருத்தப்பட்டு ஒன்றன்மீது ஒன்றாக அமைந்த அறைகள் இருந்ததைக் காட்டுகின்றன. <ref target="https://ta.wikipedia.org/wiki/குளிர்நீர்">குளிர்நீர்</ref>, <ref target="https://ta.wikipedia.org/wiki/சுடுநீர்">சுடுநீர்</ref> ஆகியவற்றின் விநியோகத்துக்காக வெண்களிமத்தினால் செய்யப்பட்ட குளாய்கள் பொருத்தப்பட்ட <ref target="https://ta.wikipedia.org/wiki/கழுவு_கிண்ணம்">கழுவு கிண்ணங்கள்</ref>, <ref target="https://ta.wikipedia.org/wiki/குளியல்_தொட்டி">குளியல் தொட்டிகள்</ref> என்பவற்றோடு கூடிய <ref target="https://ta.wikipedia.org/wiki/குளியலறை">குளியலறைகளும்</ref> கண்டுபிடிக்கப்பட்டுள்ளன.<ref target="https://ta.wikipedia.org/wiki/முதற்_பக்கம்#cite_note-Akrotiri-1">[1]</ref></p>
<p>எனினும், சாதாரண மக்களின் பயன்பாட்டுக்கான பழையகாலக் கட்டிடங்களில் அறைகள் பெரும்பாலும் பல்பயன்பாட்டுக்கானவை. நாகரிக வளர்ச்சி காரணமாக கட்டிடங்களின் பயன்பாட்டுச் சிக்கல்தன்மை அதிகரித்தபோது, சிறப்புப் பயன்பாடுகளுக்கான அறைகளின் தேவையும் அதிகரித்தது எனலாம். தற்காலத்தில், <ref target="https://ta.wikipedia.org/wiki/தொழில்நுட்பம்">தொழில்நுட்ப</ref> மேம்பாட்டினால், பல துறைகளிலும் புதிய வளர்ச்சிகள் ஏற்பட்டுள்ளன. மருத்துவத்துறை, கல்வித்துறை, தொழிற்றுறை, விருந்தோம்பற்றுறை போன்ற பல்வேறு துறைகளுக்கான கட்டிடங்களில், புதிய சாதனங்களுக்கும், வசதிகளுக்கும் இடமளிப்பதற்காகச் சிறப்பு அறைகள் தேவைப்படுகின்றன.</p>
</text></body></html>