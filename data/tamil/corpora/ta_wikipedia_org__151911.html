<html><body><text id="wikipedia_ta_wikipedia_org__151911.html" ns="0" revid="3364960" sourceurl="https://ta.wikipedia.org/wiki/%E0%AE%8E%E0%AE%B0%E0%AE%BF%E0%AE%95%E0%AF%8D%E0%AE%95%E0%AF%81_%E0%AE%A4%E0%AF%86%E0%AE%AE%E0%AF%87%E0%AE%A9%E0%AF%8D" title="எரிக்கு தெமேன்" type="wikipedia">எரிக்கு தெமேன்
<p><hi rend="bold">எரிக்கு தி. தெமான்</hi> (Erik D. Demaine) (பிறப்பு: பிப்ரவரி 28, 1981), அமெரிக்காவில் உள்ள <ref target="https://ta.wikipedia.org/wiki/மாசாச்சூசெட்சு_தொழில்நுட்பக்_கல்வி_நிலையம்">எம்.ஐ.டி</ref> (MIT. <ref target="https://ta.wikipedia.org/wiki/மாசாச்சூசெட்சு_தொழில்நுட்பக்_கல்வி_நிலையம்">மாசாச்சுசெட்ஃசு இன்சிட்யூட்டு ஆவ் தெக்னாலச்சி</ref>) கல்விக்கழகத்தில் கணினி அறிவியல் பேராசிரியராக உள்ளார்.</p>
தொடக்கக்கால வாழ்க்கை
<p>எரிக்கு தெமேன் கனடாவில் உள்ள நோவா இசுகோசியா மாநிலத்தில் உள்ள ஆலிஃவாக்சு (Halifax) என்னும் ஊரில், தந்தையார் மார்ட்டின் தெமேனுக்கும் (Martin Demaine) தாயார் சூடி ஆன்டர்சனுக்கும் (Judy Anderson) மகனாகப் பிறந்தார். இவருக்கு அகவை 7 இருக்கும் பொழுது, தன் தந்தையாருடன் வட அமெரிக்காவில் பல இடங்களில் பயணம் செய்தார். இவருடைய தந்தையார் கழைக்கூத்தாடிக் கலையிலும் சிலை வடிப்பதிலும் வேறு பல கலைகளிலும் வல்லவர். எரிக்கு தெமேன் வீட்டிலேயே (தந்தையாருடன் செல்லும் இடங்களில் எல்லாம்) படித்தார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> எரிக்கு தெமேன் ஒரு குழந்தை மேதை.<ref target="https://ta.wikipedia.org/wiki/முதற்_பக்கம்#cite_note-time-2">[2]</ref> எரிக்கு தெமேன் அகவை 12 இருக்கும் பொழுதே தல்ஃகவுசி பல்கலைக்கழகத்தில் சேர்ந்தார்; அகவை 14 இலேயே பட்டப்படிப்பை முடித்தார். பின்னர் இவருடைய முனைவர் பட்டத்தை அகவை 20 இலேயே வாட்டர்லூ பல்கலைக்கழகத்தில் முடித்தார்<ref target="https://ta.wikipedia.org/wiki/முதற்_பக்கம்#cite_note-NYT-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref>.</p>
தொழில்சார் வெற்றிகள்
<p>இவருடைய, வாட்டர்லூ பல்கலைக்கழகத்தில் செய்த, முனைவர் பட்ட ஆய்வுரை ஒரிகாமி என்னும் தாள் மடிப்புக் கலையைச் சார்ந்த கணக்கியல் கூறுகளைப் பற்றியதாக இருந்தது. இது ஒரு முன்னோடியான ஆய்வுப் பதிவு.<ref target="https://ta.wikipedia.org/wiki/முதற்_பக்கம்#cite_note-5">[5]</ref> இந்த முனைவர் பட்ட ஆய்வுரைக்கு கனடாவின் கவர்னர் செனரல் பதக்கம் பரிசாக அளிக்கப்பட்டது; கனடாவின் அறிவியல், பொறியியல் ஆய்வுக் குழுமத்தின் (NSERC) 2003 ஆம் ஆண்டுக்கான முனைவர் பட்ட சிறப்புப் பரிசும் அளிக்கப்பட்டது.</p>
<p>இவ் ஆய்வுரையை அடிப்படையாகக் கொண்டு ஒரு நூலும் வெளியிடப்பட்டது.<ref target="https://ta.wikipedia.org/wiki/முதற்_பக்கம்#cite_note-GFALOP-6">[6]</ref></p>
<p>எரிக் தெமேன் அமெரிக்காவில் மாசாச்சுசெட்ஃசு மாநிலத்தில் உள்ள <ref target="https://ta.wikipedia.org/wiki/மாசாச்சூசெட்சு_தொழில்நுட்பக்_கல்வி_நிலையம்">எம்.ஐ.டி</ref> (MIT) கல்விக்கழகத்தில் 2001 ஆம் ஆண்டு, தனக்கு அகவை 20 இருக்கும் பொழுது பேராசிரியராகச் சேர்ந்தார். இவரே அக் கல்விக்கழகத்தின் வரலாற்றில் அங்கு சேர்ந்த மிகவும் இளமையான பேராசிரியர்.<ref target="https://ta.wikipedia.org/wiki/முதற்_பக்கம்#cite_note-NYT-3">[3]</ref><ref target="https://ta.wikipedia.org/wiki/முதற்_பக்கம்#cite_note-7">[7]</ref>. சேர்ந்த இரண்டு ஆண்டுகளில், 2003 ஆம் ஆண்டு, புகழ்பெற்ற <ref target="https://ta.wikipedia.org/wiki/மெக்கார்த்தர்_பேராளர்">மெக்கார்த்தர் பேராளர்</ref> நிலையை (MacArthur Fellowship) வென்றார்.</p>
<p>இவர் எம்.ஐ.டி கல்விக்கழகத்தின் கணிமைக் கொள்கைக் குழுவிலும் எம்.ஐ.டி-யின் கணினி அரிவியல், செயற்கை அறிவு ஆய்வகக் குழுக்களிலும் உறுப்பினராக இருக்கின்றார்.</p>
<p>தற்கால கலை கண்காட்சியகத்தில் (மியூசியம் ஆப் மாடர்ன் ஆர்ட்டு) 2008 ஆண்டு காட்சிப் படுத்தப்பட்ட <hi rend="italic">வகுதியும் நீட்சிமையான உள்ளமும்</hi> ( “Design and the Elastic Mind” ) என்னும் பகுதியில் காட்சிப்படுத்தப்பட்ட கணக்கியல் ஒரிகாமி கலைப்படைப்பு (கணக்கியல் தாள்மடிப்புக் கலை) (Mathematical origami) இப்பொழுது நிலையான காட்சிக்கலைப்பொருளாக வைக்கப்பட்டுள்ளது <ref target="https://ta.wikipedia.org/wiki/முதற்_பக்கம்#cite_note-8">[8]</ref>.</p>


வெளி இணைப்புகள்
<list type="unordered"><item><ref target="http://theory.lcs.mit.edu/~edemaine/">எரிக்கு தெமேன்</ref></item>
<item><ref target="http://genealogy.math.ndsu.nodak.edu/id.php?id=65084">முதற் பக்கம்</ref> at the Mathematics Genealogy Project</item>
<item><ref target="http://web.mit.edu/newsoffice/2003/macarthur.htmனெம்.ஐ.டி">செய்திகளில் வாழ்க்கை வரைவு</ref></item>
<item><ref target="http://www.greenfusefilms.com/index.html"><hi rend="italic">Between the Folds</hi></ref> எரிக்கு தெமேன் மற்றும் 14 அனைத்துலக ஒரிகாமி கலைஞர்களைப் பற்றிய ஆவணப்படம்</item></list>
</text></body></html>