<html><body><text id="wikipedia_ta_wikipedia_org__491754.html" ns="0" revid="3255484" sourceurl="https://ta.wikipedia.org/wiki/%E0%AE%AE%E0%AF%82%E0%AE%B2%E0%AF%82%E0%AE%B0%E0%AF%8D_%E0%AE%9A._%E0%AE%AA%E0%AE%A4%E0%AF%8D%E0%AE%AE%E0%AE%A8%E0%AE%BE%E0%AE%AA_%E0%AE%AA%E0%AE%A3%E0%AE%BF%E0%AE%95%E0%AF%8D%E0%AE%95%E0%AE%B0%E0%AF%8D" title="மூலூர் ச. பத்மநாப பணிக்கர்" type="wikipedia">மூலூர் ச. பத்மநாப பணிக்கர்<figure><caption>மூலூர் பத்மநாப பணிக்கர்</caption></figure>
<p><hi rend="bold">மூலூர் ச. பத்மநாப பணிக்கர் (Mooloor S. Padmanābha Panicker)</hi> (1869-1931)  மூலூர் ஆசான் என்றும் சரச கவி, ("நகைச்சுவைக் கவிஞர்") என்றும் அழைக்கப்படும் இவர் இன்றைய <ref target="https://ta.wikipedia.org/wiki/கேரளம்">கேரளாவின்</ref> <ref target="https://ta.wikipedia.org/wiki/திருவிதாங்கூர்">திருவிதாங்கூர்</ref> பகுதியைச் சேர்ந்த ஒரு முக்கிய சமூக சீர்திருத்த ஆர்வலராவார்.</p>
ஆரம்ப ஆண்டுகள்
<p>பத்மநாபன் 1869 ஆம் ஆண்டில் மத்திய திருவிதாங்கூரில் உள்ள மன்னார் நகருக்கு அருகில் பனையண்ணார்காவுக்கு அருகிலுள்ள காவில் என்ற தனது தாயின் மூதாதையர் வீட்டில் பிறந்தார் (<ref target="https://ta.wikipedia.org/wiki/கொல்ல_ஆண்டு">மலையாள ஆண்டு</ref> கும்பம் 27, 1044). இவரது தந்தை மூலூர் சங்கரன் வைத்யர், தாய் வெளுத்த குஞ்சம்மா ஆகிய இருவரும் நன்கு படித்த, வளமும் மரியாதைக்கும் உரிய குடும்பங்களைச் சேர்ந்தவர்கள். <ref target="https://ta.wikipedia.org/wiki/முதற்_பக்கம்#cite_note-Muloor-1">[1]</ref> காவில் பாரம்பரிய ஆயுர்வேத மருத்துவர்களின் குடும்பம், மூலூர் குடும்பம் அதன் <ref target="https://ta.wikipedia.org/wiki/களரிப்பயிற்று">களரிப்பயிற்று</ref> (தற்காப்பு கலை), இயற்கை சிகிச்சைகள், <ref target="https://ta.wikipedia.org/wiki/சமசுகிருதம்">சமசுகிருதம்</ref>, <ref target="https://ta.wikipedia.org/wiki/மெய்யியல்">தத்துவம்</ref>, ஆன்மீகம் ஆகியவற்றால் நன்கு அறியப்பட்டிருந்தது. இவரின் கவிதையில் தலைசிறந்த படைப்பான கிராதம் என்பது இவரது பதின்ம வயதிலேயே பல்வேறு பகுதிகளிலிருந்து பாராட்டுகளைப் பெற்றது. <ref target="https://ta.wikipedia.org/wiki/திருவிதாங்கூர்">திருவிதாங்கூர்</ref> மாநிலத்தில் <ref target="https://ta.wikipedia.org/wiki/இந்துக்_கோவில்">இந்து கோவில்களில்</ref> நுழைய தாழ்த்தப்பட்டோர் மீதிருந்த தடையை ரத்து செய்த 1936 ஆம் ஆண்டு <ref target="https://ta.wikipedia.org/wiki/கோவில்_நுழைவு_ஆணை">கோயில் நுழைவு பிரகடனத்தின்</ref> பின்னணியில் உள்ள உந்துசக்தியாக 25 வயதில் இவர் எழுதிய கவி-ராமாயணம் தலை சிறந்த இலக்கியமாகக் கருதப்படுகிறது. </p>
ஆரம்பகால கவிதை நாட்களும் முக்கிய படைப்புகளும்
<p>பத்மநாபன் ஆரம்பத்தில் <ref target="https://ta.wikipedia.org/wiki/சமசுகிருதம்">சமசுகிருதம்</ref>, <ref target="https://ta.wikipedia.org/wiki/ஆயுர்வேதம்">ஆயுர்வேதம்</ref>, களரிபயிற்று போன்றவற்றை தனது தந்தையிடமிருந்து படித்தார். இவர் சிறுவயதிலிருந்தே கவிதைகள் எழுதத் தொடங்கினார். இவர் தனது வாழ்க்கையை இலக்கியப் பணிகளுக்காக மட்டுமல்லாமல், தனது <ref target="https://ta.wikipedia.org/wiki/ஈழவர்">ஈழவர்</ref> சமூகத்துக்கும், ஒட்டுமொத்த மாநிலத்துக்காகவும் ( <ref target="https://ta.wikipedia.org/wiki/கேரளம்">கேரளா</ref> ) அர்ப்பணித்த மனிதர் ஆவார். இவர் 1914 முதல் மூலம் பிரஜா சபையில் உறுப்பினராக இருந்தார். மேலும், இவர் ஒரு சிறந்த சொற்பொழிவாளராகவும் இருந்தார்.  <ref target="https://ta.wikipedia.org/wiki/முதற்_பக்கம்#cite_note-keralawindow.net-2">[2]</ref></p>
தொழில்
<p>இவர், <ref target="https://ta.wikipedia.org/wiki/கேரளகௌமுதி">கேரளகௌமுதி</ref> நாளிதழின் முதல் ஆசிரியராகவும், மெழுவேலியின் சிறிய குக்கிராமத்தில் 78 ஆண்டுகளான பத்மநாபோதயம் என்ற <ref target="https://ta.wikipedia.org/wiki/ஆங்கிலம்">ஆங்கிலப்</ref> பள்ளியின் நிறுவனரும் ஆவார். மறைந்த <ref target="https://ta.wikipedia.org/wiki/கேரள_வர்ம_வலிய_கோயில்_தம்புரான்">கேரள வர்ம வலிய கோயில் தம்புரான்</ref> 1913 இல் இவருக்கு "சரசகவி" என்ற பட்டத்தை வழங்கினார். <ref target="https://ta.wikipedia.org/wiki/திருவிதாங்கூர்">திருவிதாங்கூர்</ref> அரசு இவரை இன்றைய சட்டமன்றத்தின் முன்னோடியான மூலம் பிரஜா சபையின் உறுப்பினராக நியமித்தது. நாராயண தர்ம பரிபாலன யோகத்தின் துணைத் தலைவராக அந்நிறுவனம் உருவான 25 வது ஆண்டில் தேர்ந்தெடுக்கப்பட்டார். <ref target="https://ta.wikipedia.org/wiki/முதற்_பக்கம்#cite_note-hindu.com-3">[3]</ref> இவர் 1931 இல் இறந்தார் ( மலையாள ஆண்டு 1106, மீனம் 9). <ref target="https://ta.wikipedia.org/wiki/முதற்_பக்கம்#cite_note-keralawindow.net-2">[2]</ref></p>
நிறுவப்பட்ட கல்வி நிறுவனங்கள்
<p>இவரால் நிறுவப்பட்ட முக்கிய கல்வி நிறுவனங்கள் பின்வருமாறு: </p>
<list type="unordered"><item>மெழுவேலி பத்மநாபோதயம் மேல்நிலைப்பள்ளி</item>
<item>கங்காதர வித்யாசாலை, மெழுவேலி</item>
<item>கேரளவர்ம விலாசம், கீழ் தொடக்கப்பள்ளி, கரக்காடு</item></list>
நினைவு
<figure><caption> இவரின் வீடு நினைவுச்சின்னமாக பாதுகாக்கப்படுகிறது. </caption></figure>
<p>தனது நெருங்கிய நண்பராக இருந்த கேரள வர்மா வலிய கோயில் தம்புரானின் மரியாதைக்குரிய அடையாளமாக இவர் தனது இல்லத்திற்கு கேரள வர்மா சவுதம் என்று பெயரிட்டார். பின்னர் இது 1989 ஆம் ஆண்டில் மாநில அரசால் சரசகவி மூலூர் நினைவிடமாக மாற்றப்பட்டது. எலவம்திட்டாவில் உள்ள இவரது வீடு கேரள அரசின் கலாச்சாரத் துறையால் ஒரு நினைவுச்சின்னமாக பாதுகாக்கப்படுகிறது. தற்போதைய தலைமுறையினரை கவிஞரின் இலக்கிய பங்களிப்புகளுடன் பழக்கப்படுத்துவதும் இவரது நினைவை உயிரோடு வைத்திருப்பதும் மூலூர் நினைவிடத்தின் நோக்கமாகும். <ref target="https://ta.wikipedia.org/wiki/முதற்_பக்கம்#cite_note-hindu.com-3">[3]</ref> இது இப்போது "எழுத்தினிருத்து" (குழந்தைகள் எழுதுவதற்கும் வாசிப்பதற்கும் ஆரம்பிக்கும் ஒரு சடங்கு) என்பதற்கு பிரபலமானது. <ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
மேலும் காண்க
<list type="unordered"><item><ref target="https://ta.wikipedia.org/wiki/கேரள_வர்ம_வலிய_கோயில்_தம்புரான்">கேரள வர்மா வலிய கோயில் தம்புரான்</ref></item></list>
</text></body></html>