<html><body><text id="wikipedia_ta_wikipedia_org__126517.html" ns="0" revid="3219994" sourceurl="https://ta.wikipedia.org/wiki/%E0%AE%AA%E0%AE%B2%E0%AE%BE%E0%AE%99%E0%AF%8D%E0%AE%95%E0%AF%8A%E0%AE%9F%E0%AF%88_%E0%AE%AE%E0%AE%A9%E0%AE%BF%E0%AE%A4%E0%AE%A9%E0%AF%8D" title="பலாங்கொடை மனிதன்" type="wikipedia">பலாங்கொடை மனிதன்<figure><caption>பாகியங்கலை குகையின் முன்னே ஆதி மனிதர்களின் வாழ்க்கையைக் காட்டும் ஓவியம்</caption></figure>
<p><hi rend="bold">பலாங்கொடை மனிதன்</hi> (<hi rend="italic">Homo sapiens balangodensis</hi>, <hi rend="italic">Balangoda Man</hi><ref target="https://ta.wikipedia.org/wiki/முதற்_பக்கம்#cite_note-deri:55-1">[1]</ref>) எனப்படுவது இக்காலத்துக்கு 34,000 ஆண்டுகளுக்கு முன்னர் முதலாவதாக <ref target="https://ta.wikipedia.org/wiki/இலங்கை">இலங்கையிற்</ref> காணப்பட்ட <ref target="https://ta.wikipedia.org/wiki/உடற்கூற்றியல்">உடற்கூற்றியல்</ref> அடிப்படையிற் புது மனித இனத்தினன் ஆவான்.<ref target="https://ta.wikipedia.org/wiki/முதற்_பக்கம்#cite_note-pps-2">[2]</ref></p>
தோற்றம்
<p>இற்றைக்குக் கிட்டத்தட்ட 300,000 முதல் 500,000 ஆண்டுகளுக்கு முன்னர் வாழ்ந்த <hi rend="italic"><ref target="https://ta.wikipedia.org/wiki/ஓமோ_எரெக்டசு">ஓமோ எரெக்டசு</ref></hi> (home erectus) மனித இனம் இலங்கையில் வாழ்ந்தமைக்கான சான்றுகள் காணக் கிடைக்கின்றன. இற்றைக்கு 125,000 ஆண்டுகளுக்கு முன்னர் வரலாற்றுக் காலத்துக்கு முற்பட்ட மனிதர்கள் இலங்கையில் வாழ்ந்தமைக்கான உறுதியான சான்றுகளும் உள்ளன.<ref target="https://ta.wikipedia.org/wiki/முதற்_பக்கம்#cite_note-pps-2">[2]</ref></p>
<p>இலங்கையிற் காணக் கிடைத்துள்ள புது மனிதனின் எச்சங்கள் இலங்கையில் நிலவிய இரண்டாம் <ref target="https://ta.wikipedia.org/wiki/கற்காலம்">கற்காலத்திற்குரிய</ref>, அஃதாவது பொதுக் காலத்துக்கு முன் 1000 ஆண்டுகளுக்கு முன் <ref target="https://ta.wikipedia.org/wiki/இரும்புக்_காலம்">இரும்புக் காலம்</ref> தொடங்குவதற்கு முற்பட்ட பண்பாட்டுக்குரியனவாகும். இந்த <ref target="https://ta.wikipedia.org/wiki/இடைக்_கற்காலம்">இடைக் கற்காலப்</ref> பண்பாடு "பலாங்கொடை நாகரிகம்" எனப்பட்டது.</p>
<p>நன்கு வளர்ச்சியடைந்த பலாங்கொடை மனிதரில் ஆணின் உயரம் 174 செமீ எனவும் பெண்ணின் உயரம் 166 செமீ எனவும் கணிக்கப்பட்டுள்ளது. பலாங்கொடை மனிதனின் எலும்புகள் மிக உறுதியானவையாகவும், மண்டையோடு தடித்ததாகவும், விலா எலும்புகள் நன்கு வளைந்தனவாயும், மூக்கு உட்குழிவானதாயும், விரலெலும்புகள் பருமனானவையாயும், கழுத்து சிறியதாயும் இருந்துள்ளன. </p>
<p>பலாங்கொடை மனிதனின் <ref target="https://ta.wikipedia.org/wiki/கற்கருவி">கற்கருவிகள்</ref> மிகச் சிறியனவாகவும், கிட்டத்தட்ட 4 செமீ அளவான கூரிய படிகங்களால் ஆனவையாகவும் மும்மூலை வடிவங்களாகவும் காணப்பட்டன. இவ்வாறான கற்கருவிகளே <ref target="https://ta.wikipedia.org/wiki/ஐரோப்பா">ஐரோப்பாவில்</ref> முதலில் விவரிக்கப்பட்ட படி, முதற் கற்காலத்திலும் பயன்படுத்தப்பட்டவையாகும். ஐரோப்பாவிற் காணப்பட்ட முதற் கற்கருவிகள் இற்றைக்கு 12,000 ஆண்டுகளுக்கு முற்பட்டவையாயிருக்க, இலங்கையிற் பயன்படுத்தப்பட்ட கற்கருவிகளின் காலம் <ref target="https://ta.wikipedia.org/wiki/பட்டதொம்பலென">பட்டதொம்பலென</ref> என்னுமிடத்திற் காணப்பட்டவை 31,000 ஆண்டுகளுக்கும், <ref target="https://ta.wikipedia.org/wiki/பூந்தல_தேசிய_வனம்">பூந்தலவுக்கு</ref> அருகில் அமைந்துள்ள கரையோரப் பகுதிகள் இரண்டிற் காணப்பட்டவை 28,000 ஆண்டுகளுக்கும்,  <ref target="https://ta.wikipedia.org/wiki/பெலிலென">பெலிலென</ref> குகையிற் காணப்பட்டவை 30,000 ஆண்டுகளுக்கும் முற்பட்டிருப்பது அதிசயமானதாகும்<ref target="https://ta.wikipedia.org/wiki/முதற்_பக்கம்#cite_note-3">[3]</ref>.</p>
வேளாண்மை
<p>பலாங்கொடை மனிதனே இலங்கையின் நடு மலைநாட்டில் வேட்டையாடுவதை எளிதாக்குவதற்காக மரங்களை எரித்து <ref target="https://ta.wikipedia.org/wiki/ஓட்டன்_சமவெளி_தேசிய_வனம்">ஓட்டன் சமவெளியை</ref> உருவாக்கினான் எனக் கருதப்படுகிறது. எனினும், ஓட்டன் சமவெளியிற் கண்டெடுக்கப்பட்டனவான பொதுக்காலத்துக்கு 15,000 ஆண்டுகளுக்கு முந்திய <ref target="https://ta.wikipedia.org/wiki/புல்லரிசி">புல்லரிசி</ref> மற்றும் <ref target="https://ta.wikipedia.org/wiki/வாற்கோதுமை">வாற்கோதுமை</ref> என்பன, பலாங்கொடை மனிதன் <ref target="https://ta.wikipedia.org/wiki/வேளாண்மை">வேளாண்மையிலும்</ref> ஈடுபட்டானெனக் கருதச் செய்கின்றன.<ref target="https://ta.wikipedia.org/wiki/முதற்_பக்கம்#cite_note-frl-4">[4]</ref></p>
<p><ref target="https://ta.wikipedia.org/wiki/நில்கல">நில்கல</ref> குகை மற்றும் <ref target="https://ta.wikipedia.org/wiki/பெல்லன்பந்தி_பலசுச">பெல்லன்பந்தி பலசுச</ref> என்னுமிடங்களிற் காணப்பட்ட பொதுக் காலத்துக்கு 4500 ஆண்டுகளுக்கு முந்தியனவான நாய் எலும்புக்கூட்டு எச்சங்கள், பலாங்கொடை மனிதன் வேட்டைக்காக நாய்களைப் பயன்படுத்தினான் என்ற கருத்தை ஏற்படுத்துகின்றன. இலங்கையின் நாயினங்கள் தமக்குப் பொதுவான வரலாற்றுக்கு முந்திய முன்னோரைக் கொண்டிருப்பதாகக் கருதப்படுகிறது. மேலும் <ref target="https://ta.wikipedia.org/wiki/இலங்கைக்_காட்டுக்கோழி">காட்டுக்கோழி</ref>, <ref target="https://ta.wikipedia.org/wiki/பன்றி">பன்றி</ref>, <ref target="https://ta.wikipedia.org/wiki/நீரெருமை">நீரெருமை</ref>, <ref target="https://ta.wikipedia.org/wiki/மாடு">மாடு</ref> போன்றவற்றையும் பலாங்கொடை மனிதன் பழக்கி வளர்த்தான் எனக் கருதப்படுகிறது.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
இலங்கையின் வரலாற்றுக்கு முற்பட்ட குகைகளும் இடங்களும்
<list type="unordered"><item><ref target="https://ta.wikipedia.org/wiki/பெலிலென">பெலிலென</ref> – <ref target="https://ta.wikipedia.org/wiki/கித்துள்கலை">கித்துல்கல</ref></item>
<item><ref target="https://ta.wikipedia.org/wiki/வவுலா_பனே">வவுலா பனே</ref> – <ref target="https://ta.wikipedia.org/wiki/இரத்தினபுரி">இரத்தினபுரி</ref></item>
<item><ref target="https://ta.wikipedia.org/wiki/பட்டதொம்ப_குகை">பட்டதொம்ப குகை</ref> – <ref target="https://ta.wikipedia.org/wiki/குருவிட்டை">குருவிட்டை</ref></item>
<item><ref target="https://ta.wikipedia.org/wiki/பாகியன்_குகை">பாகியன் குகை</ref> – <ref target="https://ta.wikipedia.org/wiki/களுத்துறை">களுத்துறை</ref></item>
<item><ref target="https://ta.wikipedia.org/wiki/பெல்லன்பந்தி_பலசுச">பெல்லன்பந்தி பலசுச</ref> – <ref target="https://ta.wikipedia.org/wiki/பலாங்கொடை">பன்சந்தர சேனை, பலாங்கொடை</ref></item>
<item><ref target="https://ta.wikipedia.org/wiki/ஓட்டன்_சமவெளி_தேசிய_வனம்">ஓட்டன் சமவெளி</ref></item>
<item><ref target="https://ta.wikipedia.org/wiki/தொரவக்க_குகை">தொரவக்க குகை</ref> – <ref target="https://ta.wikipedia.org/wiki/கேகாலை">கேகாலை</ref></item></list>


உசாத்துணை
<list type="unordered"><item>Kenneth A. R. Kennedy, "Fa Hien Cave", in <hi rend="italic">Encyclopedia of Anthropology</hi> ed. H. James Birx (2006, SAGE Publications; <ref target="https://ta.wikipedia.org/wiki/பன்னாட்டுத்_தரப்புத்தக_எண்">ISBN</ref><ref target="https://ta.wikipedia.org/wiki/சிறப்பு:BookSources/0-7619-3029-9">0-7619-3029-9</ref>)</item>
<item>Kenneth A. R. Kennedy and Siran U. Deraniyagala, <hi rend="italic">Fossil remains of 28,000-year old hominids from Sri Lanka,</hi> Current Anthropology, Vol. 30, No. 3. (Jun., 1989), pp. 394-399.</item>
<item>Kenneth A. R. Kennedy, T. Disotell, W. J. Roertgen, J. Chiment and J. Sherry, <hi rend="italic">Biological anthropology of upper Pleistocene hominids from Sri Lanka: Batadomba Lena and Beli Lena caves</hi>, Ancient Ceylon 6: 165-265.</item>
<item>Kenneth A. R. Kennedy, Siran U. Deraniyagala, W. J. Roertgen, J. Chiment and T. Disotell, <hi rend="italic">Upper Pleistocene fossil hominids from Sri Lanka</hi>, American Journal of Physical Anthropology, 72: 441-461, 1987.</item>
<item>Annual Review of Anthropology: 1980 By Siege, Bernard J. Siegel - Page 403 &amp; 416</item>
<item>[1] Propaedia: outline of knowledge and guide to the Britannica.--[2]-[11] Micropaedia: ready reference and index.--[12]-[30] Macropaedia: knowledge in depth.</item></list>
வெளி இணைப்புகள்

<list type="unordered"><item><ref target="http://www.archaeology.gov.lk/">தொல்லியற் திணைக்களம், இலங்கை</ref></item>
<item><ref target="http://www.srilankaecotourism.com/caving_home.htm">இலங்கையிற் குகை ஆய்வுப் பயணங்கள்</ref> <ref target="https://web.archive.org/web/20080618063247/http://www.srilankaecotourism.com/caving_home.htm">பரணிடப்பட்டது</ref> 2008-06-18 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.lankalibrary.com/geo/dera1.html">இலங்கையின் வரலாற்றுக்கு முற்பட்ட மற்றும் வரலாற்றுக் காலத்திய குடியிருப்புகள்</ref></item>
<item><ref target="http://www.lankalibrary.com/geo/palle2.html">இதோ அவர்கள் வாழ்ந்து மறைந்த இடம்</ref></item>
<item><ref target="https://web.archive.org/web/20110708070911/http://townplanninginsrilanka.blogspot.com/2008/05/pre-and-protohistoric-settlement-in-sri.html">இலங்கையின் வரலாற்றுக்கு முற்பட்ட மற்றும் வரலாற்றுக் காலத்திய குடியிருப்புகள்</ref></item></list>
</text></body></html>