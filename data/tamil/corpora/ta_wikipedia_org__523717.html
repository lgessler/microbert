<html><body><text id="wikipedia_ta_wikipedia_org__523717.html" ns="0" revid="3203007" sourceurl="https://ta.wikipedia.org/wiki/%E0%AE%87%E0%AE%B0%E0%AE%BE%E0%AE%AE%E0%AF%8D%E0%AE%A8%E0%AE%BE%E0%AE%A4%E0%AF%8D" title="இராம்நாத்" type="wikipedia">இராம்நாத்<p><hi rend="bold">இராம்நாத்</hi> (<hi rend="italic">Ram Nath</hi>) ( ஆர். நாத், பிறப்பு 9 மார்ச் 1933) <ref target="https://ta.wikipedia.org/wiki/முகலாயக்_கட்டிடக்கலை">முகலாய கட்டிடக்கலையில்</ref> நிபுணத்துவம் பெற்ற ஒரு இந்திய வரலாற்றாசிரியர் ஆவார். இவர், ஆக்ரா பல்கலைக்கழகத்தில் முனைவர் பட்டம் பெற்ற பின்னர் ராஜஸ்தான் பல்கலைக்கழகத்தில் கற்பித்தார். இவர் இந்தியாவின் முன்னணி கலை வரலாற்றாசிரியர்களில் ஒருவராக கருதப்படுகிறார்.</p>
வாழ்க்கையும் தொழிலும்
<p>ஆர். நாத் மார்ச் 9, 1933 இல் பிறந்து, <ref target="https://ta.wikipedia.org/wiki/ஆக்ரா">ஆக்ராவின்</ref> இந்துக்களும் முஸ்லிம்களும் ஒன்றாக வாழ்ந்த சூழலில் வளர்ந்தார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>ஆக்ராவில் உள்ள புனித ஜான்ஸ் கல்லூரியில் படித்த இவர், ஆக்ரா பல்கலைக்கழகத்தில் முனைவர் பட்டத்தை பெற்றார். இவரது ஆராய்ச்சி <ref target="https://ta.wikipedia.org/wiki/முகலாயப்_பேரரசு">முகலாய</ref> -நினைவுச்சின்னங்களான <ref target="https://ta.wikipedia.org/wiki/ஆக்ரா_கோட்டை">ஆக்ரா கோட்டை</ref> <ref target="https://ta.wikipedia.org/wiki/பத்தேப்பூர்_சிக்ரி">பத்தேப்பூர் சிக்ரியில்</ref> உள்ள கட்டிடங்கள், தில்லியின் <ref target="https://ta.wikipedia.org/wiki/ஜாமா_பள்ளி,_தில்லி">ஜாமா பள்ளிவாசல்</ref> ஆகியவற்றை உள்ளடக்கியது.<ref target="https://ta.wikipedia.org/wiki/முதற்_பக்கம்#cite_note-UoWL_img-2">[2]</ref></p>
<p>இவர், ஆக்ரா கல்லூரியிலும் பின்னர் <ref target="https://ta.wikipedia.org/wiki/செய்ப்பூர்">ஜெய்ப்பூரிலுள்ள</ref> ராஜஸ்தான் பல்கலைக்கழகத்திலும் கற்பித்தார். அங்கு இவர் வரலாறு மற்றும் இந்திய கலாச்சாரத் துறையில் வாசகராகவும், மற்றும் இணை பேராசிரியராகவும் இருந்தார். ஹெராஸ் நிறுவனம் (செயின்ட் சேவியர் கல்லூரி, மும்பை ) , <ref target="https://ta.wikipedia.org/wiki/ஆர்வர்டு_பல்கலைக்கழகம்">ஆர்வர்டு பல்கலைக்கழகம்</ref> உள்ளிட்ட பிற நிறுவனங்களிலும் சொற்பொழிவுகளையும் நிகழ்த்தினார். இடைக்கால இந்திய கட்டிடக்கலைகளில் நிபுணத்துவம் பெற்ற இவர், இந்தியாவின் முன்னணி கலை வரலாற்றாசிரியர்களில் ஒருவராகவும், <ref target="https://ta.wikipedia.org/wiki/முகலாயக்_கட்டிடக்கலை">முகலாய கட்டிடக்கலை</ref> குறித்த அதிகாரமாகவும் கருதப்பட்டார். <ref target="https://ta.wikipedia.org/wiki/முதற்_பக்கம்#cite_note-backcover-3">[3]</ref> <ref target="https://ta.wikipedia.org/wiki/முதற்_பக்கம்#cite_note-UoWL_img-2">[2]</ref></p>
சர்ச்சைகள்
<p>1990 ஆம் ஆண்டில், <ref target="https://ta.wikipedia.org/wiki/அயோத்தி_பிரச்சினை">அயோத்தி பிரச்சினையின்</ref> பின்னணியில், அகில இந்திய பாப்ரி மஸ்ஜித் நடவடிக்கைக் குழு (AIBMAC), <ref target="https://ta.wikipedia.org/wiki/அயோத்தி">அயோத்தியில்</ref> <ref target="https://ta.wikipedia.org/wiki/பாபர்_மசூதி">பாபர் மசூதியைக்</ref> கட்ட இசுலாமிய முகலாய ஆட்சியாளர்கள் அங்கிருந்த இந்து கோவிலை அழிக்கவில்லை என்று வாதிடுவதற்காக இவரது முகலாய கட்டிடக்கலை வரலாற்றை மேற்கோள் காட்டினர். <ref target="https://ta.wikipedia.org/wiki/இந்தியன்_எக்சுபிரசு">இந்தியன் எக்சுபிரசு</ref> செய்தித்தாளின் அறிக்கையிலிருந்து  இதைப் பற்றி அறிந்தபோது, ஒரு கோவிலுக்கு மேல் மசூதி கட்டப்பட்டதாக தான் நம்புவதாக இவர் தெளிவுபடுத்தினார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref> அயோத்தியின் பாப்ரி மஸ்ஜித்தின் கட்டிடக்கலையும் தளமும் என்ற சிறு புத்தகத்தில் இவர் தனது நிலையை விளக்கி இந்துக்கள் அதிகமாக வருகைதரும் கடைவீதியில் ஒரு ஜாமா மஸ்ஜித் இருந்தாகக் கூறினார்.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
<p>2015 ஆம் ஆண்டில், <ref target="https://ta.wikipedia.org/wiki/இந்துத்துவம்">இந்துத்துவம்</ref> சார்பாக <ref target="https://ta.wikipedia.org/wiki/பாரதிய_ஜனதா_கட்சி">பாஜக</ref> தலைமையிலான <ref target="https://ta.wikipedia.org/wiki/இந்தியக்_குடியரசின்_16வது_அமைச்சரவை">நரேந்திர மோடி அரசாங்கத்தை</ref> நாட்டில் சகிப்பின்மை சூழலை வளர்த்ததாக 53 கல்வியாளர்கள் குழு விமர்சித்தபோது, அவர்களுடன் உடன்படாத 46 கல்வியாளர்களில் இவரும் ஒருவராக இருந்தார். இவரும் இவரது சகாக்களும் கல்வியாளர்களின் முதல் குழுவை " இடதுசாரிகள் " என்று முத்திரை குத்தினர். மேலும் அவர்களின் கடிதம் அறிவார்ந்த தன்மையைக் காட்டிலும் அரசியல்-கருத்தியல் என்று கூறினர்.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p>2017 ஆம் ஆண்டில், <ref target="https://ta.wikipedia.org/wiki/உத்தரப்_பிரதேசம்">உத்தரப்பிரதேச</ref> முதல்வரும் பாஜக தலைவருமான <ref target="https://ta.wikipedia.org/wiki/யோகி_ஆதித்தியநாத்">யோகி ஆதித்தியநாத்</ref> முகலாயர்களால் கட்டப்பட்ட <ref target="https://ta.wikipedia.org/wiki/தாஜ்_மகால்">தாஜ் மகால்</ref> இந்திய கலாச்சாரத்தின் ஒரு பகுதியாக இல்லை என்று கூறியபோது, நாத் அவரை "இந்திய கலை, கலாச்சாரம் இலக்கியம் ஆகியவற்றிற்கு முகலாய ஆட்சியாளர்களின் பங்களிப்பை புறக்கணித்ததற்காக கண்டித்தார்.<ref target="https://ta.wikipedia.org/wiki/முதற்_பக்கம்#cite_note-FE_Yogi-7">[7]</ref> தாஜ் மகால் "துரோகிகளால்" கட்டப்பட்டது என்ற பாஜக தலைவர் சங்கீத் சோம் கூறியதையும் நாத் விமர்சித்தார். நினைவுச்சின்னத்தை கட்டியவர் <ref target="https://ta.wikipedia.org/wiki/ஷாஜகான்">ஷாஜகான்</ref> ஓர் இந்திய பேரரசர்.<ref target="https://ta.wikipedia.org/wiki/முதற்_பக்கம்#cite_note-FE_Yogi-7">[7]</ref> வெளிநாட்டு படையெடுப்புகளுக்கு எதிராக இந்தியாவை பாதுகாத்தவர். <ref target="https://ta.wikipedia.org/wiki/அரபு_மொழி">அரபு மொழியை</ref> விட இந்திய மொழிகளான <ref target="https://ta.wikipedia.org/wiki/சமசுகிருதம்">சமசுகிருதம்</ref> , <ref target="https://ta.wikipedia.org/wiki/இந்துசுத்தானி_மொழி">இந்துசுத்தானியை</ref> அதிகம் ஆதரித்தார். மேலும், இந்தியக் கவிஞர்கள், இசைக்கலைஞர்கள் ஓவியர்களை தாராளமாக ஆதரித்தவர். இந்தியப் பொருட்களையும், இந்திய நுட்பங்களையும் பயன்படுத்தி இந்த நினைவுச்சின்னம் இந்திய கைவினைஞர்களால் கட்டப்பட்டது.  இந்த நினைவுச்சின்னத்தை கட்ட ஷாஜகான் இந்து மன்னர் <ref target="https://ta.wikipedia.org/wiki/முதலாம்_ஜெய்_சிங்">ஜெய் சிங்கிடமிருந்து</ref> வலுக்கட்டாயமாக நிலத்தை கையகப்படுத்தியதாகவும், அதன் கட்டுமானத்தில் ஈடுபட்ட 20,000 கைவினைஞர்களின் கைகள் துண்டிக்கப்பட்டதாகவும் கூறப்பட்டதை இவர் நிராகரித்தார்.<ref target="https://ta.wikipedia.org/wiki/முதற்_பக்கம்#cite_note-TH_mistress-8">[8]</ref> தாஜ்மஹால் பகுதியில் முதலில் ஒரு சிவன் கோயில் என்று இந்து பேரினவாத கோட்பாட்டை இவர் விமர்சித்தார். இது "முற்றிலும் தவறானது, அபத்தமானது" என்று கூறினார்.<ref target="https://ta.wikipedia.org/wiki/முதற்_பக்கம்#cite_note-9">[9]</ref> முகலாய சகாப்தத்தை "சுரண்டல், காட்டுமிராண்டித்தனம், ஒப்பிடமுடியாத சகிப்புத்தன்மையின் காலம்" என்று இந்து தேசியவாதிகள் கூறுவது முற்றிலும் தவறானது என்று இவர் கூறினார்.<ref target="https://ta.wikipedia.org/wiki/முதற்_பக்கம்#cite_note-TH_mistress-8">[8]</ref></p>
படைப்புகள்
<p><ref target="https://ta.wikipedia.org/wiki/வாஷிங்டன்_பல்கலைக்கழகம்">வாஷிங்டன் பலகலைக்கழக</ref> நூலகங்களின் கூற்றுப்படி, ஆர். நாத் "65 புத்தகங்கள், 13 கையெழுத்துப் பிரதிகள், 190 ஆராய்ச்சி ஆவணங்கள் , 300 பிரபலமான கட்டுரைகளை" எழுதியுள்ளார்.<ref target="https://ta.wikipedia.org/wiki/முதற்_பக்கம்#cite_note-UoWL_img-2">[2]</ref></p>


வெளி இணைப்புகள்
<list type="unordered"><item><ref target="http://rnath.in/about-us/">Biography on official website</ref></item>
<item><ref target="https://digitalcollections.lib.washington.edu/digital/collection/ic/search/searchterm/R%20Nath/field/creato/mode/all/conn/and/order/title!datea/ad/asc/cosuppress/1">R. Nath Mughal Architecture Image Collection</ref></item></list>
</text></body></html>