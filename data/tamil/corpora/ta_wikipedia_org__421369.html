<html><body><text id="wikipedia_ta_wikipedia_org__421369.html" ns="0" revid="3449468" sourceurl="https://ta.wikipedia.org/wiki/%E0%AE%AA%E0%AE%B4%E0%AF%88%E0%AE%AF_%E0%AE%8E%E0%AE%95%E0%AE%BF%E0%AE%AA%E0%AF%8D%E0%AE%A4%E0%AF%81_%E0%AE%87%E0%AE%B0%E0%AE%BE%E0%AE%9A%E0%AF%8D%E0%AE%9A%E0%AE%BF%E0%AE%AF%E0%AE%AE%E0%AF%8D" title="பழைய எகிப்து இராச்சியம்" type="wikipedia">பழைய எகிப்து இராச்சியம்<p>

[[Category:ஆபிரிக்காவின் முன்னாள் நாடுகள்|பழைய இராச்சியம், <ref target="https://ta.wikipedia.org/wiki/கிமு">கிமு</ref>  2686]]</p>
<p>பழைய எகிப்து இராச்சியத்தின் வரலாறு <ref target="https://ta.wikipedia.org/wiki/கிமு">கிமு</ref> 2686-இல் துவங்கி, <ref target="https://ta.wikipedia.org/wiki/கிமு">கிமு</ref> 2181 முடிய விளங்கியது.<ref target="https://ta.wikipedia.org/wiki/முதற்_பக்கம்#cite_note-1">[1]</ref> இந்த இராச்சியத்தின் ஆட்சியாளர்களான <ref target="https://ta.wikipedia.org/wiki/பார்வோன்">பார்வோன்கள்</ref> இறந்ததற்கு பின்னர் உடல்களை <ref target="https://ta.wikipedia.org/wiki/மம்மி">மம்மியாக்கி</ref> அடக்கம் செய்வதற்கு  <ref target="https://ta.wikipedia.org/wiki/பிரமிடு">பிரமிடுகளை</ref> கட்டியதால், பழைய எகிப்திய இராச்சியத்தை <hi rend="bold">பிரமிடுகளின் காலம்</hi> என வரலாற்று ஆசிரியர்கள் குறிப்பிடுவர். இந்த பழைய எகிப்து இராச்சியத்தை <ref target="https://ta.wikipedia.org/wiki/எகிப்தின்_மூன்றாம்_வம்சம்">மூன்றாம் வம்சத்தவர்</ref> முதல் <ref target="https://ta.wikipedia.org/wiki/எகிப்தின்_ஆறாம்_வம்சம்">ஆறாம் வம்சத்தினர்</ref> வரை கிமு 2681 முதல் கிமு 2181 முடிய 500 ஆண்டுகள் ஆண்டனர்.</p>
<p>பழைய எகிப்திய இராச்சியத்தின் <ref target="https://ta.wikipedia.org/wiki/எகிப்தின்_நான்காம்_வம்சம்">நான்காம் வம்ச</ref> மன்னர் <hi rend="italic"><ref target="https://ta.wikipedia.org/wiki/சினெபெரு">சினெபெரு</ref></hi> என்பவர்  <ref target="https://ta.wikipedia.org/wiki/பிரமிடு">பிரமிடு</ref> கட்டிடக் கலை நுணுக்கத்தை  நன்கறிந்தவர்.  இவ்வம்சத்தின் <ref target="https://ta.wikipedia.org/wiki/கூபு">கூபு</ref>, <ref target="https://ta.wikipedia.org/wiki/காப்ரா">காப்ரா</ref>, மற்றும் <ref target="https://ta.wikipedia.org/wiki/மென்கௌரே">மென்கௌரே</ref> போன்ற மன்னர்கள் புகழ்பெற்ற <ref target="https://ta.wikipedia.org/wiki/கிசா_பிரமிடு">கிசா பிரடுமிகளைக்</ref> கட்டினர்.<ref target="https://ta.wikipedia.org/wiki/முதற்_பக்கம்#cite_note-:0-2">[2]</ref> <ref target="https://ta.wikipedia.org/wiki/பண்டைய_எகிப்து">பண்டைய எகிப்து</ref>  தனது நாகரீகத்தை, பழைய எகிப்து இராச்சியத்தின் <ref target="https://ta.wikipedia.org/wiki/ஆட்சிக்_காலம்">ஆட்சிக் காலம்</ref> முதல், <ref target="https://ta.wikipedia.org/wiki/எகிப்தின்_மத்தியகால_இராச்சியம்">எகிப்தின் மத்தியகால இராச்சியம்</ref> மற்றும் <ref target="https://ta.wikipedia.org/wiki/புது_எகிப்து_இராச்சியம்">புது எகிப்து இராச்சியம்</ref> வரை <ref target="https://ta.wikipedia.org/wiki/நைல்_ஆறு">நைல் சமவெளியில்</ref> தொடர்ந்து தக்க வைத்துக் கொண்டது.</p>
<p>பழைய எகிப்து இராச்சியம் என்ற சொல்லை, பதினெட்டாம் நூற்றாண்டின் வரலாற்றாளர்கள், <ref target="https://ta.wikipedia.org/wiki/எகிப்தின்_துவக்க_கால_அரச_மரபுகள்">துவக்கால முதலிரண்டு வம்சங்களின்</ref> ஆட்சிக் காலத்துடன் வேறுபடுத்திக் காண்பிக்கவே பயன்படுத்தினர். துவக்க கால எகிப்தின் முதலிரண்டு வம்ச மன்னர்களின் மற்றும் பழைய எகிப்திய இராச்சியத்தின் முதல் மன்னர்களின் தலைநகரமாக <ref target="https://ta.wikipedia.org/wiki/மெம்பிஸ்">மெம்பிஸ்</ref> விளங்கியது.</p>
<p>மேற்படி இரண்டு எகிப்திய ஆட்சியாளர்களின் காலப்பகுதிகளை, புகழ்பெற்ற பெரிய அளவிலான <ref target="https://ta.wikipedia.org/wiki/பிரமிடு">பிரமிடுக் கட்டிடக் கலையும்</ref>, பொருளாதார வளர்ச்சியுமே வேறுபடுத்தி காட்டுகிறது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
<p>எகிப்தின் பழைய இராச்சியமானது, எகிப்தின் <ref target="https://ta.wikipedia.org/wiki/எகிப்தின்_மூன்றாம்_வம்சம்">மூன்றாம் வம்ச</ref> மன்னர்களின் ஆட்சியிலிருந்து, <ref target="https://ta.wikipedia.org/wiki/எகிப்தின்_ஆறாம்_வம்சம்">ஆறாம் வம்ச</ref> மன்னர்களின் <ref target="https://ta.wikipedia.org/wiki/ஆட்சிக்_காலம்">ஆட்சிக் காலமான</ref> கிமு 2686 – கிமு 2181  வரையிலான பகுதியாக கணக்கிடப்படுகிறது.</p>
<p>பழைய எகிப்திய இராச்சியத்தின் ஆட்சியாளர்கள் <ref target="https://ta.wikipedia.org/wiki/பார்வோன்">பார்வோன்கள்</ref> என அழைக்கப்படவில்லை. ஆனால் <ref target="https://ta.wikipedia.org/wiki/புது_எகிப்து_இராச்சியம்">புது எகிப்திய இராச்சிய</ref> ஆட்சியின் போது கடவுள்களுக்கு பூஜை செய்யும் உரிமை பெற்ற மன்னர்களை <ref target="https://ta.wikipedia.org/wiki/பார்வோன்">பார்வோன்கள்</ref> என்றழைத்தனர்.<ref target="https://ta.wikipedia.org/wiki/முதற்_பக்கம்#cite_note-Roebuck-56-4">[4]</ref></p>
<p>எகிப்தின் மூன்றாம் வம்சத்தின் பழைய எகிப்திய இராச்சியத்தின் முதல் மன்னர் <ref target="https://ta.wikipedia.org/wiki/ஜோசெர்">ஜோசெர்</ref> ஆட்சிக் காலத்தில், எகிப்தின் தலைநகரம் <ref target="https://ta.wikipedia.org/wiki/மெம்பிசு">மெம்பிசுக்கு</ref> மாற்றப்பட்டது.</p>
<p>இவரது ஆட்சியில் <ref target="https://ta.wikipedia.org/wiki/சக்காரா">சக்காரா</ref> பகுதியில்  கற்களாலான படிக்கட்டுகள் அமைப்பில், பிரமிடு கட்டிடக் கலையின் புதுயுகம் துவங்கியது.<ref target="https://ta.wikipedia.org/wiki/முதற்_பக்கம்#cite_note-Roebuck-56-4">[4]</ref> பழைய எகிப்திய இராச்சியத்தின் <ref target="https://ta.wikipedia.org/wiki/ஆட்சிக்_காலம்">ஆட்சிக் காலத்தில்</ref> இறந்த மன்னர்கள், அரசிகள், அரச குடும்பத்தினர்கள் மற்றும் அரசவை பிரபுக்களுக்குத் தக்கவாறு, அவர்களது பிணங்களைப் பதப்படுத்தி <ref target="https://ta.wikipedia.org/wiki/மம்மி">மம்மியாக்கி</ref>, பிரமிடுகளில் உரிய மரியாதைகளுடன் அடக்கம் செய்தனர்.  இக்காரணத்திற்காக பழைய எகிப்திய இராச்சியத்தின் காலம் <ref target="https://ta.wikipedia.org/wiki/பிரமிடு">பிரமிடுகளின்</ref> காலம் என அழைக்கப்படுகிறது.</p>
வரலாறு
<p>பழைய எகிப்து இராச்சியத்தை மூன்றாவது வம்சத்தினர் முதல் ஆறாவது வம்சத்தினர் வரை <ref target="https://ta.wikipedia.org/wiki/கிமு">கிமு</ref> 2686 முதல் <ref target="https://ta.wikipedia.org/wiki/கிமு">கிமு</ref> 2181 முடிய 505 ஆண்டுகள் ஆண்டனர்</p>
<list type="unordered"><item><ref target="https://ta.wikipedia.org/wiki/எகிப்தின்_மூன்றாம்_வம்சம்">எகிப்தின் மூன்றாம் வம்ச</ref> ஆட்சிக் காலம் - <ref target="https://ta.wikipedia.org/wiki/கிமு">கிமு</ref> 2686 – <ref target="https://ta.wikipedia.org/wiki/கிமு">கிமு</ref> 2613</item>
<item><ref target="https://ta.wikipedia.org/wiki/எகிப்தின்_நான்காம்_வம்சம்">நான்காம் வம்ச -  ஆட்சிக் காலம்</ref> - <ref target="https://ta.wikipedia.org/wiki/கிமு">கிமு</ref>  2613 – <ref target="https://ta.wikipedia.org/wiki/கிமு">கிமு</ref> 2498</item>
<item><ref target="https://ta.wikipedia.org/wiki/எகிப்தின்_ஐந்தாம்_வம்சம்">ஐந்தாம் வம்ச</ref> ஆட்சிக் காலம் - <ref target="https://ta.wikipedia.org/wiki/கிமு">கிமு</ref> 2498 – <ref target="https://ta.wikipedia.org/wiki/கிமு">கிமு</ref>  2345</item>
<item><ref target="https://ta.wikipedia.org/wiki/எகிப்தின்_ஆறாம்_வம்சம்">ஆறாம் வம்ச</ref> ஆட்சிக் காலம் - <ref target="https://ta.wikipedia.org/wiki/கிமு">கிமு</ref> 2345 – <ref target="https://ta.wikipedia.org/wiki/கிமு">கிமு</ref>  2181</item></list>
பழைய எகிப்திய இராச்சியத்தின் எழுச்சி
<figure><caption><ref target="https://ta.wikipedia.org/wiki/சக்காரா">சக்காராவில்</ref> உள்ள <ref target="https://ta.wikipedia.org/wiki/ஜோசெர்">ஜோசெர்</ref> மன்னரின் படிக்கட்டு <ref target="https://ta.wikipedia.org/wiki/பிரமிடு">பிரமிடு</ref>, <ref target="https://ta.wikipedia.org/wiki/மெம்பிஸ்">மெம்பிஸ்</ref>, <ref target="https://ta.wikipedia.org/wiki/எகிப்து">எகிப்து</ref></caption></figure>
<p>பழைய எகிப்திய இராச்சியத்தை ஆண்ட  <ref target="https://ta.wikipedia.org/wiki/எகிப்தின்_மூன்றாம்_வம்சம்">மூன்றாம் வம்சத்தை</ref> நிறுவியவர் மன்னர் <ref target="https://ta.wikipedia.org/wiki/ஜோசெர்">ஜோசெர்</ref>  (கிமு 2691 – 2625) ஆவார். இவரே தனக்கான <ref target="https://ta.wikipedia.org/wiki/ஜோசெர்_பிரமிடு">படிக்கட்டுப் பிரமிடுவை</ref> எகிப்தின் <ref target="https://ta.wikipedia.org/wiki/சக்காரா">சக்காரா</ref>  நகரத்தில் நிறுவினார்.</p>
<figure><caption>மன்னர் <ref target="https://ta.wikipedia.org/wiki/ஜோசெர்">ஜோசெர்</ref> கல்லறைக் கோயில், <ref target="https://ta.wikipedia.org/wiki/சக்காரா">சக்காரா</ref>, <ref target="https://ta.wikipedia.org/wiki/மெம்பிஸ்">மெம்பிஸ்</ref></caption></figure>
<figure><caption>பழைய எகிப்து இராச்சிய மன்னர் <ref target="https://ta.wikipedia.org/wiki/ஜோசெர்">ஜோசெர்</ref> தலைச்சிற்பம், புருக்ளின் அருங்காட்சியகம், <ref target="https://ta.wikipedia.org/wiki/கிமு">கிமு</ref> 2650- <ref target="https://ta.wikipedia.org/wiki/கிமு">கிமு</ref> 2600</caption></figure>
<p>முதலில் அறியப்பட்ட எகிப்திய மன்னர்களின் உருவம், எகிப்தின் மூன்றாம் வம்சத்தின், பழைய இராச்சிய மன்னர் <ref target="https://ta.wikipedia.org/wiki/ஜோசெர்">ஜோசெர்</ref>  தலைச் சிற்பம், (கிமு 2650-2600) <ref target="https://ta.wikipedia.org/wiki/மேல்_எகிப்து">மேல் எகிப்தில்</ref> நடைபெற்ற <ref target="https://ta.wikipedia.org/wiki/அகழ்வாய்வு">அகழ்வாய்வில்</ref> கண்டெடுக்கப்பட்டு, தற்போது ஐக்கிய அமெரிக்காவின், புருக்ளீன் அருங்காட்சியகத்தில் காட்சிக்கு வைக்கப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-5">[5]</ref>பழைய எகிப்திய இராச்சியத்தின் மக்கள், மன்னரை கடவுளாக வழிபட்டனர்.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
பழைய எகிப்திய இராச்சியத்தின் பெருமைகள்
<figure><caption>பார்வோன் <ref target="https://ta.wikipedia.org/wiki/கூபு">கூபு</ref> நிறுவிய <ref target="https://ta.wikipedia.org/wiki/கிசாவின்_பெரிய_பிரமிடு">கிசாவின் பெரிய பிரமிடுக்கு</ref> முன்புறம் அமைந்த <ref target="https://ta.wikipedia.org/wiki/கீசாவின்_பெரிய_ஸ்பிங்ஸ்">பெரிய ஸ்பிங்ஸ்</ref></caption></figure>
<p><ref target="https://ta.wikipedia.org/wiki/எகிப்தின்_நான்காம்_வம்சம்">நான்காம் எகிப்திய வம்ச</ref> மன்னர்களின் ஆட்சிக் காலத்தில் (கிமு 2613–2494), பழைய எகிப்திய இராச்சியத்தின் புகழ் அதன் உச்சியைத் தொட்டது. எகிப்திய மன்னர் <ref target="https://ta.wikipedia.org/wiki/சினெபெரு">சினெபெரு</ref> கருங்கற்களால் சிறிதும் பெரிதுமான வளைந்த பிரமிடு மற்றும் செம்பிரமிடு போன்ற மூன்று <ref target="https://ta.wikipedia.org/wiki/பிரமிடு">பிரமிடுகளை</ref> நிறுவினார்.<ref target="https://ta.wikipedia.org/wiki/முதற்_பக்கம்#cite_note-:1-7">[7]</ref><ref target="https://ta.wikipedia.org/wiki/முதற்_பக்கம்#cite_note-:1-7">[7]</ref>  மன்னர் <ref target="https://ta.wikipedia.org/wiki/சினெபெரு">சினெபெருவின்</ref> மகன் <ref target="https://ta.wikipedia.org/wiki/கூபு">கூபு</ref> (கிமு 2589–2566)  <ref target="https://ta.wikipedia.org/wiki/கிசாவின்_பெரிய_பிரமிடு"> கிசாவின் பெரிய பிரமிடை</ref> நிறுவினார்.</p>
<p><ref target="https://ta.wikipedia.org/wiki/கூபு">கூபுவின்</ref> மறைவிற்குப்பின் அவரது மகன்கள் <ref target="https://ta.wikipedia.org/wiki/ஜெதெப்பிரே">ஜெதெப்பிரே</ref> (கிமு 2566–2558)  மற்றும் <ref target="https://ta.wikipedia.org/wiki/காப்ரா">காப்ராவிற்கு</ref> இடையே வாரிசுரிமைக்கு சர்ச்சை ஏற்பட்டது. ஜெதேப்பிரா ஆட்சிக் காலத்தில் <ref target="https://ta.wikipedia.org/wiki/கீசாவின்_பெரிய_ஸ்பிங்ஸ்">கீசாவின் பெரிய ஸ்பிங்ஸ்</ref> கட்டப்பட்டது.<ref target="https://ta.wikipedia.org/wiki/முதற்_பக்கம்#cite_note-8">[8]</ref>இவரது ஆட்சிக் காலத்தில் <ref target="https://ta.wikipedia.org/wiki/கானான்">கானான்</ref> தேசமும், <ref target="https://ta.wikipedia.org/wiki/நூபியா">நூபியா</ref> (தற்கால சூடான் நாடு) தேசமும்  கைப்பற்றப்பட்டன.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
<figure><caption><ref target="https://ta.wikipedia.org/wiki/கீசாவின்_பெரிய_ஸ்பிங்ஸ்">கீசாவின் பெரிய ஸ்பிங்ஸ்</ref> பிரமிடைக் கட்டிய பார்வோன் <ref target="https://ta.wikipedia.org/wiki/கூபு">கூபு</ref></caption></figure>
<figure><caption>மன்னர் <ref target="https://ta.wikipedia.org/wiki/ஜோசெர்">ஜோசெர்</ref>  நிறுவிய படிக்கட்டு <ref target="https://ta.wikipedia.org/wiki/பிரமிடு">பிரமிடுவின்</ref> <ref target="https://ta.wikipedia.org/wiki/சுண்ணாம்புக்_கல்">சுண்ணாம்புக் கல்</ref> தூண்கள்</caption></figure>
எகிப்தின் மூன்றாம் வம்சம்
முதன்மைக் கட்டுரை: <ref target="https://ta.wikipedia.org/wiki/எகிப்தின்_மூன்றாம்_வம்சம்">எகிப்தின் மூன்றாம் வம்சம்</ref>
<p>எகிப்தின் பழைய இராச்சியத்தை ஆண்ட  <ref target="https://ta.wikipedia.org/wiki/எகிப்தின்_மூன்றாம்_வம்சம்">மூன்றாம் வம்ச</ref> மன்னர்களில் முதலாமர் <ref target="https://ta.wikipedia.org/wiki/ஜோசெர்">ஜோசெர்</ref> ஆவார். இவர் <ref target="https://ta.wikipedia.org/wiki/எகிப்தின்_இரண்டாம்_வம்சம்">எகிப்தின இரண்டாம் வம்சத்தவர்களை</ref> வென்று, பழைய எகிப்திய  இராச்சியத்தை கைப்பற்றினார்.<ref target="https://ta.wikipedia.org/wiki/முதற்_பக்கம்#cite_note-DH-10">[10]</ref> இவ்வம்சத்தினர் பழைய எகிப்திய இராச்சியதை கிமு 2686 முதல் கிம் 2613 முடிய ஆண்டனர். இவர்களது தலைநகரம் <ref target="https://ta.wikipedia.org/wiki/மெம்பிசு,_எகிப்து">மெம்பிஸ்</ref> ஆகும். <ref target="https://ta.wikipedia.org/wiki/சக்காரா">சக்காரா</ref> நகரம் இறந்த மன்னர்களை புதைக்கும் இடமாகவும், கோயில்களாகவும் இருந்தன. <ref target="https://ta.wikipedia.org/wiki/முதற்_பக்கம்#cite_note-Wilkinson-11">[11]</ref>மன்னர் <ref target="https://ta.wikipedia.org/wiki/ஜோசெர்">ஜோசெர்</ref> <ref target="https://ta.wikipedia.org/wiki/சக்காரா">சக்காராவின்</ref> படிக்கட்டு <ref target="https://ta.wikipedia.org/wiki/பிரமிடு">பிரமிடை</ref> நிறுவினார்.</p>
எகிப்தின் நான்காம் வம்சம்
முதன்மைக் கட்டுரை: <ref target="https://ta.wikipedia.org/wiki/எகிப்தின்_நான்காம்_வம்சம்">எகிப்தின் நான்காம் வம்சம்</ref>
<p><ref target="https://ta.wikipedia.org/wiki/எகிப்தின்_நான்காம்_வம்சம்">எகிப்தின் நான்காம் வம்சத்தவர்கள்</ref> ஆண்ட பழைய எகிப்திய இராச்சியத்தில் <ref target="https://ta.wikipedia.org/wiki/முதற்_பக்கம்#cite_note-12">[12]</ref> அமைதி மற்றும் செழிப்புடன்  நிலவியது. மேலும், இக்காலம் பிற நாடுகளுடன் மேற்கொண்ட  வர்த்தகங்கள் ஆவணப்படுத்தப்பட்ட காலமாகும். </p>
<figure><caption>எகிப்திய இராணி இரண்டாம் ஹெட்டேப்பியரசின் வண்ணம் தீட்டப்பட்ட சுண்ணாம்புக்கல் <ref target="https://ta.wikipedia.org/wiki/இசுபிங்சு">இசுபிங்சு</ref></caption></figure>
<p>எகிப்தின் நான்காம் வம்ச மன்னர்கள் ஆட்சிக்காலத்தில் இறந்த மன்னர்களின் உடலை <ref target="https://ta.wikipedia.org/wiki/மம்மி">பதப்படுத்தி</ref> உயரமான <ref target="https://ta.wikipedia.org/wiki/பிரமிடு">பிரமிடு</ref> கட்டிடங்களில் அடக்கம் செய்யும் வழக்கம் செழித்தோங்கியது. இவ்வம்ச ஆட்சியில் பண்டைய எகிப்தில் சித்திரக் கலை, சிற்பக் கலை மற்றும் கட்டிடக் கலை வளர்ந்தது.   
மன்னர் <ref target="https://ta.wikipedia.org/wiki/சினெபெரு">சினெபெரு</ref> காலத்தில் இறப்பிற்கு பிந்தைய வாழ்க்கைகாக சடலங்களை <ref target="https://ta.wikipedia.org/wiki/மம்மி">மம்மிப்படுத்தி</ref> <ref target="https://ta.wikipedia.org/wiki/பிரமிடு">பிரமிடுகளில்</ref> அடக்கம் செய்ய <ref target="https://ta.wikipedia.org/wiki/கீசா">கீசா</ref> நகரத்தில் பிரமிடுகள் நிறுவப்பட்டன.<ref target="https://ta.wikipedia.org/wiki/முதற்_பக்கம்#cite_note-PharaohsRevealed-13">[13]</ref> இவ்வம்சத்தின் ஒவ்வொரு மன்னரும் தனக்கென குறைந்தது ஒரு நினைவுச் சின்னமாக கல்லறைப் <ref target="https://ta.wikipedia.org/wiki/பிரமிடு">பிரமிடு</ref> நிறுவினார்கள்.
பழைய எகிப்திய இராச்சியத்தின் <ref target="https://ta.wikipedia.org/wiki/கீசா">கீசா</ref> நகரத்தின் <ref target="https://ta.wikipedia.org/wiki/கிசாவின்_பெரிய_பிரமிடு">கிசாவின் பெரிய பிரமிடு</ref> உள்ளிட்ட <ref target="https://ta.wikipedia.org/wiki/கிசா_பிரமிடுத்_தொகுதி">பிரமிடுகளின் தொகுதிகளாலும்</ref>, <ref target="https://ta.wikipedia.org/wiki/கீசாவின்_பெரிய_ஸ்பிங்ஸ்">பெரிய ஸ்பிங்ஸ்களாலும்</ref> புகழ்பெற்றது.</p>
ஐந்தாம் வம்சம் (கிமு 2498 – 2345)
முதன்மைக் கட்டுரை: <ref target="https://ta.wikipedia.org/wiki/எகிப்தின்_ஐந்தாம்_வம்சம்">எகிப்தின் ஐந்தாம் வம்சம்</ref>
<figure><caption>பழைய எகிப்து இராச்சியத்தின் பிந்தைய கால மன்னர் இம்ஹொதேப்பின் சிற்பம், <ref target="https://ta.wikipedia.org/wiki/இலூவா_அருங்காட்சியகம்">இலூவா அருங்காட்சியகம்</ref></caption></figure>
<p><ref target="https://ta.wikipedia.org/wiki/எகிப்தின்_ஐந்தாம்_வம்சம்">எகிப்தின் ஐந்தாம் வம்சத்தினர்</ref> ஆண்ட பழைய இராச்சிய ஆட்சிக் காலத்தில் (கிமு 2498 – 2345)  மன்னர் <ref target="https://ta.wikipedia.org/wiki/யுசர்காப்">யுசர்காப்</ref> (கிமு 2494–2487) ஆட்சியில் <ref target="https://ta.wikipedia.org/wiki/இரா">இரா</ref> எனும் சூரியக் கடவுள் வழிபாடு துவங்கியது.  சூரியக் கடவுளுக்கு வழிபாட்டுத் தலங்கள் கட்டப்பட்டன.</p>
<p><ref target="https://ta.wikipedia.org/wiki/யுசர்காப்">யுசர்காப்பின்</ref> மகன் <ref target="https://ta.wikipedia.org/wiki/சகுரா">சகுரா</ref> ஆட்சியில் (கிமு 2487–2475) எகிப்தின் அண்டைப்பகுதிகளைக் கைப்பற்றினார். <ref target="https://ta.wikipedia.org/wiki/சகுரா">சகுராவிற்குப்</ref> பின் ஆட்சிக்கு வந்த அவரது மகன் நெபெரிர்கரே ககாய் (கிமு 2475–2455), புதிய அரச பட்டங்களை அறிமுகப்படுத்தினார். ஐந்தாம் வம்சத்தின் மூன்றாம் மன்னர் <ref target="https://ta.wikipedia.org/wiki/நெபெரிர்கரே_ககை">நெபெரிர்கரே ககை</ref>   ஆட்சியில்  <ref target="https://ta.wikipedia.org/wiki/கிமு">கிமு</ref> 2,40-இல் கட்டப்பட்ட கல்லறை, டிசம்பர், 2018ல் <ref target="https://ta.wikipedia.org/wiki/அகழ்வாய்வு">அகழாய்வில்</ref> கண்டுபிடிக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-14">[14]</ref><ref target="https://ta.wikipedia.org/wiki/முதற்_பக்கம்#cite_note-15">[15]</ref><ref target="https://ta.wikipedia.org/wiki/முதற்_பக்கம்#cite_note-16">[16]</ref></p>
<p>இவருக்குப் பின்னர் வந்த மன்னர்களான <ref target="https://ta.wikipedia.org/wiki/நெபெரேபிரே">நெபெரேபிரே</ref> (கிமு 2455–2453)  மற்றும்  செப்செகரே ஆகியோர் குறுகிய காலமே பழைய எகிப்திய இராச்சியத்தை ஆண்டனர்.<ref target="https://ta.wikipedia.org/wiki/முதற்_பக்கம்#cite_note-17">[17]</ref></p>
<p>நீண்ட காலம் எகிப்தை ஆண்டவர்களின் இவ்வம்சத்தின் மன்னர்கள் <ref target="https://ta.wikipedia.org/wiki/நியூசெர்ரே_இனி">நியூசெர்ரே இனி</ref>, <ref target="https://ta.wikipedia.org/wiki/மென்கௌஹோர்_கையூ">மென்கௌஹோர் கையூ</ref>, <ref target="https://ta.wikipedia.org/wiki/ஜெத்கரே_இசேசி">ஜெத்கரே இசேசி</ref> <ref target="https://ta.wikipedia.org/wiki/மென்கௌரே">மென்கௌரே</ref>  மற்றும் <ref target="https://ta.wikipedia.org/wiki/உனாஸ்">உனாஸ்</ref> ஆவர்.</p>
<p>பழைய எகிப்திய இராச்சியத்தினர் <ref target="https://ta.wikipedia.org/wiki/செங்கடல்">செங்கடல்</ref> வழியாக, <ref target="https://ta.wikipedia.org/wiki/பண்டைய_அண்மை_கிழக்கு">பண்டைய அண்மை கிழக்கு</ref> நாடுகளுக்கு  <ref target="https://ta.wikipedia.org/wiki/கருங்காலி">கருங்காலி</ref> மரப்பொருட்கள், நறுமண ஊதுபத்திகள், தங்கம் மற்றும் செப்புப் பாத்திரங்களை ஏற்றுமதி செய்வதற்கு மரக்கலங்களை கட்டினர்.</p>
ஆறாம் வம்ச காலத்தில் பழைய எகிப்திய இராச்சியத்தின் வீழ்ச்சி
முதன்மைக் கட்டுரை: <ref target="https://ta.wikipedia.org/wiki/எகிப்தின்_ஆறாம்_வம்சம்">எகிப்தின் ஆறாம் வம்சம்</ref>
முதன்மைக் கட்டுரை: <ref target="https://ta.wikipedia.org/wiki/எகிப்தின்_முதல்_இடைநிலைக்_காலம்">எகிப்தின் முதல் இடைநிலைக் காலம்</ref>
<p>பழைய எகிப்திய இராச்சியத்தின் <ref target="https://ta.wikipedia.org/wiki/எகிப்தின்_ஆறாம்_வம்சம்">ஆறாம் வம்ச</ref> மன்னர்களின் ஆட்சிக் காலத்தில் (கிமு 2345–2181), மன்னர்களின் ஆதிக்கம், பிரதேச மாகாண ஆளுநர்களின் எழுச்சியால் படிப்படியாக வீழ்ச்சியடைத் துவங்கியது.</p>
<p>மன்னர் <ref target="https://ta.wikipedia.org/wiki/இரண்டாம்_பெப்பி">இரண்டாம் பெப்பியின்</ref> (கிமு 2278–2184) மறைவிற்குப் பின் வாரிசுரிமைக்காக நடைபெற்ற உள்நாட்டுப் போரால், பழைய எகிப்திய இராச்சியம் முற்றிலும் வீழ்ச்சியடைந்தது. மேலும் நைல் ஆற்றின் வெள்ளத்தாலும், பஞ்சத்தாலும் பழைய எகிப்திய இராச்சியம் சீரழிந்தது. பழைய எகிப்திய இராச்சியத்தின் முடிவில் <ref target="https://ta.wikipedia.org/wiki/கிமு">கிமு</ref> 2184 முதல் <ref target="https://ta.wikipedia.org/wiki/கிமு">கிமு</ref> 2055 முடிய 129 ஆண்டுகள் எகிப்தில் <hi rend="bold"><ref target="https://ta.wikipedia.org/wiki/எகிப்தின்_முதல்_இடைநிலைக்_காலம்">எகிப்தின் முதல் இடைநிலைக் காலம்</ref></hi> நிலவியது.<ref target="https://ta.wikipedia.org/wiki/முதற்_பக்கம்#cite_note-18">[18]</ref></p>
பண்பாடு
<p>எகிப்தின் பழைய இராச்சியத்தின் 3 – 6 வரையிலான வம்ச ஆட்சியாளர்கள் காலத்தில் (கிமு 2649–2150) கட்டிடக் கலை, சிற்பக் கலை, ஓவியக் கலைகள் செழித்திருந்தது. தங்கம், வெள்ளி, செப்பு மற்றும் நவரத்தினங்களால் அழகிய நகைகள் செய்தனர். மரம், கல், படிகத்தால் அழகிய  சிற்பங்களை வடித்தனர். கருங்கற்களால் பெரிதும், சிறிதுமான <ref target="https://ta.wikipedia.org/wiki/பிரமிடு">பிரமிடுகள்</ref> கட்டப்பட்டது. இறந்த மன்னர்கள், அரச குடும்பத்தினரது பதப்படுத்தப்பட்ட <ref target="https://ta.wikipedia.org/wiki/மம்மி">மம்மிகளை</ref>  பிரமிடுகளில் மரியாதைகளுடன் அடக்கம் செய்யும் வழக்கம் இருந்தது.<ref target="https://ta.wikipedia.org/wiki/முதற்_பக்கம்#cite_note-Select_Egypt-19">[19]</ref>மக்கள் <ref target="https://ta.wikipedia.org/wiki/பார்வோன்">பார்வோனை</ref> கடவுளாக வழிபட்டாலும், <ref target="https://ta.wikipedia.org/wiki/இரா">இரா</ref> எனும் சூரியக் கடவுள் வழிபாடும் இருந்தது.</p>
கலை
<figure><caption><ref target="https://ta.wikipedia.org/wiki/கீசாவின்_பெரிய_ஸ்பிங்ஸ்">கீசாவின் பெரிய ஸ்பிங்ஸ்</ref></caption></figure>
<p>இந்த இராச்சியத்தின் கலைகள் <ref target="https://ta.wikipedia.org/wiki/பண்டைய_எகிப்தின்_சமயம்">எகிப்திய சமயத்தை</ref> மையமாகக் கொண்டு விளங்கியது.<ref target="https://ta.wikipedia.org/wiki/முதற்_பக்கம்#cite_note-:2-20">[20]</ref>கல்லறைப் <ref target="https://ta.wikipedia.org/wiki/பிரமிடு">பிரமிடுகள்</ref>, கடவுள்களில் சிற்பஙகள் மற்றும் கடவுளர்களின் விலங்கு மற்றும் பறவைச் சித்திரங்களை வரைதல், வரலாற்று நிகழ்வுகளை கருங்கல் பலகைகளில் எழுதுதல் போன்ற கலைகளை, <ref target="https://ta.wikipedia.org/wiki/எகிப்தின்_துவக்க_கால_அரச_மரபுகள்">துவக்க கால அரச மரபுகளைப்</ref> பின்பற்றி பழைய எகிப்து இராச்சியத்தினரும் வளர்த்தனர்.<ref target="https://ta.wikipedia.org/wiki/முதற்_பக்கம்#cite_note-:2-20">[20]</ref><ref target="https://ta.wikipedia.org/wiki/முதற்_பக்கம்#cite_note-:5-21">[21]</ref><ref target="https://ta.wikipedia.org/wiki/முதற்_பக்கம்#cite_note-:4-22">[22]</ref></p>
<figure><caption>மனித உருவங்கள் மற்றும் எகிப்திய எழுத்துகளுடன்  கூடிய கதவு போன்ற அமைப்பு, <ref target="https://ta.wikipedia.org/wiki/பார்வோன்">பார்வோன்</ref> மெத்ஜெத்ஜியின் கல்லறை, 2353-2323கிமு, சக்காரா<ref target="https://ta.wikipedia.org/wiki/முதற்_பக்கம்#cite_note-23">[23]</ref></caption></figure>
<p>இவர்களது சிற்பங்கள் விலங்கு அல்லது பறவைகளின் தலையுடனும், மனித உடலுடன் கூடியதாக விளங்கின.<ref target="https://ta.wikipedia.org/wiki/முதற்_பக்கம்#cite_note-:2-20">[20]</ref> மேலும் மனிதத் தலையுடன் விலங்குகளின் உடலுடனும் பல சிற்பங்களும், சித்திரங்களும் உள்ளன. எடுத்துக்காட்டாக <ref target="https://ta.wikipedia.org/wiki/கீசாவின்_பெரிய_ஸ்பிங்ஸ்">கீசாவின் பெரிய ஸ்பிங்ஸ்</ref> மனித தலையுடன், விலங்கு உருவம் கொண்டது. இவர்களது சிற்பங்களில் கடவுளின் சிற்பங்களுடன் பார்வோன்களின் சிற்பங்களும் முதன்மையாக இடம் பெற்றுள்ளன. சிற்பங்களிலும், சித்திரங்களிலும் ஆண்களைப் பெரிதாகவும், பெண்களை அதைவிடச் சற்று சிறிதாக காண்பிக்கும் வழக்கம் நிலவியது.</p>
<p>ஆண்ட எகிப்தின் இராச்சியங்களுக்கு தக்கவாறு மனிதச் சிற்பங்களிலும் வேறுபாடு கொண்டிருந்தது. <ref target="https://ta.wikipedia.org/wiki/பழைய_எகிப்து_இராச்சியம்">பழைய எகிப்து இராச்சியக்</ref> கால ஆண்களின் சிற்பங்கள் அகன்ற தோளுடன், நீண்ட சதைப்பற்றுள்ள உடலுடன் அமைந்திருந்தது. பெண்களின் சிற்பங்களின் குறுகிய தோள், சிறுத்த உடல், இடை மற்றும் நீண்ட கால்களுடன் அமைக்கப்பட்டிருந்தன. மேலும் பெண்களின் கண்கள் நீண்டதாக இருந்தது. இதற்காக சிற்பக் கலையில் உடலைப் பிரித்து வகைப்படுத்துவதில் எட்டு வழிகாட்டுதல்களை கடைப்பிடித்தனர். அவை; தலையின் மேல் பகுதி, முடி ஒழுங்கு, கழுத்தின் அடிப்பகுதி, கையின் அக்குல் பகுதி, முழங்கை முனைப் பகுதி, தொடையின் மேல் பகுதி, இடுப்பின் கீழ் பகுதி, முழங்கால், மற்றும் காலின் நீண்ட பகுதி ஆகும். சிற்பம் அல்லது சித்திரங்களின் கால் பாதம் முதல் முடி வரை மூன்றாக பிரித்தனர். அவைகள் பாதம் முதல் முழங்கால் வரை முதல் பகுதியாகவும், முழங்கால் முதல் முழங்கை வரை ஒரு பகுதியாகவும்; இறுதியாக முழங்கை முதல் மயிர் வரை ஒரு பகுதியாக பிரித்துள்ளனர்.</p>
<figure><caption>மன்னர் <ref target="https://ta.wikipedia.org/wiki/மென்கௌரே">மென்கௌரே</ref> மற்றும் அவரது மனைவியர்களின் சிற்பம்,<ref target="https://ta.wikipedia.org/wiki/பழைய_எகிப்து_இராச்சியம்">பழைய எகிப்து இராச்சியம்</ref> <ref target="https://ta.wikipedia.org/wiki/முதற்_பக்கம்#cite_note-24">[24]</ref></caption></figure>
<p><ref target="https://ta.wikipedia.org/wiki/பார்வோன்">மன்னர்களின்</ref> சிற்பங்கள், சித்திரங்கள் இளமை மற்றும் அழகுடன் தனித் தன்மையாக விளங்கியது.<ref target="https://ta.wikipedia.org/wiki/முதற்_பக்கம்#cite_note-25">[25]</ref>
<ref target="https://ta.wikipedia.org/wiki/பழைய_எகிப்து_இராச்சியம்">பழைய எகிப்து இராச்சியத்தின்</ref> <ref target="https://ta.wikipedia.org/wiki/பார்வோன்">மன்னர்களின்</ref> சிற்பங்கள் நின்ற நிலையில் அல்லது அமர்ந்த நிலையில் வடிக்கப்பட்டுள்ளது. மன்னர்கள் தங்கள் மனைவிமார்கள் அல்லது கடவுளருடன் இருக்கும் குழு சிற்பங்கள் சாதாரனமாக காணப்படுகின்றன. சிற்பங்களை நிறுவுவதற்கு <ref target="https://ta.wikipedia.org/wiki/கருங்கல்">கருங்கல்</ref> அல்லது <ref target="https://ta.wikipedia.org/wiki/தீக்கல்">தீக்கல்</ref> பயன்படுத்தினர்.<ref target="https://ta.wikipedia.org/wiki/முதற்_பக்கம்#cite_note-:6-26">[26]</ref></p>
<p><ref target="https://ta.wikipedia.org/wiki/எகிப்திய_மொழி">பண்டைய எகிப்திய மொழியில்</ref> நான்கு வேறுபட்ட நிறங்களை சுட்டுகிறது. அவைகள் கருப்பு, பச்சை, சிவப்பு மற்றும் வெள்ளை ஆகும். கருப்பு நிறம் <ref target="https://ta.wikipedia.org/wiki/பண்டைய_எகிப்து">பண்டைய எகிப்தில்</ref> <ref target="https://ta.wikipedia.org/wiki/நைல்_ஆறு">நைல் ஆற்றின்</ref> வெள்ளத்தின் போது கொண்டு வரப்படும்  கருநிற வண்டல் மண்ணைக் குறிக்கிறது. பச்சை நிறம் வேளாண்மை, மறுபிறப்பையும், சிவப்பு நிறம் <ref target="https://ta.wikipedia.org/wiki/இரா">இரா</ref> எனும் சூரியக் கடவுளையும் மற்றும் அதன் கதிர்களையும், பிறவிச் சுழற்சியையும், வெள்ளை நிறம் தூய்மை மற்றும் புனிதத்தையும் குறிக்கிறது.</p>
<p><ref target="https://ta.wikipedia.org/wiki/பழைய_எகிப்து_இராச்சியம்">எகிப்தின் பழைய இராச்சியத்தின்</ref> <ref target="https://ta.wikipedia.org/wiki/பார்வோன்">பார்வோன்</ref> மென்கௌரா மற்றும் அவரது மனைவியர்களின் கூடிய சிற்பம் எகிப்தியர்களின் சிற்பக் கலைக்கு ஒரு எடுத்துக்காட்டாகும்.<ref target="https://ta.wikipedia.org/wiki/முதற்_பக்கம்#cite_note-27">[27]</ref></p>
பழைய எகிப்திய இராச்சியத்தின் முக்கிய ஆட்சியாளர்கள்
எகிப்தின் மூன்றாம் வம்ச ஆட்சியாளர்கள்
<list type="ordered"><item><ref target="https://ta.wikipedia.org/wiki/ஜோசெர்">ஜோசெர்</ref></item>
<item><ref target="https://ta.wikipedia.org/wiki/செகெம்கெத்">செகெம்கெத்</ref></item>
<item><ref target="https://ta.wikipedia.org/wiki/சனகெத்">சனகெத்</ref></item>
<item><ref target="https://ta.wikipedia.org/wiki/ஹுனி">ஹுனி</ref></item></list>
எகிப்தின் நான்காம் வம்ச ஆட்சியாளர்கள்
<list type="ordered"><item><ref target="https://ta.wikipedia.org/wiki/சினெபெரு">சினெபெரு</ref></item>
<item><ref target="https://ta.wikipedia.org/wiki/கூபு">கூபு</ref></item>
<item><ref target="https://ta.wikipedia.org/wiki/ஜெதெப்பிரே">ஜெதெப்பிரே</ref></item>
<item><ref target="https://ta.wikipedia.org/wiki/காப்ரா">காப்ரா</ref></item>
<item><ref target="https://ta.wikipedia.org/wiki/மென்கௌரே">மென்கௌரே</ref></item></list>
எகிப்தின் ஐந்தாம் வம்ச ஆட்சியாளர்கள்
<list type="ordered"><item><ref target="https://ta.wikipedia.org/wiki/யுசர்காப்">யுசர்காப்</ref></item>
<item><ref target="https://ta.wikipedia.org/wiki/சகுரா">சகுரா</ref></item>
<item><ref target="https://ta.wikipedia.org/wiki/நெபெரிர்கரே_ககை">நெபெரிர்கரே ககை</ref></item>
<item><ref target="https://ta.wikipedia.org/wiki/யுசர்காப்">யுசர்காப்</ref></item>
<item><ref target="https://ta.wikipedia.org/wiki/சகுரா">சகுரா</ref></item>
<item><ref target="https://ta.wikipedia.org/wiki/நெபெரிர்கரே_ககை">நெபெரிர்கரே ககை</ref></item>
<item><ref target="https://ta.wikipedia.org/wiki/நெபெர்ரேபிரே">நெபெர்ரேபிரே</ref></item>
<item><ref target="https://ta.wikipedia.org/wiki/நியூசெர்ரே_இனி">நியூசெர்ரே இனி</ref></item>
<item><ref target="https://ta.wikipedia.org/wiki/மென்கௌஹோர்_கையூ">மென்கௌஹோர் கையூ</ref></item>
<item><ref target="https://ta.wikipedia.org/wiki/ஜெத்கரே_இசேசி">ஜெத்கரே இசேசி</ref></item>
<item><ref target="https://ta.wikipedia.org/wiki/உனாஸ்">உனாஸ்</ref></item></list>
எகிப்தின் ஆறாம் வம்ச ஆட்சியாளர்கள்
<list type="ordered"><item><ref target="https://ta.wikipedia.org/wiki/தேத்தி">தேத்தி</ref></item>
<item><ref target="https://ta.wikipedia.org/wiki/யுசர்கரே">யுசர்கரே</ref></item>
<item><ref target="https://ta.wikipedia.org/wiki/முதலாம்_பெப்பி">முதலாம் பெப்பி</ref></item>
<item><ref target="https://ta.wikipedia.org/wiki/Merenre_Nemtyemsaf_I">Merenre Nemtyemsaf I</ref></item>
<item><ref target="https://ta.wikipedia.org/wiki/இரண்டாம்_பெப்பி">இரண்டாம் பெப்பி</ref></item>
<item><ref target="https://ta.wikipedia.org/wiki/Merenre_Nemtyemsaf_II">Merenre Nemtyemsaf II</ref></item>
<item><ref target="https://ta.wikipedia.org/wiki/சிப்டா">சிப்டா</ref></item></list>

இதனையும் காண்க
<list type="unordered"><item><ref target="https://ta.wikipedia.org/wiki/பண்டைய_எகிப்திய_அரசமரபுகள்">பண்டைய எகிப்திய அரசமரபுகள்</ref></item>
<item><ref target="https://ta.wikipedia.org/wiki/பாரோக்களின்_பட்டியல்">பாரோக்களின் பட்டியல்</ref></item></list>


மேலும் படிக்க
<list type="unordered"><item>Brewer, Douglas J. <hi rend="italic">Ancient Egypt: Foundations of a Civilization</hi>. Harlow, UK: Pearson, 2005.</item>
<item>Callender, Gae. <hi rend="italic">Egypt In the Old Kingdom: An Introduction</hi>. South Melbourne: Longman, 1998.</item>
<item>Kanawati, Naguib. <hi rend="italic">Governmental Reforms In Old Kingdom Egypt</hi>. Warminster: Aris &amp; Phillips,, 1980.</item>
<item>Kanawati, Naguib., and Alexandra Woods. <hi rend="italic">Artists of the Old Kingdom: Techniques and Achievements</hi>. 1st English ed. Egypt: Supreme Council of Antiquities Press, 2009.</item>
<item>Lehner, Mark. <hi rend="italic">The Complete Pyramids</hi>. London: Thames and Hudson, 1997.</item>
<item>Málek, Jaromír., and Werner Forman. <hi rend="italic">In the Shadow of the Pyramids: Ancient Egypt During the Old Kingdom</hi>. Norman: University of Oklahoma Press, 1986.</item>
<item>McFarlane, A., and Anna-Latifa Mourad. <hi rend="italic">Behind the Scenes: Daily Life In Old Kingdom Egypt</hi>. North Ryde, N.S.W.: Australian Centre for Egyptology, 2012.</item>
<item>Metropolitan Museum of Art. <hi rend="italic">Egyptian Art in the Age of the Pyramids</hi>. New York: Metropolitan Museum of Art, 1999.</item>
<item>Papazian, Hratch. <hi rend="italic">Domain of Pharaoh: The Structure and Components of the Economy of Old Kingdom Egypt</hi>. Hildesheim: Gerstenberg, 2012.</item>
<item>Ryholt, Kim S. B. <hi rend="italic">The Political Situation in Egypt during the Second Intermediate Period c. 1800–1550 BC</hi>. Copenhagen: Museum Tusculanum, 1997.</item>
<item>Sowada, K., and Peter Grave. <hi rend="italic">Egypt In the Eastern Mediterranean During the Old Kingdom: An Archaeological Perspective</hi>. Fribourg: Academic Press, 2009.</item>
<item>Strudwick, Nigel. <hi rend="italic">The Administration of Egypt In the Old Kingdom: The Highest Titles and Their Holders</hi>. London: KPI, 1985.</item>
<item>Warden, Leslie Anne. <hi rend="italic">Pottery and Economy In Old Kingdom Egypt</hi>. Boston: Brill, 2013.</item>
<item>Wilkinson, Toby. <hi rend="italic">Early Dynastic Egypt</hi>. London: Routledge, 2001.</item></list>
வெளி இணப்புகள்
<list type="unordered"><item><ref target="http://www.bbc.co.uk/history/ancient/egyptians/apocalypse_egypt_01.shtml">The Fall of the Egyptian Old Kingdom</ref> from BBC History</item>
<item><ref target="https://web.archive.org/web/20060516022803/http://www.on-the-matrix.com/mideast/OldKingdom.asp">Middle East on The Matrix: Egypt, The Old Kingdom</ref> – Photographs of many of the historic sites dating from the Old Kingdom</item>
<item><ref target="http://www.aldokkan.com/egypt/old_kingdom.htm">Old Kingdom of Egypt- Aldokkan</ref></item></list>
</text></body></html>