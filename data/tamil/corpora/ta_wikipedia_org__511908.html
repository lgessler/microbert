<html><body><text id="wikipedia_ta_wikipedia_org__511908.html" ns="0" revid="3120694" sourceurl="https://ta.wikipedia.org/wiki/1,2-%E0%AE%88%E0%AE%A4%E0%AF%8D%E0%AE%A4%E0%AF%87%E0%AE%A9%E0%AF%8D_%E0%AE%9F%E0%AF%88%E0%AE%A4%E0%AE%AF%E0%AF%8B%E0%AE%B2%E0%AF%8D" title="1,2-ஈத்தேன் டைதயோல்" type="wikipedia">1,2-ஈத்தேன் டைதயோல்
<p><hi rend="bold">1,2-ஈத்தேன் டைதயோல்</hi> (<hi rend="italic">1,2-Ethanedithiol</hi>) என்பது  C2H4(SH)2 என்ற <ref target="https://ta.wikipedia.org/wiki/மூலக்கூற்று_வாய்ப்பாடு">மூலக்கூற்று வாய்ப்பாட்டால்</ref> விவரிக்கப்படும் ஒரு <ref target="https://ta.wikipedia.org/wiki/கரிமவேதியியல்">கரிமவேதியியல்</ref> <ref target="https://ta.wikipedia.org/wiki/சேர்மம்">சேர்மமாகும்</ref>. <ref target="https://ta.wikipedia.org/wiki/முதற்_பக்கம்#cite_note-1">[1]</ref> இது மிகவும் தனித்துவம் மிக்க வாசனையைக் கொண்டுள்ளது. இவ்வாசனை பலரால் அழுகிய <ref target="https://ta.wikipedia.org/wiki/முட்டைக்கோசு">முட்டைக்கோசுடன்</ref> ஒப்பிடப்படுகிறது. கரிமத் தொகுப்பு வினைகளில்  ஒரு பொதுவான கட்டுமானத் தொகுதியாகவும் உலோக அயனிகளுக்கான ஒரு சிறந்த <ref target="https://ta.wikipedia.org/wiki/ஈந்தணைவி">ஈந்தணைவியாகவும்</ref> 1,2-ஈத்தேன் டைதயோல் கருதப்படுகிறது.</p>
<p>1,2- இருகுளோரோயீத்தேனுடன் நீரிய சோடியம் பைசல்பைடைச் சேர்த்து வினைபுரியச் செய்து வர்த்தக முறையில் இச்சேர்மம் தயாரிக்கப்படுகிறது. 1,2- இருபுரோமோயீத்தேனுடன் <ref target="https://ta.wikipedia.org/wiki/தயோயூரியா">தயோயூரியாவைச்</ref> சேர்த்து வினைபுரியச் செய்து தொடர்ந்து <ref target="https://ta.wikipedia.org/wiki/நீராற்பகுத்தல்">நீராற்பகுத்தல்</ref> வினைக்கு உட்படுத்தி ஆய்வகங்களில் 1,2-ஈத்தேன் டைதயோல் தயாரித்துக் கொள்ளப்படுகிறது. <ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
பயன்பாடுகள்
<p>1,2-ஈத்தேன் டைதயோல் ஒரு 1,2-டைதயோலாக <ref target="https://ta.wikipedia.org/wiki/ஆல்டிகைடு">ஆல்டிகைடுகள்</ref> மற்றும் <ref target="https://ta.wikipedia.org/wiki/கீட்டோன்">கீட்டோன்களுடன்</ref> வினபுரிந்து, வேதியியல் இடைநிலையாகப் பயன்படும் 1,3-டைதயோலேனைக் கொடுக்கும் என்பதால் கரிம வேதியியலில் பரவலாகப் பயன்படுத்தப்படுகிறது. <ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
C2H4(SH)2  +   RR'CO  →  C2H4S2CRR'  +  H2O
<figure><caption>1,2-ஈத்தேன் டைதயோல்  சேர்மத்தைப் பயன்படுத்தி <ref target="https://ta.wikipedia.org/wiki/கார்பனைல்">கார்பனைல்</ref> குழுவை 1,3-டைதயோலேனாக மாற்றி பாதுகாக்கும் வினை</caption></figure>
<p>பிற 1,2- மற்றும் 1,3-டைதயோல்கள் இவ்வினையில் பங்கேற்று 1,3-டைதயோலேன்களையும் ஆறு உறுப்பு வளையம் கொண்ட 1,3 டைதயேன்களையும் கொடுக்கின்றன.</p>
<p><ref target="https://ta.wikipedia.org/wiki/எத்திலீன்_கிளைக்கால்">எத்திலீன் கிளைக்கால்</ref> போன்ற டையால்கள் இவ்வினையை ஒத்த வினைகளில் பங்கேற்று 1,3-டையாக்சோலேன்களையும் 1,3-டையாக்சேன்களையும் கொடுக்கின்றன. ஆல்டிகைடுகளிலிருந்து பெறப்பட்ட டைதயோலேன்கள் மற்றும்  டைதயேன்களின் சிறப்பம்சம்  என்னவென்றால், இவற்றிலுள்ள <ref target="https://ta.wikipedia.org/wiki/மீத்தேன்">மீத்தேன்</ref> குழுவை <ref target="https://ta.wikipedia.org/wiki/புரோட்டான்">புரோட்டான்</ref> நீக்கம் செய்து அதன் விளைவாக கார்பன் எதிர்மின் அயனியை ஆல்கைலேற்றம் செய்ய முடியும்.</p>
<p>1,2-ஈத்தேன் டைதயோல்  பொதுவாக பெப்டைடு பிளவு தொகுப்பு வினைகளில் துப்புரவாக்கியாகப் பயன்படுத்தப்படுகிறது</p>
</text></body></html>