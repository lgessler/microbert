<html><body><text id="wikipedia_ta_wikipedia_org__46743.html" ns="0" revid="3292549" sourceurl="https://ta.wikipedia.org/wiki/%E0%AE%9A%E0%AF%81%E0%AE%B5%E0%AE%BE%E0%AE%A9%E0%AF%8D%E0%AE%9A%E0%AE%BE%E0%AE%99%E0%AF%8D" title="சுவான்சாங்" type="wikipedia">சுவான்சாங்
<p><hi rend="bold">சுவான்சாங்</hi> (<hi rend="bold">யுவான் சுவாங்</hi>) என்பவர் ஒரு புகழ் பெற்ற <ref target="https://ta.wikipedia.org/wiki/சீனா">சீன</ref> மதகுருவும், கல்வியாளரும், <ref target="https://ta.wikipedia.org/wiki/பயணி">பயணியும்</ref>, மொழிபெயர்ப்பாளரும் ஆவார். இவரது பயணங்கள், சீனாவின் தொடக்க <ref target="https://ta.wikipedia.org/wiki/தாங்">தாங்</ref> காலத்தில் <ref target="https://ta.wikipedia.org/wiki/சீனா">சீனாவுக்கும்</ref> <ref target="https://ta.wikipedia.org/wiki/இந்தியா">இந்தியாவுக்கும்</ref> இடையில் தொடர்புகளை ஏற்படுத்தின. தனது 17 ஆண்டுகள் பிடித்த இந்தியாவுக்குச் சென்று சீனா திரும்பிய பயணத்தின் மூலம் இவர் பெரும் புகழ் எய்தினார். தனது பயணம் பற்றிய விபரங்களை அவர் தனது <ref target="https://ta.wikipedia.org/wiki/தன்வரலாறு">தன்வரலாற்றில்</ref> குறித்துள்ளார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
இளமைக் காலம்
<p>சுவான்சாங் <ref target="https://ta.wikipedia.org/wiki/ஹெனான்">ஹெனானில்</ref> உள்ள, <ref target="https://ta.wikipedia.org/wiki/லுவோயாங்">லுவோயாங்குக்கு</ref> அண்மையிலுள்ள ஓர் இடத்தில் பிறந்தார். இவர் பிறந்த ஆண்டு 602 எனக் கருதப்படுகிறது. 664 ஆம் ஆண்டில் <ref target="https://ta.wikipedia.org/wiki/யூ_ஹுவா_கோங்">யூ ஹுவா கோங்</ref> என்னும் இடத்தில் இவர் காலமானார். சென் ஹுயி என்னும் இயற்பெயர்க் கொண்ட சுவான்சாங்கின் <ref target="https://ta.wikipedia.org/wiki/குடும்பம்">குடும்பம்</ref> பல <ref target="https://ta.wikipedia.org/wiki/தலைமுறை">தலைமுறைகளாகவே</ref> கல்வியறிவு கொண்டவர்களாக இருந்தனர். இவர் குடும்பத்தில் நான்கு பிள்ளைகளுள் கடைசியாகப் பிறந்தவர். இவரது <ref target="https://ta.wikipedia.org/wiki/பாட்டன்">பாட்டன்</ref>, தலைநகரில் இருந்த இம்பீரியல் கல்லூரியில் பேராசிரியராக இருந்தார். இவரது தந்தையார் ஒரு பழமைவாத கன்பூசியன். இவர் அக்காலத்தில் சீனாவைப் பீடித்திருந்த <ref target="https://ta.wikipedia.org/wiki/அரசியல்">அரசியல்</ref> குழப்பங்களில் இருந்து தப்புவதற்காகத் தன் பதவியை உதறிவிட்டுத் தனிமையை நாடிச் சென்றுவிட்டார். மரபுவழிக் கதைகளின்படி, சுவான்சாங், இளம் வயதிலேயே மிகுந்த புத்திசாலியாகவும், ஊக்கம் உள்ளவராகவும் இருந்தார். இவரும், இவரது உடன் பிறந்தோரும், தமது தொடக்கக் <ref target="https://ta.wikipedia.org/wiki/கல்வி">கல்வியைத்</ref> தமது தந்தையிடமே கற்றனர். மரபுசார் <ref target="https://ta.wikipedia.org/wiki/கன்பூசியனியம்">கன்பூசியனியத்தின்</ref> பல்வேறு நூல்களை அவர்கள் அவரிடமிருந்து கற்றனர்.</p>
<p>இவரது உறவினர்கள், பெரும்பாலும் கன்பூசிய மதம் சார்ந்தவர்களாகவே இருந்தாலும், இவரது ஒரு தமையனைப் பின்பற்றி <ref target="https://ta.wikipedia.org/wiki/புத்த_துறவி">புத்த துறவியாக</ref> வரும் ஆசை அவருக்கு இளம் வயதிலேயே ஏற்பட்டது. 611 ஆம் ஆண்டில் தந்தையார் இறந்ததும், இவர் தனது மூத்த தமையனுடன், லுவோயாங்கில் இருந்த ஜிங்டு துறவிகள் மடத்தில் தங்கியிருந்தார். இம்மடத்தை சுயி அரச மரபினர் ஆதரித்து வந்தனர். இக்காலத்தில் சுவான்சாங் <ref target="https://ta.wikipedia.org/wiki/தேரவாத_பௌத்தம்">தேரவாத பௌத்தம்</ref>, <ref target="https://ta.wikipedia.org/wiki/மகாயான_பௌத்தம்">மகாயான பௌத்தம்</ref> ஆகிய இரண்டையுமே கற்றறிந்தார். எனினும், மகாயான பௌத்தத்தையே அவர் விரும்பினார்.</p>
<p>618 ஆம் ஆண்டில் சுயி மரபின் ஆட்சி வீழ்ச்சியடைந்ததும், சகோதரர்கள் இருவரும் தாங் அரசின் தலைநகராக அறிவிக்கப்பட்டிருந்த சாங்கான் என்னும் இடத்துக்குத் தப்பிச் சென்றனர். பின்னர் அங்கிருந்து தெற்குப் புறமாக சிச்சுவானில் உள்ள, செங்டுவை அடைந்தனர். அங்கே கொங் ஹுயி என்னும் துறவிமடத்தில் தங்கியிருந்து <hi rend="italic"><ref target="https://ta.wikipedia.org/wiki/அபிதர்மகோசம்">அபிதர்மகோசம்</ref></hi> முதலிய நூல்களைப் படித்தனர். இவருக்குப் 13 மூன்று வயதாக இருந்தபோது புத்த துறவியாகும்படி கேட்கப்பட்டார். எனினும் இவரது அறிவுத் திறன் காரணமாக மடத்தலைவர் இவருக்கு விதிவிலக்கு அளித்தார்.</p>
<p>தனது 20 ஆவது வயதில் இவர் ஒரு முழுமையான புத்த துறவி ஆனார். அக்காலத்தில் சீனாவில் இருந்த பௌத்த நூல்களில் இருந்த பெரும் தொகையான முரண்பாடுகள், அவரை இந்தியாவுக்குச் சென்று, புத்த சமயத்தின் பிறப்பிடத்திலேயே கல்வி கற்கத் தூண்டின. இவர் தனது தமையனைப் பிரிந்து, பிறமொழிகளைப் பயிலவும், புத்த சமயம் பற்றி மேலும் அறிந்து கொள்ளவுமாக, செங்கானுக்குத் திரும்பினார். 626 ஆம் ஆண்டில் <ref target="https://ta.wikipedia.org/wiki/சமசுகிருதம்">சமஸ்கிருதம்</ref> கற்கத் தொடங்கினார். இக்காலத்தில் பௌத்ததின் யோகாசாரப் பிரிவிலும் இவருக்கு ஆர்வம் ஏற்பட்டது.</p>
பயணம்
<p>629 ஆம் ஆண்டில், இவர் கண்ட கனவு ஒன்றினால் இவர் இந்தியாவுக்குச் செல்ல முடிவு செய்தார். அந்நேரம் தாங் பேரரசுக்கும், கிழக்குத் துருக்கியரான, கோக்துருக்கியருக்கும் போர் மூண்டது. பேரரசன் <ref target="https://ta.wikipedia.org/wiki/தாங்_தைசோங்">தாங் தைசோங்</ref> வெளிநாட்டும் பயணங்களைத் தடை செய்தான். சுவான்சாங் சில பௌத்த காவலர்களின் உதவியோடு <ref target="https://ta.wikipedia.org/wiki/கான்சு">கான்சு</ref>, <ref target="https://ta.wikipedia.org/wiki/கிங்காய்">கிங்காய்</ref> மாகாணம் ஆகிய இடங்களூடாகப் பேரரசை விட்டு வெளியேறினார். பின்னர் <ref target="https://ta.wikipedia.org/wiki/கோபி_பாலைவனம்">கோபி பாலைவனத்தின்</ref> ஊடாகப் பயணம் செய்து குமுல் என்னும் இடத்தை அடைந்த அவர் அங்கிருந்து மேற்கு நோக்கிச் சென்று <ref target="https://ta.wikipedia.org/wiki/துர்பான்">துர்பான்</ref> என்னும் இடத்தை 630 ஆம் ஆண்டில் அடைந்தார். இங்கே ஒரு புத்த சமயத்தவனான துர்பானின் அரசனைச் சந்தித்த சுவான்சாங், அவனிடமிருந்து அறிமுகக் கடிதங்களையும், பயணத்துக்கான பொருளும் பெற்றுக்கொண்டு பயணத்தைத் தொடர்ந்தார்.</p>
<p>மேற்கு நோக்கிப் பயணத்தைத் தொடர்ந்த அவர் எதிர்ப்பட்ட கொள்ளையரிடம் இருந்து தப்பி <ref target="https://ta.wikipedia.org/wiki/யாங்கி">யாங்கியை</ref> அடைந்தார். இங்கிருந்து, <ref target="https://ta.wikipedia.org/wiki/குச்சா">குச்சாப்</ref> பகுதியில் உள்ள பல தேரவாதத் துறவி மடங்களுக்குச் சென்றார். தொடர்ந்தும் மேற்குப் புறமாகச் சென்று அக்சு என்னும் இடத்தைக் கடந்தபின் வடமேற்கில் திரும்பி தியன் சானின் <ref target="https://ta.wikipedia.org/wiki/பெடல்_கணவாய்">பெடல் கணவாய்</ref> வழியாக இன்றைய <ref target="https://ta.wikipedia.org/wiki/கிர்கிஸ்தான்">கிர்கிஸ்தானுக்குள்</ref> நுழைந்தார்.</p>
இந்தியாவில்
<p><ref target="https://ta.wikipedia.org/wiki/கைபர்_கணவாய்">கைபர் கணவாய்</ref> வழியாக இந்தியாவிற்குள் வந்த யுவான் சுவாங் காஷ்மீரம், பாடலி புத்திரம் முதலான முக்கிய பௌத்தத் தலங்களுக்குச் சென்று புத்த மதம் குறித்த ஆய்வுகளை மேற்கொண்டார். <ref target="https://ta.wikipedia.org/wiki/நாளந்தா_பல்கலைக்கழகம்">நாளந்தா பல்கலைக் கழகத்திலும்</ref> தங்கிப் பயின்றுள்ளார். பின்னர் அவர் <ref target="https://ta.wikipedia.org/wiki/தமிழ்நாடு">தமிழ்நாட்டில்</ref> உள்ள <ref target="https://ta.wikipedia.org/wiki/காஞ்சிபுரம்">காஞ்சிபுரத்தில்</ref> இருந்த பௌத்தப் பல்கலைக் கழகத்திற்கும் வந்துள்ளார்<ref target="https://ta.wikipedia.org/wiki/முதற்_பக்கம்#cite_note-2">[2]</ref>.</p>
பார்த்திபன் கனவில்
<p>பிரபல தமிழ்ப் புதினமான <ref target="https://ta.wikipedia.org/wiki/பார்த்திபன்_கனவு_(புதினம்)">பார்த்திபன் கனவில்</ref> சீனப்பயணியாக சுவான் சாங் காட்டப்பட்டுள்ளார். பல்லவ மன்னனான <ref target="https://ta.wikipedia.org/wiki/முதலாம்_நரசிம்மவர்மன்(630-668):">நரசிம்மவர்மன்</ref> காலத்தில் <ref target="https://ta.wikipedia.org/wiki/காஞ்சிபுரம்">காஞ்சிபுரத்தை</ref> இந்த சீனப் பயணி தரிசித்ததாக பார்த்திபன் கனவு புதினம் கூறுகின்றது.</p>
வெளி இணைப்புகள்
<list type="unordered"><item><ref target="http://www.sramakrishnan.com/deep_story.asp?id=63">எழுத்தாளர் எஸ்.ராமகிருஷ்ணன் அவர்களது இணையக் கட்டுரை</ref> <ref target="https://web.archive.org/web/20200806162615/http://www.sramakrishnan.com/deep_story.asp/?id=63">பரணிடப்பட்டது</ref> 2020-08-06 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://nhm.in/shop/978-81-8368-704-1.html">கிழக்குப் பதிப்பக நூல் அறிமுகம்</ref></item></list>
</text></body></html>