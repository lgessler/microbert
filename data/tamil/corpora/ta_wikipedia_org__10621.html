<html><body><text id="wikipedia_ta_wikipedia_org__10621.html" ns="0" revid="2968041" sourceurl="https://ta.wikipedia.org/wiki/%E0%AE%95%E0%AE%A3%E0%AF%8D%E0%AE%9F%E0%AE%A4%E0%AF%8D_%E0%AE%A4%E0%AE%BF%E0%AE%9F%E0%AF%8D%E0%AE%9F%E0%AF%81" title="கண்டத் திட்டு" type="wikipedia">கண்டத் திட்டு
<figure><caption>படிவு பாறை Mantle </caption></figure>
<figure></figure>
<p><ref target="https://ta.wikipedia.org/wiki/கண்டம்">கண்டங்களின்</ref> கரையோரங்களை அண்டி அமைந்துள்ள திட்டான பகுதி <hi rend="bold">கண்டத் திட்டு</hi> எனப்படுகின்றது. இது <ref target="https://ta.wikipedia.org/wiki/ஆழம்">ஆழம்</ref> குறைந்த கடற்பரப்பினால் மூடியிருக்கும். கண்டத்திட்டு முடியும் இடத்தில் பெரும்பாலும் சடுதியான <ref target="https://ta.wikipedia.org/wiki/காந்தச்_சரிவு">சரிவு</ref> காணப்படும். இது <ref target="https://ta.wikipedia.org/wiki/திட்டுமுடிவு">திட்டுமுடிவு</ref> (<hi rend="italic">shelf break</hi>) ஆகும். திட்டு முடிவுக்குக் கீழ்க் <ref target="https://ta.wikipedia.org/wiki/கண்டச்_சரிவு">கண்டச் சரிவு</ref> (<hi rend="italic">continental slope</hi>) என அழைக்கப்படும் பகுதியும் அதற்கும் கீழே <ref target="https://ta.wikipedia.org/wiki/கண்ட_எழுச்சி">கண்ட எழுச்சியும்</ref> (<hi rend="italic">continental rise</hi>) காணப்படும். இக் கண்ட எழுச்சி இறுதியில் கடல் மிக ஆழமான <ref target="https://ta.wikipedia.org/wiki/கடலடித்_தளம்">கடலடித்தளத்துடன்</ref> (<hi rend="italic">abyssal plain</hi>) சேரும்.</p>
<p>கண்டத் திட்டுப் பொதுவாக உட்கண்டத் திட்டு, இடைக்கண்டத் திட்டு, வெளிக்கண்டத் திட்டு என மூன்று வகையாகப் பிரிக்கப்படுவது உண்டு. இவை ஒவ்வொன்றும் தமக்கேயுரிய <ref target="https://ta.wikipedia.org/wiki/நில_உருவாக்கவியல்">நில உருவாக்கவியல்</ref> மற்றும் <ref target="https://ta.wikipedia.org/wiki/கடல்சார்_உயிரியல்">கடல்சார் உயிரியல்</ref> தன்மைகளைக் கொண்டுள்ளன. கண்டத்திட்டின் இயல்பு திட்டுமுடிவில் சடுதியாக மாறுகின்றது. இங்கே கண்டச் சரிவு தொடங்குகின்றது. சில இடங்களைத் தவிரப் பெரும்பாலான இடங்களில் கண்ட முடிவுகள் குறிப்பிடத்தக்க அளவு சீரான ஆழத்தில் காணப்படுகின்றன. இது அண்ணளவாக 140 <ref target="https://ta.wikipedia.org/wiki/மீட்டர்">மீட்டர்</ref> ஆக உள்ளது. கடல் மட்டம் தற்போது உள்ளதிலும் குறைவாக இருந்த <ref target="https://ta.wikipedia.org/wiki/பனிக்கட்டிக்_காலம்">பனிக்கட்டிக் காலத்துக்கு</ref> உரிய அடையாளமாக இது இருக்கக்கூடும். </p>
<p>கண்டச் சரிவு, கண்டத் திட்டிலும் கூடிய சரிவுடன் அமைந்துள்ளது. சராசரியாக 3 <ref target="https://ta.wikipedia.org/wiki/பாகை">பாகையாக</ref> இருக்கும் இச் சரிவு, குறைந்த அளவாக 1 பாகையும், கூடிய அளவாக 10 பாகையும் இருக்கக்கூடும். இச் சரிவுகளில் <ref target="https://ta.wikipedia.org/wiki/ஆழ்கடல்_குடைவு">ஆழ்கடல் குடைவுகள்</ref> (submarine canyons) காணப்படுவது உண்டு. இவை தோன்றிய விதம் நீண்டகாலம் புரியாத புதிராகவே இருந்து வந்தது. </p>
<p>கண்டச் சரிவுக்கு அப்பால், கண்ட எழுச்சி தொடங்குகிறது. இதன் சரிவின் அளவு, கண்டத்திட்டுச் சரிவின் அளவுக்கும், கண்டச்சரிவுச் சரிவின் அளவுக்கும் இடையில் 0.5 முதல் 1 பாகை வரையில் இருக்கும். கண்டச் சரிவில் இருந்து 500 கிமீ வரை பரந்து இருக்கும் இதில், கண்டத்திட்டு, கண்டச் சரிவு ஆகியவற்றிலிருந்து <ref target="https://ta.wikipedia.org/wiki/கலக்கல்_நீரோட்டம்">கலக்கல் நீரோட்டம்</ref> (turbidity currents) காரணமாக எடுத்துவரப்பட்டுப் படிந்துள்ள தடிப்பான படிவுகள் காணப்படுகின்றன.</p>
கண்டத்திட்டுகளின் பொருண்மிய முக்கியத்துவம்
<p>கண்டமேடைகள் ஆழம் குறைந்த கடல் படுக்கைகளாகக் காணப்படுவதால் மீன்பிடிக் கைத்தொழில் மற்றும் கனிப்பொருள் படிவுகளை அகழ்தல் என்பவற்றிலும் முக்கியத்துவம் உடையதாகக் காணப்படுகின்றது. </p>
</text></body></html>