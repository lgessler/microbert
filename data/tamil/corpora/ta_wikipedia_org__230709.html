<html><body><text id="wikipedia_ta_wikipedia_org__230709.html" ns="0" revid="1736853" sourceurl="https://ta.wikipedia.org/wiki/%E0%AE%A4%E0%AE%A8%E0%AF%8D%E0%AE%A4%E0%AF%88%E0%AE%B5%E0%AE%B4%E0%AE%BF%E0%AE%AA%E0%AF%8D_%E0%AE%AA%E0%AF%86%E0%AE%AF%E0%AE%B0%E0%AF%8D" title="தந்தைவழிப் பெயர்" type="wikipedia">தந்தைவழிப் பெயர்<p><hi rend="bold">தந்தைவழிப் பெயர்</hi> (<hi rend="italic">patronym</hi>, அல்லது <hi rend="italic">patronymic</hi>) என்பது ஒருவர் தனது <ref target="https://ta.wikipedia.org/wiki/தந்தை">தந்தை</ref>, <ref target="https://ta.wikipedia.org/wiki/பாட்டன்">பாட்டன்</ref> அல்லது ஆண் <ref target="https://ta.wikipedia.org/wiki/மூதாதை">மூதாதை</ref> ஒருவரின் பெயரை அடிப்படையாகக் கொண்ட பெயர் ஆகும்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> இது <ref target="https://ta.wikipedia.org/wiki/தாய்வழிப்_பெயர்">தாய்வழிப் பெயருக்கு</ref> நிகரான ஆண்பாற் பெயரிடல் முறை ஆகும். உலகின் பல்வேறு பண்பாடுகளில் இம்முறை வழக்கில் இருந்து வருகிறது. பல நாடுகளில் இது ஒரு சட்டப்படியான தேவையாகவும் உள்ளவு. எனினும் இம்முறை வழக்கில் இருந்த உலகின் பல பகுதிகளில் இது தந்தைவழிக் <ref target="https://ta.wikipedia.org/wiki/குடும்பப்_பெயர்">குடும்பப் பெயர்</ref> முறையாக மாறிவிட்டது.</p>
வரலாறு
<p>உலகின் பல்வேறு பகுதிகளில் தந்தைவழிப் பெயர் முறையே <ref target="https://ta.wikipedia.org/wiki/குடும்பப்_பெயர்">குடும்பப் பெயருக்கு</ref> முற்பட்டதாக இருந்துள்ளது. செல்ட்டிய, ஆங்கில, ஐபீரிய, இசுக்கன்டினேவிய, ஆர்மேனிய, சிலாவியக் குடும்பப் பெயர்கள் பல தந்தைவழிப் பெயர்களில் இருந்தே தோற்றம் பெற்றன. எடுத்துக்காட்டாக, <hi rend="italic">வில்லியம்சன்</hi>, <hi rend="italic">வில்சன்</hi> ஆகிய குடும்பப் பெயர்கள் <hi rend="italic">வில்லியத்தின் மகன்</hi> என்பதில் இருந்து தோன்றியது. இது போலவே, <hi rend="italic">பெர்னான்டஸ்</hi> என்பது <hi rend="italic">பெர்னான்டோவின் மகன்</hi>, <hi rend="italic">கார்ல்சன்</hi> என்பது <hi rend="italic">கார்லின் மகன்</hi>, <hi rend="italic">பெட்ரோவ்</hi> என்பது <hi rend="italic">பீட்டரின்</hi> போன்ற பொருள் கொண்டவை.</p>
பயன்பாடு
<p>தந்தைவழிப் பெயர்கள் <ref target="https://ta.wikipedia.org/wiki/இந்தியா">இந்தியாவின்</ref> பல பகுதிகளிலும், <ref target="https://ta.wikipedia.org/wiki/பாகிசுத்தான்">பாகிசுத்தானிலும்</ref> பயன்பாட்டில் உள்ளன. இலங்கையிலும்,<ref target="https://ta.wikipedia.org/wiki/முதற்_பக்கம்#cite_note-2">[2]</ref> இந்தியாவிலும் வாழும் <ref target="https://ta.wikipedia.org/wiki/தமிழர்">தமிழரிடையேயும்</ref> இவ்வழக்கம் பரவலாக உள்ளது. எடுத்துக்காட்டாக <hi rend="italic">சுப்பிரமணியன்</hi> என்பவருக்குப் பிறக்கும் மகனுக்கு <hi rend="italic">சிவநேசன்</hi> எனப் பெயர் இட்டால் அவரது <ref target="https://ta.wikipedia.org/wiki/முழுப்_பெயர்">முழுப் பெயர்</ref> <hi rend="italic">சுப்பிரமணியன் சிவநேசன்</hi> ஆகும். சிவநேசனுக்குப் பிறக்கும் மகன் <hi rend="italic">செந்தில்</hi> எனப் பெயர் பெற்றால் அவனது முழுப் பெயர் <hi rend="italic">சிவநேசன் செந்தில்</hi> என்று எழுதப்படும். இவ்வாறே ஒவ்வொருவரும் தனது தந்தையின் பெயரைத் தன்னுடைய பெயருடன் சேர்த்து வழங்குவர். குடும்பப் பெயர் முறையைப் போல் அன்றி இம்முறையில் ஒரு பெயர் தலைமுறைகளாகத் தொடர்ந்து வருவதில்லை.</p>


இவற்றையும் பார்க்கவும்
<list type="unordered"><item><ref target="https://ta.wikipedia.org/wiki/மக்கட்பெயரியல்">மக்கட்பெயரியல்</ref></item>
<item><ref target="https://ta.wikipedia.org/wiki/தாய்வழிப்_பெயர்">தாய்வழிப் பெயர்</ref></item></list>
</text></body></html>