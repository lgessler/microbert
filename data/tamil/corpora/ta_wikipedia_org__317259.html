<html><body><text id="wikipedia_ta_wikipedia_org__317259.html" ns="0" revid="3400538" sourceurl="https://ta.wikipedia.org/wiki/%E0%AE%85%E0%AE%AE%E0%AF%8B%E0%AE%A9%E0%AE%BF%E0%AE%AF%E0%AE%BE%E0%AE%95%E0%AF%8D%E0%AE%9A%E0%AE%BF%E0%AE%9A%E0%AE%A9%E0%AF%87%E0%AE%B1%E0%AF%8D%E0%AE%B1%E0%AE%AE%E0%AF%8D" title="அமோனியாக்சிசனேற்றம்" type="wikipedia">அமோனியாக்சிசனேற்றம்<p><hi rend="bold">அமோனியாக்சிசனேற்றம்</hi> (<hi rend="italic">ammoxidation</hi>) என்பது <ref target="https://ta.wikipedia.org/wiki/அம்மோனியா">அம்மோனியாவையும்</ref> <ref target="https://ta.wikipedia.org/wiki/ஆக்சிசன்">ஆக்சிசனையும்</ref> பயன்படுத்தி <ref target="https://ta.wikipedia.org/wiki/நைட்ரைல்">நைட்ரைல்கள்</ref> தயாரிக்கப் பயன்படும் ஒரு தொழிற்சாலைத் தயாரிப்பு முறையாகும். பொதுவாக <ref target="https://ta.wikipedia.org/wiki/ஆல்கீன்">ஆல்கீன்கள்</ref> தொடக்கப் பொருளாக இருக்கின்றன, 1957<ref target="https://ta.wikipedia.org/wiki/முதற்_பக்கம்#cite_note-ACS_Landmarks-1">[1]</ref> ஆம் ஆண்டில் சிடேண்டர்டு ஆயில் ஆஃப் ஓகையோ நிறுவனம் இத்தயாரிப்பு முறையைக் கண்டறிந்ததால் <ref target="https://ta.wikipedia.org/wiki/சோகியோ_செயல்முறை">சோகியோ செயல்முறை</ref> என்ற பெயராலும் இத்தயாரிப்பு முறையை அழைக்கிறார்கள். <ref target="https://ta.wikipedia.org/wiki/அக்ரைலோநைட்ரைல்">அக்ரைலோநைட்ரைலை</ref>:<ref target="https://ta.wikipedia.org/wiki/முதற்_பக்கம்#cite_note-2">[2]</ref> உற்பத்தி செய்வதுதான் இத்தயாரிப்பு முறையின் முக்கியமான பயன்பாடாகும்.</p>
CH3CH=CH2  +  3/2 O2  +  NH3   →   NCCH=CH2  +  3 H2O
<p>ஒவ்வோர் ஆண்டும் பல்லாயிரக்கணக்கான மில்லியன் டன்கள் அக்ரைலோநைட்ரைல் இம்முறையில் உற்பத்தி செய்யப்படுகிறது. கரைப்பான் <ref target="https://ta.wikipedia.org/wiki/அசிட்டோநைட்ரைல்">அசிட்டோநைட்ரைல்</ref> இவ்வினையில் உடன்விளைபொருளாக உற்பத்தியாகிறது <ref target="https://ta.wikipedia.org/wiki/முதற்_பக்கம்#cite_note-ACS_Landmarks-1">[1]</ref>.</p>
எல்லைகள்
<p><ref target="https://ta.wikipedia.org/wiki/நிறைவுறா_ஐதரோகார்பன்">நிறைவுறா ஐதரோகார்பன்களின்</ref> அல்லைலிக் நிலையில் அமைந்துள்ள பலவீனமான C-H பிணைப்புகளை அமோனியாக்சிசனேற்ற வினை தன்னகப்படுத்திக் கொள்கிறது. பென்சைலிக் C-H பிணைப்புகளையும் இவ்வாறே இவ்வினை எளிதாகத் தன்னகப்படுத்திக் கொள்கிறது. இதனால், <ref target="https://ta.wikipedia.org/wiki/சயனோபிரிடின்">சயனோபிரிடின்களும்</ref> பென்சோநைட்ரைல்களும்  முறையே <ref target="https://ta.wikipedia.org/wiki/மெத்தில்பிரிடின்">மெத்தில்பிரிடினிலிருந்தும்</ref> தொலியீனிலிருந்தும் தயாரிக்கப்படுகின்றன, <ref target="https://ta.wikipedia.org/wiki/நையாசின்">நையாசின்</ref> சேர்மத்தைத் தயாரிக்க உதவும் முன்னோடிச் சேர்மம் சயனோபிரிடின் என்பது குறிப்பிடத்தகுந்தது. இரட்டை அமோனியாக்சிசனேற்ற வினையின் மூலமாக இருநைட்ரைல்கள் தயாரிக்கப்படுகின்றன, <ref target="https://ta.wikipedia.org/wiki/தாலோநைட்ரைல்">தாலோநைட்ரைல்கள்</ref> மற்றும் <ref target="https://ta.wikipedia.org/wiki/தெரிப்தாலோநைட்ரைல்">தெரிப்தாலோநைட்ரைல்கள்</ref> ஆகியனவற்றை இதற்கு உதாரணமாகக் கூறலாம். இவ்விரண்டுமே <ref target="https://ta.wikipedia.org/wiki/சைலின்">சைலின்களிலிருந்து</ref> உற்பத்தி செய்யப்படுகின்றன. <ref target="https://ta.wikipedia.org/wiki/தாலோசயனின்">தாலோசயனின்கள்</ref> தயாரிப்பதற்குப் பயன்படும் ஒரு முன்னோடிச் சேர்மம் தாலோநைட்ரைல் ஆகும்.</p>
<p><ref target="https://ta.wikipedia.org/wiki/வனேடியம்">வனேடியம்</ref>, <ref target="https://ta.wikipedia.org/wiki/மாலிப்டினம்">மாலிப்டினம்</ref> <ref target="https://ta.wikipedia.org/wiki/ஆக்சைடு">ஆக்சைடுகள்</ref> இவ்வினைகளில் <ref target="https://ta.wikipedia.org/wiki/வினையூக்கி">வினையூக்கியாகச்</ref> செயல்படுகின்றன. π-அல்லைல் அணைவுச் சேர்மங்கள் இடைநிலைகளாகக் கருதப்படுகின்றன <ref target="https://ta.wikipedia.org/wiki/முதற்_பக்கம்#cite_note-3">[3]</ref>.</p>
தொடர்புடைய பிற செயல்கள்
<p>ஆல்கீன்களுக்குப் பதிலாக இவ்வினையில் <ref target="https://ta.wikipedia.org/wiki/ஆல்ககால்">ஆல்ககால்களையும்</ref> <ref target="https://ta.wikipedia.org/wiki/ஆல்டிகைடு">ஆல்டிகைடுகளையும்</ref> கூட
பொருத்தமான தொடக்கப் பொருட்களாகப் பயன்படுத்தலாம்.</p>
O=CHCH=CH2  +  1/2 O2  +  NH3   →   NCCH=CH2  +  2 H2O
HOCH2CH=CH2  +  O2  +  NH3   →   NCCH=CH2  +  3 H2O
<p>ஆல்கீன்களைக் காட்டிலும் இவை விலைமதிப்பு மிக்கவை என்பதால் பொதுவாக இவற்றைப் பயன்படுத்துவதில்லை.</p>
<p>அமோனியாக்சிசனேற்றம் போன்ற ஒரு வினையின் மூலமாகவே <ref target="https://ta.wikipedia.org/wiki/ஐதரசன்_சயனைடு">ஐதரசன் சயனைடு</ref> <ref target="https://ta.wikipedia.org/wiki/மீத்தேன்">மீத்தேனிலிருந்து</ref> தயாரிக்கப்படுகிறது. இவ்வினை <ref target="https://ta.wikipedia.org/wiki/ஆன்டுரூசோவ்_செயல்முறை_வினை">ஆன்டுரூசோவ் ஆக்சிசனேற்றம்</ref> எனப்படுகிறது.</p>
CH4  +  NH3  +  3/2 O2  →   HCN  +  3 H2O



</text></body></html>