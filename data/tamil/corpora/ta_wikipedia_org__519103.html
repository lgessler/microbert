<html><body><text id="wikipedia_ta_wikipedia_org__519103.html" ns="0" revid="3166461" sourceurl="https://ta.wikipedia.org/wiki/%E0%AE%B5%E0%AE%AF%E0%AF%8B%E0%AE%AE%E0%AE%BF%E0%AE%A4%E0%AF%8D%E0%AE%B0%E0%AE%BE" title="வயோமித்ரா" type="wikipedia">வயோமித்ரா
<p><hi rend="bold">வயோமித்ரா</hi> (<hi rend="italic">Vyommitra</hi>) <ref target="https://ta.wikipedia.org/wiki/இந்திய_விண்வெளி_ஆராய்ச்சிக்_கழகம்">இந்திய விண்வெளி ஆராய்ச்சி நிறுவனத்தால்</ref> உருவாக்கப்பட்டுள்ள  ஒரு பெண் தோற்றமுள்ள <ref target="https://ta.wikipedia.org/wiki/இயந்திர_மனிதன்">இயந்திர மனிதனாகும்</ref>. <ref target="https://ta.wikipedia.org/wiki/விண்வெளிப்_பயணம்">விண்வெளிப் பயணத்திற்காக</ref> இந்த இயந்திர மனிதன் உருவாக்கப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-1">[1]</ref> இந்திய விண்கலத்தின் மூலம் பூமியின் தாழ் வட்டப்பாதைக்கு மனிதர்களை அனுப்பி, அவர்களை பாதுகாப்பாக மீண்டும் பூமிக்கு அழைத்து வருவதை நோக்கமாகக் கொண்ட <ref target="https://ta.wikipedia.org/wiki/ககன்யான்">ககன்யான்</ref> திட்டத்திற்காக இது உருவாக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-2">[2]</ref> வயோமித்ரா இயந்திர மனிதன் முதன்முதலில் 2020 ஆம் ஆண்டு சனவரி மாதம் 22 அன்று <ref target="https://ta.wikipedia.org/wiki/பெங்களூர்">பெங்களூருவில்</ref> நடந்த மனித விண்வெளிப் பயணம் மற்றும் ஆய்வு குறித்தான கருத்தரங்கில்  வெளியிடப்பட்டது. <ref target="https://ta.wikipedia.org/wiki/முதற்_பக்கம்#cite_note-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
<p>வயோமித்ராவை விண்வெளிக்கு அனுப்ப இசுரோ திட்டமிட்டுள்ளது. விண்வெளிப் பயணங்களில் வயோமித்ரா இந்திய விண்வெளி வீரர்களுடன் சேர்ந்து பயணிக்கும். மனிதர்களை விண்வெளிக்கு அனுப்புவதற்கு முன்பாக ககன்யான் பயணங்களின் ஒரு பகுதியாக  ஆளில்லா விண்வெளிப் பயணங்களுக்கு ஒரு விஞ்ஞானியைப் போல வயோமித்ரா சென்று வரும். <ref target="https://ta.wikipedia.org/wiki/முதற்_பக்கம்#cite_note-:0-5">[5]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
நோக்கங்களும் திறன்களும்
<p>மனித விண்வெளிப் பயணத்தை மேற்கொண்ட பிற நாடுகளைப் போலல்லாமல், சோதனைப் விண்வெளிப் பயணங்களில் விலங்குகளைப் பறக்கவிடாமல் இயந்திர மனிதனை விண்வெளிக்கு அனுப்புவுதை இசுரோ நோக்கமாகக் கொண்டுள்ளது. இதனால் விண்வெளியில் நீண்ட கால இடைவெளியில் மனித உடலுக்கு எடையற்ற தன்மையும்  கதிர்வீச்சும் என்ன விளைவுகளை உண்டாக்குகிறது என்பதைப் புரிந்துகொள்வதற்கு வயோமித்ரா போன்ற இயந்திர மனிதர்கள் உதவியாக இருப்பார்கள் என இசுரோ கருதுகிறது. <ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
<p>ஆளில்லா விண்கலத்தில் செல்லும் வயோமித்ரா நுண்புவியீர்ப்பு சோதனைகளை மேற்கொண்டு மனிதர்களை விண்வெளிக்கு அனுப்பும் ககன்யான் திட்டத்தின் போது வயோமித்ரா இத்தகைய நுண்ணீர்ப்பு சக்தி சூழல்களில் மனிதர்களுக்கு ஆதரவளிக்கும் என்று எதிர்பார்க்கப்படுகிறது. இந்தி மற்றும் ஆங்கில மொழிகளில் பேசுவதற்கும் பல வேறுபட்ட பணிகளைச் செய்வதற்காகவும் இந்த வயோமித்ரா வடிவமைக்கப்பட்டுள்ளது. <ref target="https://ta.wikipedia.org/wiki/முதற்_பக்கம்#cite_note-TOI-8">[8]</ref><ref target="https://ta.wikipedia.org/wiki/முதற்_பக்கம்#cite_note-9">[9]</ref><ref target="https://ta.wikipedia.org/wiki/முதற்_பக்கம்#cite_note-10">[10]</ref><ref target="https://ta.wikipedia.org/wiki/முதற்_பக்கம்#cite_note-11">[11]</ref> மனித செயல்பாட்டை வயோமித்ரா பிரதிபலிக்கும். பிற மனிதர்களை அடையாளம் கண்டு கொள்ளும். அவர்களின் கேள்விகளுக்கு பதிலளிக்கும்.  தொழில்நுட்ப ரீதியாக  சுற்றுச்சூழல் கட்டுப்பாடு மற்றும் உயிர் வாழ்க்கைக்கான ஆதரவு அமைப்புகளின் செயல்பாடுகளைச் செய்யும். ம், மின் இணைப்பு பலகைகளின்  செயல்பாடுகளைக் கையாளும்.  சுற்றுச்சூழல் காற்று அழுத்த மாற்ற எச்சரிக்கைகளையும் வழங்கும். <ref target="https://ta.wikipedia.org/wiki/முதற்_பக்கம்#cite_note-:0-5">[5]</ref></p>
</text></body></html>