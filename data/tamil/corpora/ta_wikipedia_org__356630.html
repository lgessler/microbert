<html><body><text id="wikipedia_ta_wikipedia_org__356630.html" ns="0" revid="3338301" sourceurl="https://ta.wikipedia.org/wiki/%E0%AE%AE%E0%AF%81._%E0%AE%A4%E0%AE%AE%E0%AE%BF%E0%AE%B4%E0%AF%8D%E0%AE%95%E0%AF%8D%E0%AE%95%E0%AF%81%E0%AE%9F%E0%AE%BF%E0%AE%AE%E0%AE%95%E0%AE%A9%E0%AF%8D" title="மு. தமிழ்க்குடிமகன்" type="wikipedia">மு. தமிழ்க்குடிமகன்<p><hi rend="bold">மு. தமிழ்க்குடிமகன்</hi> (15.9.1938 - 22-9-2004) என்னும் மு. சாத்தையா <ref target="https://ta.wikipedia.org/wiki/தனித்தமிழ்_இயக்கம்">தனித்தமிழ் இயக்க</ref> முன்னோடிகளில் ஒருவர். தமிழ்ப் பேராசிரியராகவும் அரசியலாளராகவும் அமைச்சராகவும் இருந்தவர். இவர் ஓர் இந்திய அரசியல்வாதி மற்றும் முன்னாள் <ref target="https://ta.wikipedia.org/wiki/தமிழ்நாடு_சட்டமன்றம்">தமிழ்நாடு  சட்டமன்ற உறுப்பினரும்</ref> ஆவார். மேலும் இவர் 1989-ல் நடந்த சட்டசபை தேர்தலில் <ref target="https://ta.wikipedia.org/wiki/இளையான்குடி">இளையான்குடி</ref> தொகுதியில் <ref target="https://ta.wikipedia.org/wiki/திராவிட_முன்னேற்ற_கழகம்">திராவிட முன்னேற்ற கழகம்</ref> சார்பாக போட்டியிட்டு வெற்றி பெற்றார். பின்னர் 1989 ஆம் ஆண்டு முதல் 1991ஆம் ஆண்டு வரை தமிழக சட்டசபை சபாநாயகராகவும் பணியாற்றினார். இவருடைய இயற்பெயர் பெயர் சாத்தையா. தமிழ் மீதுக் கொண்ட பற்றுக் காரணமாக தன் பெயரைத் தமிழ்க்குடிமகன் என்று மாற்றிக்கொண்டார். அதன்பிறகு இவர் 1996 ஆம் ஆண்டு தமிழக அமைச்சரவையில் தமிழ் மொழி மற்றும் கலாச்சாரத்திற்கான தி.மு.க. அமைச்சராகவும் இருந்தார் (1996-2001).</p>
கல்வி
பள்ளிக் கல்வி
<list type="unordered"><item>தொடக்கக் கல்வியை (முதலாம் வகுப்பு முதல் ஐந்தாம் வகுப்பு வரை) சாத்தனூரில் உள்ள ஊராட்சி ஒன்றியத் தொடக்கப் பள்ளியில் கற்றார்.</item>
<item>இடைநிலைக் கல்வி (6ஆம் வகுப்பு முதல் 8ஆம் வகுப்பு வரை) உயர்நிலைக் கல்வி (9ஆம் வகுப்பு முதல் 11ஆம் வகுப்பு வரை) ஆகியவற்றை தேவகோட்டை தூய பிரிட்டோ உயர்நிலைப் பள்ளியில் கற்றார்.</item></list>
கல்லூரிக் கல்வி
<list type="unordered"><item>1956 ஆம் ஆண்டில் கல்லூரிப் படிப்பைத் திருச்சித் தூய வளவனார் கல்லூரியில் கணிதப் பாடத்தை முதன்மைப் பாடமாகக் கொண்டு பட்டம் பெற்றார்.</item>
<item>1961 இல் தமிழ் இலக்கியம் பயில சென்னைப் பச்சையப்பன் கல்லூரியில் சேர்ந்தார். அங்கு முதுகலைப் பட்டம் பெற்றார்.</item></list>
ஆய்வுக்கல்வி
<p>1983இல் மதுரை காமராசர் பல்கலைக் கழகத்தில் பத்தாண்டுத் தமிழ்க் கவிதைகள் (1967 முதல் 1977வரை ) என்னும் பொருளில் ஆய்வு செய்து முனைவர் பட்டம் பெற்றார்.</p>
பணி
<list type="unordered"><item>பரமக்குடியில் அமைந்துள்ள ஆயிரவைசிய உயர்நிலைப் பள்ளியில் 1969ஆம் ஆண்டு வரை கணித ஆசிரியராகப் பணியாற்றினார்.</item>
<item>1969 ஆம் ஆண்டு முதல் 1978 வரை மதுரை <ref target="https://ta.wikipedia.org/wiki/யாதவர்_கல்லூரி">யாதவர் கல்லூரியில்</ref> தமிழ்ப் பேராசிரியராகப் பணியாற்றினார்.</item>
<item>1978 ஆம் ஆண்டு முதல் 1989 வரை மதுரை யாதவர கல்லூரியில் முதல்வராகப் பணியாற்றினார்.</item></list>
குடும்பம்
<p><ref target="https://ta.wikipedia.org/wiki/சிவகங்கை_மாவட்டம்">சிவகங்கை மாவட்டம்</ref> <ref target="https://ta.wikipedia.org/wiki/இளையான்குடி">இளையான்குடி</ref> அருகே உள்ள சாத்தனூர் கிராமத்தில் 15. 9. 1938ஆம் நாள் பிறந்தார் <ref target="https://ta.wikipedia.org/wiki/முதற்_பக்கம்#cite_note-one-1">[1]</ref>.இவருக்கு வெற்றிச் செல்வி என்ற மனைவியும் மெய்மொழி, திருவரசன், பாரி என்ற 3 ஆண்மக்களும் கோப்பெருந்தேவி என்ற பெண்மகவும் உள்ளனர்.</p>
தமிழ்ப்பணி
<p>திருச்சி தூய வளவனார் கல்லூரியில் பயிலும்போது <ref target="https://ta.wikipedia.org/wiki/தேவநேயப்_பாவாணர்">தேவநேயப் பாவாணர்</ref> எழுதிய ஒப்பியன் மொழிநூல் என்னும் புத்தகத்தைப் படித்துத் தனித்தமிழ் ஆர்வம் பெற்றார். 1958 இல் பாவாணரின் அறிமுகமும் தொடர்பும் ஏற்பட்டதால் சாத்தையா என்னும் தனது இயற்பெயரை தமிழ்க்குடிமகன் என்று மாற்றிக்கொண்டார். <ref target="https://ta.wikipedia.org/wiki/இரா._இளவரசு">இரா. இளவரசு</ref> போன்ற பிற மாணவத் தோழர்களுடன் இணைந்து தமிழ்ப் பேராயம் என்னும் ஓர் இலக்கிய அமைப்பை உருவாக்கி இலக்கியக் கூட்டங்களை நடத்தினார். <ref target="https://ta.wikipedia.org/wiki/பெருஞ்சித்திரனார்">பெருஞ்சித்திரனார்</ref> நடத்திய தென்மொழி இதழில் துணை ஆசிரியராகவும்  <ref target="https://ta.wikipedia.org/wiki/கைகாட்டி_(இதழ்)">கைகாட்டி (இதழ்)</ref>, அறிவு  ஆகிய  இதழ்களின்  ஆசிரியராகவும் இருந்தார். பாவாணர் தலைமையில் இயங்கிய <ref target="https://ta.wikipedia.org/wiki/உலகத்_தமிழ்க்_கழகம்">உலகத் தமிழ்க் கழகம்</ref> என்னும் அமைப்பிலும்,அதன் பின்னர் <ref target="https://ta.wikipedia.org/wiki/இரா._இளவரசு">இரா. இளவரசு</ref>  முதலியரோடு இணைந்து  <ref target="https://ta.wikipedia.org/wiki/தமிழியக்கம்">தமிழியக்கம்</ref> என்னும் அமைப்பிலும் முன்னின்று செயல்பட்டார். தமிழ் ஆட்சி மொழி, பண்பாடு அறநிலையத் துறை அமைச்சராகப் பொறுப்பில் இருந்தபோது தமிழ்வழிக் கல்வி, கோவில்களில் தமிழ் வழிபாடு, விளம்பரப் பலகைகளில் தமிழ் எனப் பல வழிகளில் பணியாற்றினார்.</p>
அரசியல்
<ref target="https://ta.wikipedia.org/wiki/திராவிட_முன்னேற்றக்_கழகம்"> திராவிட முன்னேற்றக் கழகத்தில்</ref>
<list type="unordered"><item>தமிழ்க்குடிமகன்  கடந்த <ref target="https://ta.wikipedia.org/wiki/1989">1989</ref>,<ref target="https://ta.wikipedia.org/wiki/1996">1996ஆம்</ref> ஆண்டுகளில் நடைபெற்ற தமிழக சட்டபேரவை தேர்தலில் திமுக சார்பில் <ref target="https://ta.wikipedia.org/wiki/இளையான்குடி_(சட்டமன்றத்_தொகுதி)">இளையான்குடி  தொகுதியில்</ref> போட்டியிட்டு <ref target="https://ta.wikipedia.org/wiki/தமிழ்_நாடு_சட்டமன்றப்_பேரவை">சட்டபேரவை உறுப்பினர்</ref> ஆனார்.</item>
<item><ref target="https://ta.wikipedia.org/wiki/1989">1989</ref> முதல் <ref target="https://ta.wikipedia.org/wiki/1991">1991</ref> வரை <ref target="https://ta.wikipedia.org/wiki/தமிழ்நாடு_சட்டப்பேரவைத்_தலைவர்_பட்டியல்">தமிழக சட்டபேரவை தலைவராக</ref> பணியாற்றினார்.</item>
<item>199ஆம் ஆண்டில் இளையான்குடி சட்டமன்றத் தொகுதியில் போட்டியிட்டு வெற்றிவாய்ப்பை இழந்தார்.</item>
<item><ref target="https://ta.wikipedia.org/wiki/1996">1996</ref> முதல் <ref target="https://ta.wikipedia.org/wiki/2001">2001</ref> வரை <ref target="https://ta.wikipedia.org/wiki/தமிழக_அமைச்சரவை">தமிழ் வளர்ச்சி மற்றும் அறநிலையத்துறை அமைச்சராகவும் </ref> பதவி வகித்தார்.</item></list>
<ref target="https://ta.wikipedia.org/wiki/அனைத்திந்திய_அண்ணா_திராவிட_முன்னேற்றக்_கழகம்"> அனைத்திந்திய அண்ணா திராவிட முன்னேற்றக் கழகத்தில்</ref>
<list type="unordered"><item>2001 மார்ச்சில் நடந்த சட்டமன்ற தேர்தலில் திமுக சார்பில் போட்டியிட வாய்ப்பு கிடைக்காததால் அஇஅதிமுகவில் இணைந்தார்.</item></list>
வெளிநாட்டுப் பயணங்கள்
<p>இவர் அமெரிக்கா, இங்கிலாந்து, செருமனீ. பிரான்சு, சீனா, சிங்கப்பூர், மலேசியா, இத்தாலி, இலங்கை ஆகிய நாடுகளுக்குச் சென்று வந்துள்ளார்.</p>
மரணம்
<p>22-9-2004ஆம் நாள் மதுரையில் மரணமடைந்தார்.</p>


சான்றடைவு
<list type="unordered"><item>வரலாறு படைத்த தமிழறிஞர்கள்-ஆசிரியர் புலவர் <ref target="https://ta.wikipedia.org/wiki/த._சுந்தரராசன்">த. சுந்தரராசன்</ref>, மணிவாசகர் பதிப்பகம்,சென்னை-600108</item>
<item><ref target="http://tamil.oneindia.com/art-culture/essays/2011/01-dr-tamilkudimagan-an-unforgettable-tamil-scholar-aid0091.html">http://tamil.oneindia.com/art-culture/essays/2011/01-dr-tamilkudimagan-an-unforgettable-tamil-scholar-aid0091.html</ref></item>
<item><ref target="http://tamil.oneindia.com/news/2004/09/22/tamilkudimagan.html">http://tamil.oneindia.com/news/2004/09/22/tamilkudimagan.html</ref></item></list>
</text></body></html>