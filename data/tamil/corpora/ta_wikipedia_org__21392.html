<html><body><text id="wikipedia_ta_wikipedia_org__21392.html" ns="0" revid="3406991" sourceurl="https://ta.wikipedia.org/wiki/%E0%AE%87%E0%AE%B0%E0%AE%BE%E0%AE%9C%E0%AE%9A%E0%AE%BF%E0%AE%99%E0%AF%8D%E0%AE%95%E0%AE%AE%E0%AE%99%E0%AF%8D%E0%AE%95%E0%AE%B2%E0%AE%AE%E0%AF%8D" title="இராஜசிங்கமங்கலம்" type="wikipedia">இராஜசிங்கமங்கலம்
<p><hi rend="bold">இராஜசிங்கமங்கலம்(Raja Singa Mangalam)</hi>அல்லது <hi rend="bold">ஆர். எஸ். மங்கலம்</hi> (<hi rend="bold">R.S.Mangalam</hi>), <ref target="https://ta.wikipedia.org/wiki/இந்தியா">இந்தியாவின்</ref> <ref target="https://ta.wikipedia.org/wiki/தமிழ்நாடு">தமிழ்நாடு</ref> <ref target="https://ta.wikipedia.org/wiki/இந்தியாவின்_மாநிலங்களும்_ஆட்சிப்பகுதிகளும்">மாநிலத்தில்</ref> அமைந்துள்ள <ref target="https://ta.wikipedia.org/wiki/இராமநாதபுரம்_மாவட்டம்">இராமநாதபுரம் மாவட்டம்</ref>, <ref target="https://ta.wikipedia.org/wiki/இராஜசிங்கமங்கலம்_வட்டம்">இராஜசிங்கமங்கலம் வட்டத்தின்</ref>தலைமையிடமும்/ <ref target="https://ta.wikipedia.org/wiki/பேரூராட்சி">பேரூராட்சி</ref> ஆகும். இவ்வூர் <ref target="https://ta.wikipedia.org/wiki/இராமநாதபுரம்">இராமநாதபுரத்திலிருந்து</ref> <hi rend="bold">35 கிமீ</hi> தொலைவில் வடக்கே உள்ளது. இவ்வூரில் <ref target="https://ta.wikipedia.org/wiki/இராஜசிங்கமங்கலம்_ஊராட்சி_ஒன்றியம்">இராஜசிங்க மங்கலம் ஊராட்சி ஒன்றியத்தின்</ref> <ref target="https://ta.wikipedia.org/wiki/வட்டார_வளர்ச்சி_அலுவலகம்">வட்டார வளர்ச்சி அலுவலகம்</ref> உள்ளது.</p>
<p>2011-ஆம் ஆண்டு மக்கள்தொகை கணக்கெடுப்பின்படி,   இப்பேரூராட்சி <hi rend="bold">3,481</hi>        வீடுகளும்,                           <hi rend="bold">14,565</hi> <ref target="https://ta.wikipedia.org/wiki/மக்கள்தொகை">மக்கள்தொகையும்</ref> கொண்டது.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
<p>இது 13.25 சகிமீ பரப்பும், 15 வார்டுகளும், 86 தெருக்களும் கொண்ட ஆர். எஸ். மங்கலம் பேரூராட்சியானது  <ref target="https://ta.wikipedia.org/wiki/திருவாடானை_(சட்டமன்றத்_தொகுதி)">திருவாடானை (சட்டமன்றத் தொகுதி)க்கும்</ref>, <ref target="https://ta.wikipedia.org/wiki/இராமநாதபுரம்_மக்களவைத்_தொகுதி">இராமநாதபுரம் மக்களவைத் தொகுதிக்கும்</ref> உட்பட்டது.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
<p>இங்கு தமிழகத்திலேயே இரண்டாவதும் <ref target="https://ta.wikipedia.org/wiki/இராமநாதபுரம்">இராமநாதபுரம்</ref> மாவட்டத்தில் முதலும் ஆன மிகப் பெரிய கண்மாயான இராஜசிங்கமங்கலம் கண்மாய் உள்ளது.<ref target="https://ta.wikipedia.org/wiki/முதற்_பக்கம்#cite_note-6">[6]</ref><ref target="https://ta.wikipedia.org/wiki/முதற்_பக்கம்#cite_note-7">[7]</ref><ref target="https://ta.wikipedia.org/wiki/முதற்_பக்கம்#cite_note-8">[8]</ref>. <hi rend="bold">நாரை தாவாத நாற்பதெட்டு மடை உள்ள கண்மாய்</hi> எனும் சிறப்பு இதற்கு உண்டு. இக்கண்மாய் <hi rend="bold">1100</hi> ஆண்டுகளுக்கு  முன்பே அதாவது <hi rend="bold">கி. பி 9 நூற்றாண்டில் வாழ்ந்த  மூன்றாம் ராஜ சிம்ம</hi> பாண்டிய மன்னனால் உருவாக்கப்பட்டது.இங்கு முழுவதும் விவசாயம் சார்ந்த தொழில்கள் உள்ளது. அருகில் உள்ள கிராமங்கள் முழுவதற்கும் இதுதான் பெரிய ஊர். இங்கு மருத்துவ வசதி, கல்வி வசதி,போக்குவரத்து வசதி ஆகிய அத்தியாவசிய வசதிகள் முழுவதும் உள்ளது.</p>
<p>இவ்வூர் <ref target="https://ta.wikipedia.org/wiki/இராமநாதபுரம்_சமஸ்தானம்"> சேதுபதி மன்னர்</ref> காலத்தில் <ref target="https://ta.wikipedia.org/wiki/இராமநாதபுரம்">இராமநாதபுரம்</ref> மாவட்டத்தின் <hi rend="bold">நெற்களஞ்சியம்</hi> என அழைக்கப்பட்டது என்பதை  இராமநாதபுரம் மாவட்ட வரலாற்று நூலில் எஸ். எம். கமால் குறிப்பிட்டுள்ளார்.</p>
<p>இந்த ஊரின் வரலாறு:</p>
<p><hi rend="bold">மங்கலம்</hi> என்ற சொல் நற் பயன், அதிர்ஷ்டம் என்னும் பொருள் களில் வழங்கி மக்களின் குடியிருப்பு களையும் குறிக்கத் தொடங்கியது. இடைக்காலத்தில் பிராமணர்களின் குடியிருப்புகள் மங்கலம் எனக் குறிக்கப்பட்டன. அக்கால அரசர்கள் பிராமணர்களுக்கு  நிலங்களைக் கொடையாகத் தரும் போது தம் பெயர் விளங்க தம் பெயருடன் ‘மங்கலம்’ என இணைத்துப் பெயர் சூட்டி ஊரமைத்துள்ளனர்.</p>
<p>அந்த வகையில் <hi rend="bold">கி.பி.900 முதல் கி.பி.920 வரை பாண்டிய நாட்டை ஆண்ட மூன்றாம் ராஜசிம்மன்</hi>, ராஜசிம்மமங்கலம் என தனது பெயரில் ஊரையும் அமைத்து பிரம்மதேயமாக பிராமணர்களுக்கு வழங்கியதை  செப்பேடுகள் தெரிவிக்கின்றன.</p>
<p>தற்பொழுது அந்த பெயர்மருவி            <hi rend="bold">இராஜசிங்கமங்கலம்</hi>  என பெயர் உருவானது. அதன் சுருக்கமே             <hi rend="bold">ஆர்.எஸ்.மங்கலம்</hi>.</p>
<p>இதனைச் சுற்றியுள்ள முக்கிய ஊர்கள்:</p>
<p><ref target="https://ta.wikipedia.org/wiki/இராமநாதபுரம்">இராமநாதபுரம்</ref> (35கிமீ)</p>
<p><ref target="https://ta.wikipedia.org/wiki/பரமக்குடி">பரமக்குடி</ref> (37கிமீ)</p>
<p><ref target="https://ta.wikipedia.org/wiki/தொண்டி">தொண்டி</ref> (29கிமீ)</p>
<p><ref target="https://ta.wikipedia.org/wiki/சித்தார்கோட்டை">சித்தார்கோட்டை</ref> (29கிமீ)</p>
<p><hi rend="bold">நம்புதாளை</hi> (27கிமீ)</p>
<p><ref target="https://ta.wikipedia.org/wiki/இளையாங்குடி">இளையாங்குடி</ref> (26கிமீ)</p>
<p><ref target="https://ta.wikipedia.org/wiki/திருவாடானை">திருவாடானை</ref> (21கிமீ)</p>
<p><hi rend="bold">தேவிபட்டிணம்</hi> (21கிமீ)</p>
<p><ref target="https://ta.wikipedia.org/wiki/திருப்பாலைக்குடி">திருப்பாலைக்குடி</ref> (17கிமீ)</p>
<p><ref target="https://ta.wikipedia.org/wiki/உப்பூர்">உப்பூர்</ref> (11கிமீ)</p>
</text></body></html>