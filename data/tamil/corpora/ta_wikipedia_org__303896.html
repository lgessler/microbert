<html><body><text id="wikipedia_ta_wikipedia_org__303896.html" ns="0" revid="3216784" sourceurl="https://ta.wikipedia.org/wiki/%E0%AE%A4%E0%AF%80%E0%AE%B0%E0%AF%87%E0%AE%A8%E0%AF%8D%E0%AE%A4%E0%AE%BF%E0%AE%B0_%E0%AE%B5%E0%AE%B0%E0%AF%8D%E0%AE%AE%E0%AE%BE" title="தீரேந்திர வர்மா" type="wikipedia">தீரேந்திர வர்மா
<p><hi rend="bold">தீரேந்திர வர்மா﻿﻿﻿﻿</hi> (Dhirendra Verma) (<ref target="https://ta.wikipedia.org/wiki/1897">1897</ref> <ref target="https://ta.wikipedia.org/wiki/மே">மே</ref> 17 - <ref target="https://ta.wikipedia.org/wiki/1973">1973</ref> <ref target="https://ta.wikipedia.org/wiki/ஏப்ரல்">ஏப்ரல்</ref> 23) என்பவர் பிரபல <ref target="https://ta.wikipedia.org/wiki/இந்தி">இந்தி</ref> <ref target="https://ta.wikipedia.org/wiki/கவிஞர்">கவிஞரும்</ref>, <ref target="https://ta.wikipedia.org/wiki/எழுத்தாளர்கள்">எழுத்தாளரும்</ref>, <ref target="https://ta.wikipedia.org/wiki/மொழியியல்">மொழியியல்</ref> ஆராய்ச்சியாளர் மற்றும் நிபுணராகவும் அறியப்படுகிறார். மொழி ஆய்வுக்காகத் தன் வாழ்நாளையே அர்ப்பணித்தவரும், இந்தி இலக்கியத்துக்குப் புது வடிவம் கொடுத்தவருமான தீரேந்திர வர்மா <ref target="https://ta.wikipedia.org/wiki/இந்தி">இந்தி</ref> <ref target="https://ta.wikipedia.org/wiki/இலக்கியம்">இலக்கிய</ref> களத்தைப் பொருத்தவரை, ஒரு தனி நபர் அளவில் இல்லாது, ஒரு நிறுவனம் போலச் சாதனைப் படைத்திருக்கிறார். ஒரு யுகம் போலத் திகழ்ந்தவர் என்று இந்தி இலக்கிய ஆர்வலர்களால் தீரேந்திர வர்மா இன்றளவும் போற்றப்படுகிறார்.<ref target="https://ta.wikipedia.org/wiki/முதற்_பக்கம்#cite_note-web-1">[1]</ref></p>
பிறப்பு
<p>தீரேந்திர வர்மா, <ref target="https://ta.wikipedia.org/wiki/இந்தியா">இந்தியாவின்</ref> வட மாநிலமான <ref target="https://ta.wikipedia.org/wiki/உத்தரப்_பிரதேசம்">உத்தரப்பிரதேசத்தில்</ref> உள்ள <ref target="https://ta.wikipedia.org/wiki/பரேலி">பரேலி</ref> என்னும் முகனை நகரத்தில் <ref target="https://ta.wikipedia.org/wiki/1897">1897</ref>-ம் ஆண்டு <ref target="https://ta.wikipedia.org/wiki/மே">மே</ref> 17-ல்  பிறந்தார். இவரது தந்தை, <ref target="https://ta.wikipedia.org/wiki/ஆரிய_சமாஜம்">ஆரியசமாசக்</ref> கொள்கைகளில் ஈடுபாடு கொண்டவர். தீரேந்திரனிடம் சிறுவயது முதலே அவரது அப்பாவின் தாக்கம் இருந்தது.<ref target="https://ta.wikipedia.org/wiki/முதற்_பக்கம்#cite_note-தி_இந்து_தமிழ்-2">[2]</ref></p>
படிப்பு
<p><ref target="https://ta.wikipedia.org/wiki/பரேலி">பரேலியில்</ref>, நைனிடா எனும் ஊரில் பள்ளிப்படிப்பை முடித்த தீரேந்திர் பின்னர், <ref target="https://ta.wikipedia.org/wiki/இலக்னோ">இலக்னோ</ref> குயீன்ஸ் கல்லூரியில் சேர்ந்து  <ref target="https://ta.wikipedia.org/wiki/இந்தி">இந்தியை</ref> விசேடப் பாடமாக எடுத்து படித்து <ref target="https://ta.wikipedia.org/wiki/1914">1914</ref>-ல் இளங்கலை பட்டமும், மற்றும் <ref target="https://ta.wikipedia.org/wiki/அலகாபாத்">அலகாபாத்</ref> மத்தியக் கல்லூரியில் சேர்ந்து <ref target="https://ta.wikipedia.org/wiki/1921">1921</ref>-ல் <ref target="https://ta.wikipedia.org/wiki/சமசுகிருதம்">சமசுகிருதத்தில்</ref> எம்.ஏ. முதுகலை பட்டமும், பின்னாளில் <ref target="https://ta.wikipedia.org/wiki/பிரான்சு">பிரான்சின்</ref> <ref target="https://ta.wikipedia.org/wiki/பாரிஸ்_பல்கலைக்கழகம்">பாரிசு பல்கலைக்கழகத்தில்</ref> <ref target="https://ta.wikipedia.org/wiki/1934">1934</ref>-ல் டி.லிட். பட்டம் பெற்றார்.<ref target="https://ta.wikipedia.org/wiki/முதற்_பக்கம்#cite_note-தி_இந்து_தமிழ்-2">[2]</ref></p>
இலக்கியப்பணிகள்
<p><ref target="https://ta.wikipedia.org/wiki/இந்தியா">இந்தியாவில்</ref> <ref target="https://ta.wikipedia.org/wiki/1917">1917</ref>-<ref target="https://ta.wikipedia.org/wiki/1923">1923</ref> ஆகிய காலகட்டத்தில் நடந்த <ref target="https://ta.wikipedia.org/wiki/அரசியல்">அரசியல்</ref> நிகழ்வுகள் குறித்து குறிப்பேட்டில் எழுதி வந்தார். இது நான்கு பாகங்கள் கொண்ட ‘மேரீ காலேஜ் டைரி’ என்று இந்தியில் <ref target="https://ta.wikipedia.org/wiki/1958">1958</ref>-ல் புத்தகமாக வெளிவந்தது.<ref target="https://ta.wikipedia.org/wiki/முதற்_பக்கம்#cite_note-library-3">[3]</ref>  இந்தி மற்றும் வ்ரஜபாஷா மொழிகளில்  கவிதைகள் எழுதியுள்ளார். மேலும், <ref target="https://ta.wikipedia.org/wiki/இந்திய_மொழிகள்">இந்திய மொழிகள்</ref> சம்பந்தமான ஒட்டுமொத்த <ref target="https://ta.wikipedia.org/wiki/ஆய்வு">ஆய்வுகளை</ref> ஆதாரமாகக் கொண்டு இந்தி மொழியின் முதல் <ref target="https://ta.wikipedia.org/wiki/அறிவியல்">அறிவியல்பூர்வமான</ref> <ref target="https://ta.wikipedia.org/wiki/வரலாறு">வரலாற்றை</ref> <ref target="https://ta.wikipedia.org/wiki/1933">1933</ref>-ல் எழுதினார். தனது ஆய்வுகளின் அடிப்படையில் ஏராளமான கட்டுரைகள் எழுதியவர், வ்ரஜபாஷா தொடர்பாக பல ஆய்வுகள் மேற்கொண்டு <ref target="https://ta.wikipedia.org/wiki/பிரெஞ்சு_மொழி">பிரெஞ்சு மொழியில்</ref> கட்டுரை எழுதினார். <hi rend="italic">அது இந்தியில் மொழிபெயர்க்கப்பட்டுள்ளது</hi>. மேலும், ‘வ்ரஜபாஷா’, ‘வ்ரஜசாப் கா வ்யாகரண்’, ‘அஷ்டசாப்’, ‘சூர்சாகர் ஸார்’ என்பது போன்ற ஏராளமான நூல்களை எழுதியுள்ளார். அதில் பல நூல்கள் <ref target="https://ta.wikipedia.org/wiki/இந்தி_இலக்கியம்">இந்தி இலக்கியத்தின்</ref> செவ்வியல் (classicism) <ref target="https://ta.wikipedia.org/wiki/நூல்">நூல்களாகப்</ref> போற்றப்படுகின்றன. தரம் வீர் பாரதி உள்ளிட்ட பல பிரபல எழுத்தாளர்களுக்கு வழிகாட்டியாகத் திகழ்ந்தார்.<ref target="https://ta.wikipedia.org/wiki/முதற்_பக்கம்#cite_note-தி_இந்து_தமிழ்-2">[2]</ref></p>
கல்விப்பணிகள்
<p><ref target="https://ta.wikipedia.org/wiki/அலகாபாத்_பல்கலைக்கழகம்">அலகாபாத் பல்கலைக்கழகத்தில்</ref> முதலாவது <ref target="https://ta.wikipedia.org/wiki/இந்தி">இந்தி</ref> விரிவுரையாளராக <ref target="https://ta.wikipedia.org/wiki/1924">1924</ref>-ல் நியமிக்கப்பட்டவர், பின்னர் <ref target="https://ta.wikipedia.org/wiki/பேராசிரியர்">பேராசிரியராகவும்</ref> அத்துறை தலைவராகவும் நியமிக்கப்பட்டார். <ref target="https://ta.wikipedia.org/wiki/மத்தியப்_பிரதேசம்">மத்தியப் பிரதேசத்தில்</ref> உள்ள சாகர் பல்கலைக்கழகத்தில் <ref target="https://ta.wikipedia.org/wiki/அறிவியல்_மொழிகள்">மொழி அறிவியல் துறை</ref> தலைவராகவும் பணிபுரிந்துள்ளார். பின்னர் ஜபல்பூர் பல்கலைக்கழக <ref target="https://ta.wikipedia.org/wiki/வேந்தர்_(கல்வி)">வேந்தராகவும்</ref> நியமிக்கப்பட்டார். நூல்களைப் படிப்பதில் அதிக நாட்டம் கொண்டவர் தீரேந்திர வர்மா. இவருடைய சிந்தனை தனித்துவம் வாய்ந்ததாக இருந்தது. மொழி, இலக்கியத்தை <ref target="https://ta.wikipedia.org/wiki/பண்பாடு">கலாச்சாரத் தின்</ref> அடிப்படையாகவே கருதுவார். மொழி, இலக்கியங்களின் இளங் கலை, முதுநிலை பாடத்திட்டங்களில் பல சீர்திருத்தங்கள் செய்தார். மிகவும் தெளிவாகவும், நன்கு புரியும்படியும் மாணவர்களுக்கு கற்பிக்கும் முறையை கையால்பவர். <ref target="https://ta.wikipedia.org/wiki/அறிவியல்_மொழிகள்">மொழி அறிவியல்</ref> போன்ற பாடங்களைக்கூட எளிமையாகவும், சரளமாகவும் கற்பிக்கும் முன்னுதாரண ஆசிரியராகத் திகழ்ந்தார்.<ref target="https://ta.wikipedia.org/wiki/முதற்_பக்கம்#cite_note-தி_இந்து_தமிழ்-2">[2]</ref></p>
அர்ப்பணிப்பு
<p>இந்துஸ்தானி அகாடமியின் உறுப்பினராக நீண்ட காலம் செயல்பட்ட தீரேந்திர வர்மா,  <ref target="https://ta.wikipedia.org/wiki/1958">1958</ref>-ல் <ref target="https://ta.wikipedia.org/wiki/இந்தியா">இந்திய</ref> <ref target="https://ta.wikipedia.org/wiki/மொழியியல்">மொழியியல்</ref> <ref target="https://ta.wikipedia.org/wiki/சங்கம்">சங்கத்தின்</ref> தலைவராக பணியாற்றினார்.<ref target="https://ta.wikipedia.org/wiki/முதற்_பக்கம்#cite_note-archive.org-4">[4]</ref> முதலாவது <ref target="https://ta.wikipedia.org/wiki/இந்தி">இந்தி</ref> கலைக்களஞ்சியத்தின் முதன்மை ஆசிரியராக இருந்தவர் மொழி, <ref target="https://ta.wikipedia.org/wiki/இலக்கியம்">இலக்கியம்</ref> தொடர்பான அறியப்படாத உண்மைகளை ஆராய்வதையே தன் வாழ்க்கை லட்சியமாகக் கொண்டு மொழி ஆராய்ச்சிக்காக தன் வாழ்நாளையே அர்ப்பணித்தார்.<ref target="https://ta.wikipedia.org/wiki/முதற்_பக்கம்#cite_note-தி_இந்து_தமிழ்-2">[2]</ref></p>
இறப்பு
<p>இந்தி இலக்கிய களத்தைப் பொருத்தவரை ஒரு நிறுவனமாக சாதனை படைத்தவரும், இந்தி இலக்கியத்துக்கு புது வடிவம் கொடுத்தவருமான தீரேந்திர வர்மா, <ref target="https://ta.wikipedia.org/wiki/1973">1973</ref>-ம் ஆண்டு <ref target="https://ta.wikipedia.org/wiki/ஏப்ரல்">ஏப்ரல்</ref> 23-ம் நாள் தனது 76-வது வயதில்  மறைந்தார். <hi rend="italic">இந்தி இலக்கிய ஆர்வலர்களால் தீரேந்திர வர்மா இன்றளவும் போற்றப்படுகிறார்</hi>.<ref target="https://ta.wikipedia.org/wiki/முதற்_பக்கம்#cite_note-தி_இந்து_தமிழ்-2">[2]</ref></p>
தீரேந்திர வர்மா படிமம் இணைப்பு
<list type="unordered"><item><ref target="http://rochakpublishing.com/uploads/thumb_1927669248.jpg">தீரேந்திர வர்மா படிமம்</ref> <ref target="https://web.archive.org/web/20160908215732/http://rochakpublishing.com/uploads/thumb_1927669248.jpg">பரணிடப்பட்டது</ref> 2016-09-08 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>