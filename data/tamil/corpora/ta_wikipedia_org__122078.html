<html><body><text id="wikipedia_ta_wikipedia_org__122078.html" ns="0" revid="3424474" sourceurl="https://ta.wikipedia.org/wiki/%E0%AE%95%E0%AF%86%E0%AE%A8%E0%AF%8D%E0%AE%A4%E0%AE%BF%E0%AE%99%E0%AF%8D_%E0%AE%AE%E0%AE%B2%E0%AF%88" title="கெந்திங் மலை" type="wikipedia">கெந்திங் மலை
<p><hi rend="bold">கெந்திங் மலை</hi> (<ref target="https://ta.wikipedia.org/wiki/மலாய்">மலாய் மொழி</ref>: <hi rend="italic">Tanah Tinggi Genting</hi>; <ref target="https://ta.wikipedia.org/wiki/ஆங்கிலம்">ஆங்கிலம்</ref>: <hi rend="italic">Genting Highlands</hi>) என்பது <ref target="https://ta.wikipedia.org/wiki/மலேசியா">மலேசியாவில்</ref> ஒரு மலை வாழிடமாகும். <ref target="https://ta.wikipedia.org/wiki/பகாங்">பகாங்</ref> - <ref target="https://ta.wikipedia.org/wiki/சிலாங்கூர்">சிலாங்கூர்</ref> மாநிலங்களின் எல்லைப் பகுதிகளில், <ref target="https://ta.wikipedia.org/wiki/தித்திவாங்சா_மலைத்தொடர்">தித்திவாங்சா மலைத் தொடரில்</ref> இந்த மலை வாழிடம் அமைந்து உள்ளது.<ref target="https://ta.wikipedia.org/wiki/முதற்_பக்கம்#cite_note-1">[1]</ref> இங்கு குளிர்மையான தட்ப வெட்ப நிலை நிலவுகிறது. </p>
<p>மலேசியாவில் மிக பிரசித்திப் பெற்ற ஒரு சுற்றுலாத் தளமும் இங்கு அமைந்து உள்ளது. <hi rend="italic">ரிசோர்ட் வோல்ட் கெந்திங்</hi> <hi rend="italic">(Resorts World Genting)</hi>  என்று அழைக்கப் படுகிறது.<ref target="https://ta.wikipedia.org/wiki/முதற்_பக்கம்#cite_note-2">[2]</ref> இந்தச் சுற்றுலாத் தளம், கெந்திங் குழுமத்திற்குச் சொந்தமானது.</p>
<p><ref target="https://ta.wikipedia.org/wiki/கோலாலம்பூர்">கோலாலம்பூர்</ref> மாநகரில் இருந்து 54 கி.மீ. தொலைவில் இருக்கும் கெந்திங் மலையில், ஒரு தொங்கூர்திச் சேவையும் பயன்பாட்டில் உள்ளது. கெந்திங் மலையின் அடிவாரத்தில் இருந்து, இந்தச் சேவையைப் பயன்படுத்தி, மலை உச்சிக்குச் செல்லலாம். அதன் நீளம்   3.38 கி.மீ. </p>
<p>உலகிலேயே மிக வேகமாகச் செயல்படும் இந்தத் தொங்கூர்தியில், நவீனமான தொழில்நுட்பங்கள் பயன்படுத்தப்பட்டு உள்ளன. அத்துடன் <ref target="https://ta.wikipedia.org/wiki/தென்_கிழக்கு_ஆசியா">தென் கிழக்கு ஆசியாவில்</ref> மிக நீளமான தொங்கூர்தியாகவும் விளங்குகிறது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
வரலாறு
<p><ref target="https://ta.wikipedia.org/wiki/கோலாலம்பூர்">கோலாலம்பூர்</ref> மாநகருக்கு அருகாமையில், ஓர் உல்லாச மையத்தை அமைக்க வேண்டும் என்பது <ref target="https://ta.wikipedia.org/wiki/டான்_ஸ்ரீ">டான் ஸ்ரீ</ref> லிம் கோ தோங் <hi rend="italic">(Tan Sri Lim Goh Tong)</hi> என்பவரின் பழைய கால கனவாக இருந்தது. 1964-ஆம் ஆண்டு, அவர் அங்கு சென்ற போது, ஓர் உல்லாச மையத்தை அமைக்க வேண்டும் எனும் எண்ணம் ஏற்பட்டது.<ref target="https://ta.wikipedia.org/wiki/முதற்_பக்கம்#cite_note-tansrilim-4">[4]</ref></p>
<p>அதன் விளைவாக, 1965 ஏப்ரல் 27-ஆம் தேதி, கெந்திங் ஹைலண்ட்ஸ் பெர்ஹாட் எனும் ஒரு நிறுவனம் உருவாக்கப் பட்டது. இவருக்கு உதவியாக <ref target="https://ta.wikipedia.org/wiki/டான்_ஸ்ரீ">டான் ஸ்ரீ</ref> ஹாஜி முகமட் நோவா பின் ஒமார் என்பவரும் துணையாக இருந்தார். </p>
<p>பின்னர், 1965- 1970-ஆம் ஆண்டுகளில், <ref target="https://ta.wikipedia.org/wiki/பகாங்">பகாங்</ref> மாநில அரசாங்கத்திடம் இருந்து, 12,000 ஏக்கர் நிலமும், <ref target="https://ta.wikipedia.org/wiki/சிலாங்கூர்">சிலாங்கூர்</ref> மாநில அரசாங்கத்திடம் இருந்து 2,800 ஏக்கர் நிலமும் கிடைக்கப் பெற்றன.<ref target="https://ta.wikipedia.org/wiki/முதற்_பக்கம்#cite_note-tansrilim-4">[4]</ref></p>
துங்கு அப்துல் ரகுமான்
<p>1965 ஆகஸ்டு 18-ஆம் தேதி, கெந்திங் செம்பா எனும் இடத்தில் இருந்து, உலு காலி மலையின் உச்சி வரையில் ஓர் அடைவழிச் சாலை அமைக்கப் பட்டது. அந்தச் சாலையை அமைப்பதற்கு நான்கு ஆண்டுகள் பிடித்தன. 1969 மார்ச் 31-ஆம் தேதி, கெந்திங் நிறுவனத்தின் முதல் விடுதிக்கான அடிக்கல் நாட்டுவிழா, மலேசியாவின் முன்னாள் பிரதமர் <ref target="https://ta.wikipedia.org/wiki/துங்கு_அப்துல்_ரகுமான்">துங்கு அப்துல் ரகுமான்</ref> அவர்களால் நடைபெற்றது.<ref target="https://ta.wikipedia.org/wiki/முதற்_பக்கம்#cite_note-gentinghistory-5">[5]</ref></p>
உல்லாசத்தின் சொர்க்கபுரி
<p>மலேசியாவின் உல்லாசத்தின் சொர்க்கபுரி என்று கெந்திங் மலை அழைக்கப் படுகிறது.<ref target="https://ta.wikipedia.org/wiki/முதற்_பக்கம்#cite_note-TourismMalaysia-6">[6]</ref> கேளிக்கைகள் நிறைந்த இடம். சூதாட்டம் என்றால் அது கெந்திங் என்று அனைவரும் அறிந்த இடமாகத் திகழ்கிறது. இந்த மலைப் பாதையில் 24 மணி நேரமும் வாகனங்கள் சென்ற வண்ணம் இருக்கும். மேலே செல்வதற்கு கெந்திங் ஸ்கைவே <hi rend="italic">(Genting Skyway)</hi> என்ற இடத்தில் இருந்து, திறந்த ரயில்பெட்டி வசதியும் உள்ளது. இந்தத் திறந்த ரயில்பெட்டி 3.38 கி.மீ. தூரம் வரை செல்கிறது.<ref target="https://ta.wikipedia.org/wiki/முதற்_பக்கம்#cite_note-TourismMalaysia-6">[6]</ref></p>
<p>கெந்திங் மலைக்கு செல்லும் பாதை மிகவும் அழகாக, பாதுகாப்பாக அமைக்கப்பட்டு உள்ளது. இருப்பினும் சாலை விபத்துகள் நிகழ்வது உண்டு. மேலே செல்லச் செல்ல பனி மூட்டங்களால் சூழப்பட்ட அழகான காட்சிகள், கண்டு ரசிக்கக் கூடியதாக உள்ளன. வெளிநாட்டுச் சுற்றுப் பயணிகளை இங்கு அதிகமாகக் காண முடியும்.<ref target="https://ta.wikipedia.org/wiki/முதற்_பக்கம்#cite_note-TourismMalaysia-6">[6]</ref></p>
<p>கெந்திங் மலையில் <hi rend="italic">First World Hotel</hi> எனும் மிகப் பெரிய தங்கும் விடுதி உள்ளது. இதில் 6,118 அறைகள் உள்ளன. 2008-ஆம் ஆண்டு வரை, உலகின் மிக அதிகமான அறைகளைக் கொண்ட மிகப் பெரிய தங்கும் விடுதி எனும் சிறப்பைப் பெற்றுத் திகழ்ந்தது. இப்பொழுது மூன்றாவது இடத்தில் உள்ளது.<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
தங்கும் விடுதிகள்
<p>கெந்திங் மலையில் ஆறு விடுதிகள் உள்ளன. இவற்றுள் பர்ஸ்ட் வோர்ல்ட் விடுதி <hi rend="italic">கின்னஸ்</hi> சாதனைப் புத்தகத்திலும், <hi rend="italic">ரிப்லிஸ் பிலீவ் இட் ஆர் நாட்</hi> எனும் புத்தகத்திலும், இடம் பெற்று இருந்தது. 2006-ஆம் ஆண்டில் இருந்து 2013 வரை உலகிலேயே மிகப்பெரிய தங்கும் விடுதியாகவும் புகழ் பெற்று இருந்தது.<ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
<list type="unordered"><item>கிரேண்ட் கெந்திங்</item>
<item>மெக்சிம் கெந்திங்</item>
<item>ரிசோர்ட் கெந்திங்</item>
<item>தீம் பார்க் விடுதி</item>
<item>பர்ஸ்ட் வோர்ல்ட் விடுதி &amp; பிளாசா</item>
<item>கோல்ப் &amp; கண்ட்ரி விடுதி</item></list>
பல்நோக்குப் பூங்காக்கள்
<p>மிகப் பிரமாண்டமான மூன்று பல்நோக்குப் பூங்காக்கள் உள்ளன. அவை: </p>
<list type="unordered"><item>வெளிப்புற பல்நோக்குப் பூங்கா</item>
<item>பர்ஸ்ட் வோர்ல்ட் பல்நோக்குப் பூங்கா</item>
<item>பல்நோக்கு நீர்ப் பூங்கா</item></list>
படத்தொகுப்பு
<list type="unordered">
<item>பர்ஸ்ட் வோர்ல்ட் விடுதி</item>
<item>மலை உச்சியிலே ஒரு நீர்த் தடாகம்</item>
<item>தென் கிழக்கு ஆசியாவில் மிக நீளமான தொங்கூர்தி</item>
<item>மேகத்திற்கு மேலே ஒரு சூரிய அஸ்தமம்</item>
<item>பர்ஸ்ட் வோர்ல்ட் விடுதி</item>
<item>சின் சுவீ குகைக் கோயில்</item>
</list>


வெளி இணைப்புக்கள்

<list type="unordered"><item><ref target="http://www.rwgenting.com/">Genting Highlands Resort official website</ref></item>
<item><ref target="http://www.tourism.gov.my/en/my/web-page/places/states-of-malaysia/pahang/genting-highlands">Tourism Malaysia - Genting Highlands</ref> <ref target="https://web.archive.org/web/20140627125200/http://www.tourism.gov.my/en/my/web-page/places/states-of-malaysia/pahang/genting-highlands">பரணிடப்பட்டது</ref> 2014-06-27 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.wongfookyee.com/HTML/Shirley/Events/2007/KualaLumpur/17_Outdoor_Themepark.htm">Holiday in Genting Highlands</ref> <ref target="https://web.archive.org/web/20150513103245/http://www.wongfookyee.com/HTML/Shirley/Events/2007/KualaLumpur/17_Outdoor_Themepark.htm">பரணிடப்பட்டது</ref> 2015-05-13 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.etawau.com/Geography/WestMalaysia/KualaLumpur/GentingHighland.htm">Genting Highlands</ref></item>
<item><ref target="http://www.etawau.com/Geography/WestMalaysia/20CenturyFox_ThemePark.htm">20th Century Fox theme park in Asia</ref></item></list>
</text></body></html>