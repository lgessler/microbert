<html><body><text id="wikipedia_ta_wikipedia_org__400755.html" ns="0" revid="2707776" sourceurl="https://ta.wikipedia.org/wiki/%E0%AE%8F%E0%AE%B0%E0%AE%BF%E0%AE%AF%E0%AE%B2%E0%AF%8D_%E0%AE%AE%E0%AF%86%E0%AE%B0%E0%AF%86%E0%AE%9F%E0%AE%BF%E0%AE%A4%E0%AF%8D" title="ஏரியல் மெரெடித்" type="wikipedia">ஏரியல் மெரெடித்
<p><hi rend="bold">ஏரியல் மெரெடித்</hi> (<hi rend="italic">Ariel Meredith</hi>) (சூலை 11, 1986)<ref target="https://ta.wikipedia.org/wiki/முதற்_பக்கம்#cite_note-AMNYMAG-2">[2]</ref> <ref target="https://ta.wikipedia.org/wiki/ஐக்கிய_அமெரிக்கா">அமெரிக்க</ref> தோற்றவியலார் (model) ஆவார்.  <hi rend="italic">ஸ்போர்ட்ஸ் இல்லஸ்ட்ரேடட்</hi> என்னும் விளையாட்டு இதழ்  ஒவ்வொரு ஆண்டும் வெளியிடும் நீச்சலாடை சிறப்பிதழ்களில் 2009, 2012, 2013, 2014, 2015  ஆண்டுகளில் இவர் காட்சிப்படுத்தப்பட்டார்.  லூசியானாவின் சிரேவேபோர்ட் என்னும் ஊரில் பிறந்தவர்.<ref target="https://ta.wikipedia.org/wiki/முதற்_பக்கம்#cite_note-AMNYMAG-2">[2]</ref> பள்ளிப்பருவத்திலேயே 1998இல் பகுதிநேரத்தில் தோற்றவியலாராக பணியாற்றத் தொடங்கினார்.<ref target="https://ta.wikipedia.org/wiki/முதற்_பக்கம்#cite_note-AMNYMAG-2">[2]</ref><ref target="https://ta.wikipedia.org/wiki/முதற்_பக்கம்#cite_note-MC-3">[3]</ref><ref target="https://ta.wikipedia.org/wiki/முதற்_பக்கம்#cite_note-Smfinc-4">[4]</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
பின்னணி
<p>லூசியானா மாநிலத்தின் சிரவேபோர்ட்டைச் சேர்ந்த மெரெடித்<ref target="https://ta.wikipedia.org/wiki/முதற்_பக்கம்#cite_note-AMSI-6">[6]</ref> மர்ஜோரி, டேவிட் இணையருக்குப் பிறந்தார்.<ref target="https://ta.wikipedia.org/wiki/முதற்_பக்கம்#cite_note-MC-3">[3]</ref>
உயர்நிலைப் பள்ளியில் மாணவர் பேரவை உறுப்பினராக விளங்கினார். அவர் படித்த யுன்டிங்டன் உயர்நிலைப் பள்ளியில் மாணவர் பேரவையின் செனட்டராக 2001 - 2002 வகுப்பில் இருந்தார்.<ref target="https://ta.wikipedia.org/wiki/முதற்_பக்கம்#cite_note-7">[7]</ref>  உயர்நிலைப் பள்ளிப் படிப்பை முடித்தபிறகு <ref target="https://ta.wikipedia.org/wiki/நியூயார்க்_நகரம்">நியூயார்க் நகரத்திற்கு</ref> குடிபெயர்ந்தார்.<ref target="https://ta.wikipedia.org/wiki/முதற்_பக்கம்#cite_note-Mos-8">[8]</ref></p>
பணிவாழ்வு
<p>மெரெடித்தின் 14ஆவது வயதிலேயே அடையாளம் காணப்பட்டாலும் 2008இல் தமது கல்வியை முடிக்கும் வரை  முழுநேர தோற்றவியலாராக பணி புரியத் துவங்கவில்லை.<ref target="https://ta.wikipedia.org/wiki/முதற்_பக்கம்#cite_note-AMNYMAG-2">[2]</ref><ref target="https://ta.wikipedia.org/wiki/முதற்_பக்கம்#cite_note-AMSI-6">[6]</ref>  1998இல், <ref target="https://ta.wikipedia.org/wiki/டாலஸ்">டாலசில்</ref>  500-போட்டியாளர்கள் கலந்துகொண்ட தோற்றவியல் போட்டியில் வெற்றி பெற்று  நியூயார்க் நகர <hi rend="italic">போர்டு மாடல்சு</hi> நிறுவனத்துடனும்  <hi rend="italic">கேம்பெல் மாடலிங் ஏசென்சி</hi>யுடனும் உடன்பாடு கைச்சாத்திட்டார்.<ref target="https://ta.wikipedia.org/wiki/முதற்_பக்கம்#cite_note-MC-3">[3]</ref><ref target="https://ta.wikipedia.org/wiki/முதற்_பக்கம்#cite_note-Smfinc-4">[4]</ref> இந்தப் போட்டிக்குப் பிறகு 32 அழைப்புகளைப் பெற்றார்.<ref target="https://ta.wikipedia.org/wiki/முதற்_பக்கம்#cite_note-Mos-8">[8]</ref> பதின்ம வயதினராகவே அமெரிக்காவின் செவன்ட்டீன், டீன் காசுமோபோலிட்டன், காசுமோபோலிட்டன் போன்ற இதழ்களில் தோன்றினார்.<ref target="https://ta.wikipedia.org/wiki/முதற்_பக்கம்#cite_note-MC-3">[3]</ref> பள்ளிப்படிப்பின் போதே உள்நாட்டுப் பயணங்களை மேற்கொண்டார்.<ref target="https://ta.wikipedia.org/wiki/முதற்_பக்கம்#cite_note-Smfinc-4">[4]</ref>   2002ஆம் ஆண்டில் <ref target="https://ta.wikipedia.org/wiki/எம்_டிவி">எம் டிவியின்</ref> <hi rend="italic">பேசனப்லி லவுட்</hi> நிகழ்ச்சியில் தோன்றினார்.<ref target="https://ta.wikipedia.org/wiki/முதற்_பக்கம்#cite_note-Smfinc-4">[4]</ref>  2005ஆம் ஆண்டு முதல் அடிக்கடி தோற்றவியல் பணிகளில் பங்கேற்றார்.<ref target="https://ta.wikipedia.org/wiki/முதற்_பக்கம்#cite_note-ADitLwFM-9">[9]</ref> துவக்கத்தில் அவரைத் தொடர்பு கொண்ட தோற்றவியல் முகமைகளில் ஒன்று அவரது மார்பக அளவைக் குறைக்கும் அறுவைச் சிகிச்சையை மேற்கொள்ள வலியுறுத்தியது;  மெரெடித் உடன்படாது  பணிவாய்ப்பை இழந்தார்.<ref target="https://ta.wikipedia.org/wiki/முதற்_பக்கம்#cite_note-Mos-8">[8]</ref></p>
<p>மெரெடித் உதடுகளில் உதட்டுச்சாயம் பூசும் முன்னர் <ref target="https://ta.wikipedia.org/wiki/பற்தூரிகை">பற்தூரிகை</ref> கொண்டு உதட்டுத்தோலில் உள்ள இறந்த தோல்செதில்களை  நீக்குவதை அழகுக் குறிப்பாக <ref target="https://ta.wikipedia.org/wiki/யூடியூப்">யூடியூப்பில்</ref> பதிவிட்டுள்ளார்; இதனை  <hi rend="italic"><ref target="https://ta.wikipedia.org/wiki/த_நியூயார்க்_டைம்ஸ்">த நியூயார்க் டைம்ஸ்</ref></hi> 2007இல் குறிப்பிட்டுள்ளது.<ref target="https://ta.wikipedia.org/wiki/முதற்_பக்கம்#cite_note-10">[10]</ref> நியூயார்க்கின் புகழ்பெற்ற வேரா வாங் நடத்தும் இளவேனில் நிகழ்ச்சியில் செப்டம்பர் 2008இல் முன்முதலாகத் தோன்றினார்.<ref target="https://ta.wikipedia.org/wiki/முதற்_பக்கம்#cite_note-AMFMD-11">[11]</ref>  2008 செப்டம்பரில் நடந்த ரன்வே என்ற நியூயார்க் நகர புதுப்பாங்கு வாரத்தில் நிகோல் மில்லருக்காக<ref target="https://ta.wikipedia.org/wiki/முதற்_பக்கம்#cite_note-LISmao1cfSIsi-12">[12]</ref>  தோற்றமளித்த மெரெடித்தின் அரங்கேற்றத்தை <hi rend="italic">யூஎஸ்ஏ டுடே</hi> பதிப்பித்துள்ளது.<ref target="https://ta.wikipedia.org/wiki/முதற்_பக்கம்#cite_note-ADitLwFM-9">[9]</ref></p>
<p>மெரெடித் மொத்தமாக பதினோரு ஆடைவடிவியலாளர்களுக்காக தோன்றியுள்ளார்; இதில் யூன்யா வதனபே என்ற சப்பானிய வடிவியலாளருக்கு முதற்காட்சியாளராகத் தோன்றியதும் அடங்கும்.<ref target="https://ta.wikipedia.org/wiki/முதற்_பக்கம்#cite_note-Mos-8">[8]</ref> நியூயார்க் நிகழ்ச்சிகளைத் தொடர்ந்து <ref target="https://ta.wikipedia.org/wiki/மிலன்">மிலன்</ref> நகரில் எட்டு நிகழ்ச்சிகளில் கலந்துகொண்டார்.<ref target="https://ta.wikipedia.org/wiki/முதற்_பக்கம்#cite_note-LISmao1cfSIsi-12">[12]</ref> பேபி பட், பிரியோனி, கிளிப்சு,டீசல், டி&amp;ஜி,  எலி சாப், யூன்யா வதனபா, லா பெர்லா,மில்லி, வேரா வாங் போன்ற ஆடை வனப்பியலார்களுக்காக பங்கேற்றுள்ளார்.<ref target="https://ta.wikipedia.org/wiki/முதற்_பக்கம்#cite_note-AMFMD-11">[11]</ref> அவரது  செப்டம்பர் 2008,  நியூயார்க், மிலன் நிகழ்ச்சிகளுக்குப் பிறகு  வளரும் புதுவரவாக அடையாளப்படுத்தப்பட்டார்.<ref target="https://ta.wikipedia.org/wiki/முதற்_பக்கம்#cite_note-Mos-8">[8]</ref></p>
<p>டோல்சு &amp; கபானாவின் 2009ஆம் ஆண்டு இளவேனில்/வேனில் விளம்பரப் பரப்புரையில்  பங்காற்றினார்.<ref target="https://ta.wikipedia.org/wiki/முதற்_பக்கம்#cite_note-AMNYMAG-2">[2]</ref><ref target="https://ta.wikipedia.org/wiki/முதற்_பக்கம்#cite_note-13">[13]</ref>  மேலும் ஜே.குரூ, அன் டைய்லர் லாஃப்ட், எச் &amp;எம்,  டேவிட்டின் மணமகள் தொகுப்பு, கவர்கேர்ல் கண்ணனிகள், <ref target="https://ta.wikipedia.org/wiki/தொல்லுயிர்_எச்சம்">தொல்லுயிர் எச்சம்</ref>, டார்கெட் நிறுவனம், கார்னியே பிரக்டசு, நைன் வெஸ்ட், ரோக்கா வேர், விக்டோரியாசு சீக்ரெட், தி லிமிட்டட், செபோரா, லீவைசு, காப் போன்ற முன்னணி புதுப்பாவனை நிறுவனங்களின் விளம்பரங்களில் தோன்றியுள்ளார்.<ref target="https://ta.wikipedia.org/wiki/முதற்_பக்கம்#cite_note-Smfinc-4">[4]</ref><ref target="https://ta.wikipedia.org/wiki/முதற்_பக்கம்#cite_note-AMSI-6">[6]</ref><ref target="https://ta.wikipedia.org/wiki/முதற்_பக்கம்#cite_note-Mos-8">[8]</ref><ref target="https://ta.wikipedia.org/wiki/முதற்_பக்கம்#cite_note-LISmao1cfSIsi-12">[12]</ref> 2009ஆம் ஆண்டுக்கான நீச்சலாடை சிறப்பிதழிற்காக பல்வேறு கடற்கரைகள், <ref target="https://ta.wikipedia.org/wiki/கடற்காயல்">கடற்காயல்கள்</ref>, மதுவகங்கள் போன்ற இடங்களில் படம் பிடிக்கப்பட்டுள்ளார்; <ref target="https://ta.wikipedia.org/wiki/மெக்சிக்கோ">மெக்சிக்கோவின்</ref> மாயன் நாகரிகப் படுகையில் உள்ள துலூம் இயற்கை காப்பகம் இவற்றில் குறிப்பிடத்தக்கதாகும்.<ref target="https://ta.wikipedia.org/wiki/முதற்_பக்கம்#cite_note-LISmao1cfSIsi-12">[12]</ref>  2014ஆம் ஆண்டு நிலவரப்படி இவரது கணக்கை நியூயார்க் நகரிலுள்ள சுப்ரீம் மேனேஜ்மென்ட் கவனித்துக் கொள்கிறது.<ref target="https://ta.wikipedia.org/wiki/முதற்_பக்கம்#cite_note-14">[14]</ref></p>


வெளியிணைப்புகள்
<list type="unordered"><item><ref target="http://sportsillustrated.cnn.com/2009_swimsuit/models/ariel-meredith/">ஏரியல் மெரெடித்</ref> ஸ்போர்ட்ஸ் இல்லஸ்ட்ரேட்டடில்</item></list>
</text></body></html>