<html><body><text id="wikipedia_ta_wikipedia_org__100481.html" ns="0" revid="3452830" sourceurl="https://ta.wikipedia.org/wiki/%E0%AE%B0%E0%AE%BE._%E0%AE%95%E0%AE%BF._%E0%AE%B0%E0%AE%99%E0%AF%8D%E0%AE%95%E0%AE%B0%E0%AE%BE%E0%AE%9C%E0%AE%A9%E0%AF%8D" title="ரா. கி. ரங்கராஜன்" type="wikipedia">ரா. கி. ரங்கராஜன்<p><hi rend="bold">ரா. கி. ரங்கராஜன்</hi> (அக்டோபர், 5, 1927 - ஆகஸ்ட் 18, 2012) ஒரு தமிழக எழுத்தாளர் மற்றும் இதழாளர். <ref target="https://ta.wikipedia.org/wiki/வரலாற்றுப்_புதினம்">வரலாற்றுப் புதினங்கள்</ref>, <ref target="https://ta.wikipedia.org/wiki/குற்றப்_புனைவு">குற்றக் கதைகள்</ref>, கட்டுரைகள், வேடிக்கை நாடகங்கள், மொழிபெயர்ப்புகள், குறும்புக் கதைகள், நையாண்டிக் கவிதைகள் எனப் பல பாணிகளில் எழுதியுள்ளார். </p>
வாழ்க்கைக் குறிப்பு
<p>ரங்கராஜன் 5-10-1927-இல் <ref target="https://ta.wikipedia.org/wiki/கும்பகோணம்">கும்பகோணத்தில்</ref> ரெட்டியார்குள வடகரையில் 21ஆம் எண் வீட்டில் பிறந்தார். <ref target="https://ta.wikipedia.org/wiki/முதற்_பக்கம்#cite_note-a-1">[1]</ref> இவர் தந்தை மகாமகோபாத்தியாய ஆர். வி. கிருஷ்ணமாச்சாரியார் ஒரு <ref target="https://ta.wikipedia.org/wiki/சமசுகிருதம்">சமசுகிருதப்</ref> பண்டிதர். இவர் அண்ணன் ரா.கி.பார்த்தசாரதியும் (ஆர்.கே.பார்த்தசாரதி) சமசுகிருதப்பண்டிதரே. ரங்கராஜன் தன் 16-ஆம் வயதில் எழுத ஆரம்பித்தார். 1946-இல் பேராசிரியர் சீனிவாசராகவனின் பரிந்துரையால் ‘சக்தி’ மாத இதழில் உதவியாசிரியராக தனது எழுத்துலக வாழ்க்கையைத் தொடங்கினார். <ref target="https://ta.wikipedia.org/wiki/முதற்_பக்கம்#cite_note-a-1">[1]</ref> பின்னர் ‘காலச்சக்கரம்’ என்ற வார இதழிலும் உதவி ஆசிரியராகத் தொடர்ந்தார். 1950-இல் குமுதம் நிறுவனம் சிறிது காலம் நடத்திய ‘ஜிங்லி’ என்ற சிறுவர் இதழில் சேர்ந்து,  42 ஆண்டுகள் <ref target="https://ta.wikipedia.org/wiki/குமுதம்_(இதழ்)">குமுதம்</ref> இதழில் ஆசிரியர் குழுவில் பணியாற்றினார். </p>
<p>இவர் பல புனைப்பெயர்களில் எழுதியுள்ளார். சூர்யா, ஹம்சா, துரைசாமி, கிருஷ்ணகுமார், மாலதி, முள்றி, அவிட்டம்,வினோத் ஆகியவை அவற்றுள் சில. 'நான் கிருஷ்ணதேவராயன்' இவரது குறிப்பிடத்தக்க வரலாற்றுப் புதினம். ஹென்றி ஷாரியரின் <hi rend="italic"><ref target="https://ta.wikipedia.org/wiki/பாப்பிலான்">பாப்பிலான்</ref></hi> (பட்டாம்பூச்சி), <ref target="https://ta.wikipedia.org/wiki/சிட்னி_ஷெல்டன்">சிட்னி ஷெல்டனின்</ref> <hi rend="italic">இஃப் டுமாரோ கம்ஸ்</hi> (தாரகை), <hi rend="italic">தி ஸ்டார்ஸ் ஷைன் டவுன்</hi> (லாரா) மற்றும் <hi rend="italic">ரேஜ் ஆஃப் ஏஞ்சலஸ்</hi> (ஜெனிஃபர்); <ref target="https://ta.wikipedia.org/wiki/ஜெஃப்ரி_ஆர்ச்சர்">ஜெஃபிரே ஆர்ச்சரின்</ref> <hi rend="italic">எ டுவிஸ்ட் இன் தி டேல்</hi> (டுவிஸ்ட் கதைகள்) <ref target="https://ta.wikipedia.org/wiki/டேனியேல்_ஸ்டீல்">டேனியேல் ஸ்டீலின்</ref> காதல் மேல் ஆணை ஆகியவை இவரது குறிப்பிடத்தக்க மொழிபெயர்ப்புகள். கிருஷ்ணகுமார் என்ற பெயரில் அமானுட கதைகளும் டி. துரைசாமி என்ற பெயரில் உண்மைக் குற்றங்களின் அடிப்படையில் குற்றக் கதைகள், வினோத் என்ற பெயரில் தமிழ்த் திரைப்பட செய்திக் கட்டுரைகள் (லைட்ஸ் ஆன் வினோத்) என பலவித படைப்புகளை எழுதியுள்ளார். </p>
<p>இவர் 1500-க்கும் மேற்பட்ட கதைகளையும் , 50 நாவல்களும், ஏராளமான கட்டுரைகளும், மொழிபெயர்ப்பு நாவல்களும் எழுதியுள்ளார். இவற்றுள் பல குமுதம் <ref target="https://ta.wikipedia.org/wiki/ஆனந்த_விகடன்">ஆனந்த விகடன்</ref> முதலான இதழ்களில் தொடர்களாக வெளிவந்தன. இவருடைய மூன்று நாவல்கள் திரைப்படங்களாக வெளிவந்தன. பல படைப்புகள் சின்னத் திரையிலும் இடம் பெற்றுள்ளன. ரங்கராஜன் அண்ணா நகர் டைம்ஸ் பத்திரிக்கையில் எழுதிய கட்டுரைத்தொடர்களில் தேர்ந்தெடுக்கப்பட்டவை “நாலு மூலை” என்ற பெயரில் நூலாக வெளியாகியுள்ளன. ”அவன்” என்ற பெயரில் தன் வரலாற்றையும் எழுதியுள்ளார். இளம் எழுத்தாளர்களுக்குக் கதை எழுதும் நுணுக்கங்களைக் கற்றுத் தரும் <hi rend="italic">எப்படிக் கதை எழுதுவது?</hi> என்ற வகுப்பினையும் தான் ஒருவராகவே நடத்தி வந்தார்.</p>
ரா.கி.ர வின் படைப்புகள்
<list type="ordered"><item>அங்குமிங்குமெங்கும்</item>
<item>அடிகளார் ஓர் உறவுப் பாலம்</item>
<item>அடிமையின் காதல்</item>
<item>அபாய நோயாளி</item>
<item>அழைப்பிதழ்</item>
<item>அவன்</item>
<item>இது சத்தியம்</item>
<item>இன்னொருத்தி</item>
<item>உள்ளேன் அம்மா</item>
<item>ஊஞ்சல்</item>
<item>எங்கிருந்து வருகுவதோ?</item>
<item>எப்படிக் கதை எழுதுவது</item>
<item>ஒரே ஒரு வழி</item>
<item>ஒரு தற்கொலை நடக்கப் போகிறது</item>
<item>ஒரு தாய் ஒரு மகள்</item>
<item>ஒளிவதற்கு இடமில்லை (1,2)</item>
<item>கன்னா பின்னா கதைகள்</item>
<item>காதல் கதைகள்</item>
<item>கையில்லாத பொம்மை</item>
<item>கோஸ்ட்</item>
<item>க்ரைம்</item>
<item>சின்னக் கமலா</item>
<item>ட்விஸ்ட் கதைகள்</item>
<item>தர்மங்கள் சிரிக்கின்றன</item>
<item>திக்-திக் கதைகள்</item>
<item>தூரன் என்ற களஞ்சியம்</item>
<item>நாலு திசையிலும் சந்தோஷம்</item>
<item>நாலு மூலை</item>
<item>நான் ஏன்?</item>
<item>நான் கிருஷ்ண தேவராயன் - 1</item>
<item>நான் கிருஷ்ண தேவராயன் - 2</item>
<item>நீங்களும் முதல்வராகலாம்</item>
<item>படகு வீடு</item>
<item>பந்தயம் ஒரு விரல்</item>
<item>பல்லக்கு</item>
<item>புரட்சித் துறவி</item>
<item>புரொபசர் மித்ரா</item>
<item>மறுபடியும் தேவகி</item>
<item>முதல் மொட்டு</item>
<item>மூவிரண்டு ஏழு</item>
<item>ராசி</item>
<item>வயது பதினேழு</item>
<item>விஜி</item>
<item>ஹவுஸ்புல்</item>
<item>ஹேமா ஹேமா ஹேமா</item></list>

மொழிபெயர்ப்புகள்
<list type="ordered"><item>ஆண்கள் செவ்வாய் பெண்கள் வெள்ளி</item>
<item>காதல் மேல் ஆணை (டேனியல் ஸ்டீல்)</item>
<item>எங்கே? எங்கே? எங்கே? (டேனியல் ஸ்டீல் நாவலின் மொழிபெயர்ப்பு) 1995 சூனியர் விகடனில் தொடர்)</item>
<item>11:29 (டேனியல் ஸ்டீல்) 1997 கல்கியில் வெளிவந்த தொடர்.</item>
<item>பட்டாம்பூச்சி (ஹென்றி ஷாரியர் எழுதிய புதினத்தின் மொழிபெயர்ப்பு)</item>
<item>மரணம். . . கடவுள் சாய்ஸ்! (ஆர்தர் ஹெய்லி. மொழிபெயர்ப்பு) 1999 இல் சூனியர் விகடனில் வெளிவந்த தொடர்)</item>
<item>மேடம் (ஜெஃப்ரி ஆர்ச்சர் நாவலின் மொழி பெயர்ப்பு) 1995 - குனியர் விகடனில் தொடர்)</item>
<item>தாரகை 1 (மொழிபெயர்ப்பு)</item>
<item>தாரகை 2 (மொழிபெயர்ப்பு)</item>
<item>லாரா (சிட்னி ஷெல்டன்)</item>
<item>ஜெனிபர் (சிட்னி ஷெல்டன்)</item></list>
மேற்கோள்கள்
<list type="unordered"><item><ref target="http://www.dinamani.com/edition/story.aspx?Title=%E0%AE%8E%E0%AE%B4%E0%AF%81%E0%AE%A4%E0%AF%8D%E0%AE%A4%E0%AE%BE%E0%AE%B3%E0%AE%B0%E0%AF%8D+%E0%AE%B0%E0%AE%BE.%E0%AE%95%E0%AE%BF.%E0%AE%B0%E0%AE%99%E0%AF%8D%E0%AE%95%E0%AE%B0%E0%AE%BE%E0%AE%9C%E0%AE%A9%E0%AF%8D+%E0%AE%95%E0%AE%BE%E0%AE%B2%E0%AE%AE%E0%AE%BE%E0%AE%A9%E0%AE%BE%E0%AE%B0%E0%AF%8D&amp;artid=646677&amp;SectionID=164&amp;MainSectionID=164&amp;SEO=&amp;SectionName=Latest">எழுத்தாளர் ரா.கி.ரங்கராஜன் காலமானார்</ref> - (தமிழில்)</item>
<item><ref target="http://www.thehindu.com/arts/books/article1525619.ece?homepage=true">Peppy and prolific</ref> - (ஆங்கில மொழியில்)</item>
<item><ref target="http://www.hinduonnet.com/thehindu/br/2003/08/12/stories/2003081200120301.htm">Autobiography </ref> <ref target="https://web.archive.org/web/20080309152547/http://www.hinduonnet.com/thehindu/br/2003/08/12/stories/2003081200120301.htm">பரணிடப்பட்டது</ref> 2008-03-09 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref> - (ஆங்கில மொழியில்)</item></list>




வெளிஇணைப்புகள்
ரா.கி.ர-வின் சில கட்டுரைகள்
<list type="unordered"><item><ref target="http://s-pasupathy.blogspot.com/2012/08/1_19.html">யோசனை கேட்க வராதீர்கள்! </ref></item>
<item><ref target="http://s-pasupathy.blogspot.com/2012/08/2_3701.html">நன்றி கூறும் நினைவு நாள் </ref></item>
<item><ref target="http://s-pasupathy.blogspot.com/2012/09/3.html">என் முதல் கதை </ref></item>
<item><ref target="http://s-pasupathy.blogspot.com/2012/09/4_9.html">கல்கியின் முத்திரை</ref></item>
<item><ref target="http://s-pasupathy.blogspot.com/2012/10/5_21.html">தியாகபூமி</ref></item></list>
</text></body></html>