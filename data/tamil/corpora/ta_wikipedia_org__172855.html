<html><body><text id="wikipedia_ta_wikipedia_org__172855.html" ns="0" revid="3394343" sourceurl="https://ta.wikipedia.org/wiki/%E0%AE%87%E0%AE%A8%E0%AF%8D%E0%AE%A4%E0%AE%BF%E0%AE%B0%E0%AE%BE_%E0%AE%95%E0%AE%BE%E0%AE%A8%E0%AF%8D%E0%AE%A4%E0%AE%BF_%E0%AE%AA%E0%AE%A9%E0%AF%8D%E0%AE%A9%E0%AE%BE%E0%AE%9F%E0%AF%8D%E0%AE%9F%E0%AF%81_%E0%AE%B5%E0%AE%BE%E0%AE%A9%E0%AF%82%E0%AE%B0%E0%AF%8D%E0%AE%A4%E0%AE%BF_%E0%AE%A8%E0%AE%BF%E0%AE%B2%E0%AF%88%E0%AE%AF%E0%AE%AE%E0%AF%8D" title="இந்திரா காந்தி பன்னாட்டு வானூர்தி நிலையம்" type="wikipedia">இந்திரா காந்தி பன்னாட்டு வானூர்தி நிலையம்
<p><hi rend="bold">இந்திரா காந்தி பன்னாட்டு வானூர்தி நிலையம்</hi> (<hi rend="italic">Indira Gandhi International Airport</hi>, (<ref target="https://ta.wikipedia.org/wiki/ஐஏடிஏ_குறியீடு">ஐஏடிஏ</ref>: <hi rend="bold">DEL</hi>,<ref target="https://ta.wikipedia.org/wiki/பன்னாட்டு_குடிசார்_வான்பயண_அமைப்பு_வானூர்தி_நிலையக்_குறியீடு">ஐசிஏஓ</ref>: <hi rend="bold">VIDP</hi>))<ref target="https://ta.wikipedia.org/wiki/இந்தியா">இந்தியத்</ref> <ref target="https://ta.wikipedia.org/wiki/தேசிய_தலைநகர்_வலயம்_(இந்தியா)">தேசிய தலைநகர் வலயத்தில்</ref> அமைந்துள்ள பன்னாட்டு <ref target="https://ta.wikipedia.org/wiki/வானூர்தி_நிலையம்">வானூர்தி நிலையம்</ref> ஆகும்.  <ref target="https://ta.wikipedia.org/wiki/புது_தில்லி">புது தில்லியின்</ref> மையப் பகுதியிலிருந்து   16 கிலோமீட்டர்கள் (9.9mi) தொலைவில் தென்மேற்கு தில்லியில் அமைந்துள்ளது. முன்னாள் <ref target="https://ta.wikipedia.org/wiki/இந்தியப்_பிரதமர்">பிரதமர்</ref> <ref target="https://ta.wikipedia.org/wiki/இந்திரா_காந்தி">இந்திரா காந்தி</ref> நினைவாகப் பெயரிடப்பட்டுள்ள இந்த வானூர்தி நிலையம் இந்தியாவின் மிகவும் நெருக்கடிமிக்க வானூர்தி நிலையமாகும்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> புதியதாக கட்டப்பட்டுள்ள மூன்றாம் முனையத்தின் செயலாக்கத்திற்கு பிறகு இதுவே இந்தியாவினதும் தெற்காசியாவினதும் மிகப் பெரிய வானூர்தி நிலையமாக விளங்குகிறது. தற்போது 46 மில்லியன் பயணிகளை  கையாளுகின்ற இந்த நிலையம் 2030ஆம் ஆண்டில் 100 மில்லியன் பயணிகளை கையாளும் என மதிப்பிடப்படுகிறது.  இதுவும்  <ref target="https://ta.wikipedia.org/wiki/மும்பை">மும்பையின்</ref> <ref target="https://ta.wikipedia.org/wiki/சத்திரபதி_சிவாஜி_பன்னாட்டு_வானூர்தி_நிலையம்">சத்திரபதி சிவாஜி பன்னாட்டு வானூர்தி நிலையமும்</ref> இணைந்து <ref target="https://ta.wikipedia.org/wiki/தெற்கு_ஆசியா">தெற்கு ஆசியாவின்</ref> வான் போக்குவரத்தில் பாதியளவை கையாள்கின்றன.<ref target="https://ta.wikipedia.org/wiki/முதற்_பக்கம்#cite_note-delhibeatsmumbai-3">[3]</ref><ref target="https://ta.wikipedia.org/wiki/முதற்_பக்கம்#cite_note-igiedgecsi-4">[4]</ref><ref target="https://ta.wikipedia.org/wiki/முதற்_பக்கம்#cite_note-mumairport-5">[5]</ref> இதனை பன்னாட்டு  இடைவழி மையமாக மாற்ற இதன் இயக்கு நிறுவனம் தில்லி பன்னாட்டு வானூர்தி நிலைய நிறுவனம் (DIAL) திட்டமிட்டுள்ளது.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p>5220 ஏக்கராப் பரப்பளவில் அமைக்கப்பட்டுள்ள தில்லி வானூர்தி நிலையம் <ref target="https://ta.wikipedia.org/wiki/தேசிய_தலைநகர்_வலயம்_(இந்தியா)">தேசிய தலைநகர் வலயத்திற்கான</ref> முதன்மை குடியியல் பறப்பியல் மையமாக விளங்குகிறது. முன்னதாக <ref target="https://ta.wikipedia.org/wiki/இந்திய_வான்படை">இந்திய வான்படையால்</ref> இயக்கப்பட்டு வந்த இந்த நிலையத்தின் மேலாண்மை <ref target="https://ta.wikipedia.org/wiki/இந்திய_வானூர்தி_நிலையங்களின்_ஆணையம்">இந்திய வானூர்தி நிலையங்களின் ஆணையத்திற்கு</ref> மாற்றப்பட்டது.<ref target="https://ta.wikipedia.org/wiki/முதற்_பக்கம்#cite_note-7">[7]</ref> மே 2006 இல் இந்த ஆணையம் வானூர்தி நிலையத்தை புதுப்பித்து இயக்குவதற்காக தில்லி பன்னாட்டு வானூர்தி நிலைய நிறுவனத்திற்கு கொடுத்தது. இது ஜிஎம்ஆர் குழுமத்தின் கூட்டு நிறுவனமாகும்.<ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
<p>2011இல் <ref target="https://ta.wikipedia.org/wiki/போக்குவரத்து_மிகுந்த_வானூர்தி_நிலையங்கள்#2011_புள்ளியியல்">உலகில் 34வது நெருக்கடிமிக்க</ref> வானூர்தி நிலையமாக விளங்குகிறது. இந்த ஆண்டில் 34,729,467 பயணிகள் பயணித்த இந்தப் போக்குவரத்து முந்தைய ஆண்டினதை விட  17.8% கூடுதலாகும்.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>




வெளி இணைப்புகள்

<list type="unordered"><item><ref target="http://www.newdelhiairport.in/">அதிகாரப்பூர்வ இணையதளம்</ref></item>
<item><ref target="http://airportsindia.org.in/igi/index.jsp">Indira Gandhi International Airport</ref> <ref target="https://web.archive.org/web/20090805060420/http://www.airportsindia.org.in/igi/index.jsp">பரணிடப்பட்டது</ref> 2009-08-05 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref> at the <ref target="https://ta.wikipedia.org/wiki/Airports_Authority_of_India">Airports Authority of India</ref></item>
<item><ref target="http://www.newdelhiairport.in/">GMR Delhi International Airport Limited (DIAL)</ref></item>
<item><ref target="http://www.gmrgroup.co.in/">GMR Group</ref></item>
<item><ref target="http://www.skyscrapercity.com/showthread.php?t=347516&amp;page=270">Delhi Airport development</ref></item></list>
</text></body></html>