<html><body><text id="wikipedia_ta_wikipedia_org__223715.html" ns="0" revid="3327656" sourceurl="https://ta.wikipedia.org/wiki/%E0%AE%85%E0%AE%AE%E0%AF%8D%E0%AE%AA%E0%AE%B2%E0%AE%B5%E0%AE%BE%E0%AE%A3%E0%AE%B0%E0%AF%8D_%E0%AE%95%E0%AE%A9%E0%AE%95%E0%AE%9A%E0%AE%AA%E0%AF%88" title="அம்பலவாணர் கனகசபை" type="wikipedia">அம்பலவாணர் கனகசபை
<p>சேர் <hi rend="bold">அம்பலவாணர் கனகசபை</hi> (Sir <hi rend="italic">Ambalavanar Kanagasabai</hi> 1856 – 1927) <ref target="https://ta.wikipedia.org/wiki/இலங்கைத்_தமிழர்">இலங்கைத் தமிழ்</ref> வழக்கறிஞரும், அரசியல்வாதியும், <ref target="https://ta.wikipedia.org/wiki/இலங்கை_சட்டவாக்கப்_பேரவை">இலங்கை சட்டவாக்கப் பேரவை</ref> உறுப்பினரும் ஆவார்.</p>
வாழ்க்கைக் குறிப்பு
<p>கனகசபை <ref target="https://ta.wikipedia.org/wiki/பிரித்தானிய_இலங்கை">இலங்கையில்</ref> <ref target="https://ta.wikipedia.org/wiki/யாழ்ப்பாண_மாவட்டம்">யாழ்ப்பாணம்</ref>, <ref target="https://ta.wikipedia.org/wiki/தெல்லிப்பழை">தெல்லிப்பழை</ref> என்ற ஊரில் சுப்பிரமணியம் அம்பலவாணர் என்பவருக்கு 1856 இல் பிறந்தார்.<ref target="https://ta.wikipedia.org/wiki/முதற்_பக்கம்#cite_note-Arumugam-1">[1]</ref><ref target="https://ta.wikipedia.org/wiki/முதற்_பக்கம்#cite_note-Martyn-2">[2]</ref><ref target="https://ta.wikipedia.org/wiki/முதற்_பக்கம்#cite_note-Wright-3">[3]</ref></p>
<p>ஆரம்பக் கல்வியை யாழ்ப்பாணத்தில் கற்ற கனகசபை உயர் கல்வியை <ref target="https://ta.wikipedia.org/wiki/சென்னை_கிறித்துவக்_கல்லூரி">சென்னை கிறித்துவக் கல்லூரியில்</ref> கற்று 1878 இல் இளங்கலைப் பட்டம் பெற்றார்.<ref target="https://ta.wikipedia.org/wiki/முதற்_பக்கம்#cite_note-Arumugam-1">[1]</ref><ref target="https://ta.wikipedia.org/wiki/முதற்_பக்கம்#cite_note-Martyn-2">[2]</ref><ref target="https://ta.wikipedia.org/wiki/முதற்_பக்கம்#cite_note-Wright-3">[3]</ref> பின்னர் <ref target="https://ta.wikipedia.org/wiki/சட்டம்">சட்டம்</ref> பயின்று 1882 ஆம் ஆண்டில் வழக்கறிஞரானார்.<ref target="https://ta.wikipedia.org/wiki/முதற்_பக்கம்#cite_note-Martyn-2">[2]</ref><ref target="https://ta.wikipedia.org/wiki/முதற்_பக்கம்#cite_note-Wright-3">[3]</ref> இவர் 1885 இல் சங்கரப்பிள்ளை கனகசபை என்பரின் மகள் காமாட்சி அம்மாளைத் திருமணம் புரிந்தார்.<ref target="https://ta.wikipedia.org/wiki/முதற்_பக்கம்#cite_note-Arumugam-1">[1]</ref><ref target="https://ta.wikipedia.org/wiki/முதற்_பக்கம்#cite_note-Wright-3">[3]</ref></p>
பணி
<p>1882 இல் யாழ்ப்பாணத்தில் வழக்கறிஞராகப் பணியாற்ற ஆரம்பித்தார். 1907 இல் யாழ்ப்பாணம் வழக்குரைஞர் அவை (bar) தலைவரானார். புதிய <ref target="https://ta.wikipedia.org/wiki/வடக்குத்_தொடருந்துப்_பாதை_(இலங்கை)">வடக்குத் தொடர்ந்துப் பாதையை</ref> அமைப்பதற்கு இவர் பெரும் ஆதரவளித்தார்.<ref target="https://ta.wikipedia.org/wiki/முதற்_பக்கம்#cite_note-Arumugam-1">[1]</ref><ref target="https://ta.wikipedia.org/wiki/முதற்_பக்கம்#cite_note-Martyn-2">[2]</ref><ref target="https://ta.wikipedia.org/wiki/முதற்_பக்கம்#cite_note-Wright-3">[3]</ref></p>
அரசியலில்
<p>1906 பெப்ரவரி 4 இல் கனகசபை <ref target="https://ta.wikipedia.org/wiki/இலங்கை_சட்டவாக்கப்_பேரவை">இலங்கை சட்டவாக்கப் பேரவையின்</ref> தமிழர் சார்பில் <ref target="https://ta.wikipedia.org/wiki/டபிள்யூ._ஜி._ரொக்வூட்">டபிள்யூ. ஜி. ரொக்வூட்டுக்குப்</ref> பதிலாக அதிகாரபூர்வமற்ற உறுப்பினராகத் தேர்ந்தெடுக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref> <ref target="https://ta.wikipedia.org/wiki/இலங்கை_சட்டவாக்கப்_பேரவைத்_தேர்தல்,_1911">1912 இல்</ref> இவர் மீண்டும் உறுப்பினராகத் தேர்ந்தெடுக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-5">[5]</ref> சட்டவாக்கப் பேரவை உறுப்பினராக இவர் 11 ஆண்டுகள் சேவையாற்றினார்.<ref target="https://ta.wikipedia.org/wiki/முதற்_பக்கம்#cite_note-Arumugam-1">[1]</ref> 1921 இல் இவர் <ref target="https://ta.wikipedia.org/wiki/இலங்கையின்_நிறைவேற்றுப்_பேரவை">இலங்கையின் நிறைவேற்றுப் பேரவை</ref> உறுப்பினராகத் தேர்ந்தெடுக்கப்பட்டார்.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
சமூகப் பணி
<p>கனகசபை யாழ்ப்பாணம் <ref target="https://ta.wikipedia.org/wiki/சைவ_பரிபாலன_சபை">சைவ பரிபாலன சபையின்</ref> தலைவராக இருந்து பணியாற்றி, <ref target="https://ta.wikipedia.org/wiki/யாழ்ப்பாணம்_இந்துக்_கல்லூரி">யாழ்ப்பாணம் இந்துக் கல்லூரியை</ref> உருவாக்குவதற்கு உறுதுணையாக இருந்தார். இந்துக்கல்லூரியின் பணிப்பாளர் சபையிலும் இவர் தலைவராக இருந்தார்.<ref target="https://ta.wikipedia.org/wiki/முதற்_பக்கம்#cite_note-Arumugam-1">[1]</ref><ref target="https://ta.wikipedia.org/wiki/முதற்_பக்கம்#cite_note-Martyn-2">[2]</ref><ref target="https://ta.wikipedia.org/wiki/முதற்_பக்கம்#cite_note-Wright-3">[3]</ref> <ref target="https://ta.wikipedia.org/wiki/கொழும்பு">கொழும்பு</ref> <ref target="https://ta.wikipedia.org/wiki/கொம்பனித்_தெரு">கொம்பனித் தெருவில்</ref> சைவக் கோயில் ஒன்றையும் இவர் அமைத்தார்.<ref target="https://ta.wikipedia.org/wiki/முதற்_பக்கம்#cite_note-Arumugam-1">[1]</ref> <ref target="https://ta.wikipedia.org/wiki/இலங்கையின்_அரச_ஆசியர்_சமூகம்">அரச ஆசியர் சபை</ref>, வேளாண்மைக் கழகம், கல்வி வாரியம் ஆகியவற்றில் உறுப்ப்பினராகவும், யாழ்ப்பாணம் வணிகக் கூட்டு நிறுவனத்தின் தலைவராகவும் இருந்து செயலாற்றினார்.<ref target="https://ta.wikipedia.org/wiki/முதற்_பக்கம்#cite_note-Martyn-2">[2]</ref><ref target="https://ta.wikipedia.org/wiki/முதற்_பக்கம்#cite_note-Wright-3">[3]</ref> <ref target="https://ta.wikipedia.org/wiki/திருச்சிராப்பள்ளி">திருச்சிராப்பள்ளியில்</ref> 1909 ஆம் ஆண்டில் நடைபெற்ற சைவ சித்தாந்த சமாசத்தின் நான்காம் ஆண்டு விழாவில் தலைமை தாங்கிச் சிறப்பித்தார்.<ref target="https://ta.wikipedia.org/wiki/முதற்_பக்கம்#cite_note-MW-7">[7]</ref> 1917 ஆம் ஆண்டில் இவருக்கு பிரித்தானிய அரசு <ref target="https://ta.wikipedia.org/wiki/சேர்">சேர்</ref> பட்டம் வழங்கி சிறப்புப்படுத்தியது. சேர் பட்டம் பெற்ற மூன்றாவது இலங்கைத் தமிழர் இவராவார்.<ref target="https://ta.wikipedia.org/wiki/முதற்_பக்கம்#cite_note-Arumugam-1">[1]</ref><ref target="https://ta.wikipedia.org/wiki/முதற்_பக்கம்#cite_note-Martyn-2">[2]</ref><ref target="https://ta.wikipedia.org/wiki/முதற்_பக்கம்#cite_note-8">[8]</ref> 1921 இல் ஆரம்பிக்கப்பட்ட தமிழர் மகாஜன சபையின் தலைவராகவும் இவர் இருந்தார்.</p>
</text></body></html>