<html><body><text id="wikipedia_ta_wikipedia_org__11573.html" ns="0" revid="3289489" sourceurl="https://ta.wikipedia.org/wiki/%E0%AE%85%E0%AE%AE%E0%AF%8D%E0%AE%AA%E0%AE%B0%E0%AF%8D" title="அம்பர்" type="wikipedia">அம்பர்
<figure><caption>அம்பர் கட்டியை பதக்கமாய் பதித்த நகை</caption></figure>
<figure><caption>அம்பர் - Coleoptera, Cleridae</caption></figure>
<p><hi rend="bold">அம்பர்</hi> (<hi rend="italic">amber</hi>) என்பது பொன் நிறத்தில் உள்ள ஒரு பொருள். இது காலத்தால் சற்றேறக்குறைய கல் போல் ஆகிவிட்ட மரப்பிசின் ஆகும். பெரும்பாலான அம்பர் கட்டிகள் 30-90 மில்லியன் ஆண்டுகளாய் உறைந்து கெட்டியாய் ஆன மரப்பிசின் ஆகும். அம்பர் என்பது <ref target="https://ta.wikipedia.org/wiki/தமிழ்">தமிழில்</ref> <hi rend="italic">ஓர்க்கோலை, பொன்னம்பர், பூவம்பர், மீனம்பர், தீயின்வயிரம், செம்மீன் வயிரம், மலக்கனம், கற்பூரமணி</hi> என்னும் பல சொற்களால் குறிக்கப்படுகின்றது. மரப்பிசினில் விழுந்துவிட்ட சிறு பூச்சிகளும் அப்படியே காலத்தால் உறைந்திருப்பது பார்க்க வியப்பூட்டுவதாகும். இப்படி தொல்பழங்காலத்து <ref target="https://ta.wikipedia.org/wiki/பயினி">பயினி</ref> மரம் போன்ற <ref target="https://ta.wikipedia.org/wiki/மரம்">மரங்களின்</ref> மரப்பிசினில் விழுந்து விட்ட பூச்சிகளில் சில இன்று நிலவுலகில் இல்லாமல் முற்றுமாய் அற்றுப்போய்விட்டவை. இந்த அம்பர் கட்டிகள் <ref target="https://ta.wikipedia.org/wiki/பால்டிக்_கடல்">பால்ட்டிக் கடற்கரைகளிலும்</ref>, கடலடியிலும் கிடைக்கின்றன. சில சிறு அம்பர் கட்டிகள் <ref target="https://ta.wikipedia.org/wiki/மீன்">மீனின்</ref> வயிற்றில் இருந்தும் எடுத்துள்ளனர்.</p>
<p>இந்த அம்பர் கட்டிகளை துணியில் தேய்த்த பின், சிறு <ref target="https://ta.wikipedia.org/wiki/வைக்கோல்">வைக்கோல்</ref> துண்டுகளை ஈர்ப்பதை <ref target="https://ta.wikipedia.org/wiki/கிரேக்க_நாடு">கிரேக்க</ref> நாட்டில் உள்ள <ref target="https://ta.wikipedia.org/wiki/தாலஸ்">தாலஸ்</ref> (Thales) என்பவர் கி.மு 600 வாக்கில் கண்டுபிடித்தார். ஏறத்தாழ கி.மு. 300ல் வாழ்ந்த கிரேக்க <ref target="https://ta.wikipedia.org/wiki/மெய்யியல்">மெய்யியல்</ref> அறிஞர் <ref target="https://ta.wikipedia.org/wiki/பிளேட்டோ">பிளேட்டோ</ref> அவர்கள் அம்பரின் இந்தப் பண்பைப் பற்றி குறித்துள்ளார். இந்த அம்பரை கிரேக்கத்தில் <hi rend="italic">எலெக்ட்ரான்</hi> என்கின்றனர் (இதன் அடிப்படையில் இதனை இலத்தீனில் எலெக்ட்ரம் என்பர்). அம்பரை துணியில் தேய்ப்பதால், அவை <ref target="https://ta.wikipedia.org/wiki/மின்மம்">மின்மப் பண்பு</ref> உருவாகின்றது (<ref target="https://ta.wikipedia.org/wiki/மின்_தன்மை">மின்மத் தன்மை</ref> அடைகின்றது).</p>
</text></body></html>