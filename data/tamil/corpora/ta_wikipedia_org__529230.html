<html><body><text id="wikipedia_ta_wikipedia_org__529230.html" ns="0" revid="3291301" sourceurl="https://ta.wikipedia.org/wiki/%E0%AE%AE%E0%AF%80%E0%AE%A9%E0%AE%B2%E0%AF%8D_%E0%AE%B0%E0%AF%8B%E0%AE%95%E0%AE%BF%E0%AE%A4%E0%AF%8D" title="மீனல் ரோகித்" type="wikipedia">மீனல் ரோகித்
<p><hi rend="bold">மீனல் ரோகித்</hi> (<hi rend="italic">Minal Rohit</hi>) <ref target="https://ta.wikipedia.org/wiki/இந்திய_விண்வெளி_ஆய்வு_மையம்">இந்திய விண்வெளி ஆய்வு மையத்தில்</ref> <ref target="https://ta.wikipedia.org/wiki/தொகுப்புப்_பொறியியல்">தொகுப்புப் பொறியியலாளர்</ref>. இவர் <hi rend="italic"><ref target="https://ta.wikipedia.org/wiki/செவ்வாய்_சுற்றுகலன்_திட்டம்">செவ்வாய் கோளிற்கு</ref></hi> விண்வெளி சோதனைக் கலன் (மங்கல்யான்) அனுப்புவதில் பெரும் பங்காற்றினார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p><ref target="https://ta.wikipedia.org/wiki/குசராத்">குசராத்தின்</ref> அகமதாபாத்திலுள்ள நிர்மா தொழிற்நுட்பக் கழகத்தில் பட்டம் பெற்றவுடன் மீனல் <ref target="https://ta.wikipedia.org/wiki/இந்திய_விண்வெளி_ஆய்வு_மையம்">இந்திய விண்வெளி ஆய்வு மையத்தில்</ref> பணிக்குச் சேர்ந்தார்.<ref target="https://ta.wikipedia.org/wiki/முதற்_பக்கம்#cite_note-:3-2">[2]</ref> <ref target="https://ta.wikipedia.org/wiki/செவ்வாய்_சுற்றுகலன்_திட்டம்">செவ்வாய் சுற்றுகலன் திட்ட அணியில்</ref> இயந்திரப் பொறியாளர்களுடன் பணி புரிந்தார்.<ref target="https://ta.wikipedia.org/wiki/முதற்_பக்கம்#cite_note-:1-3">[3]</ref> சுற்றுக் கலனின் தொகுப்புப் பொறியியல் அமைப்பையும் மீத்தேன் உணரிகளையும் கவனித்து வந்தார்.</p>
இளமையும் கல்வியும்
<p>மீனல் சம்பத்<ref target="https://ta.wikipedia.org/wiki/முதற்_பக்கம்#cite_note-WIRED-4">[4]</ref> <ref target="https://ta.wikipedia.org/wiki/ராஜ்கோட்">ராஜ்கோட்டில்</ref> பிறந்தவர்.<ref target="https://ta.wikipedia.org/wiki/முதற்_பக்கம்#cite_note-:0-5">[5]</ref></p>
<p>சிறுமியாக ஓர் மருத்துவராக விரும்பினார். எட்டாம் அகவையில் தொலைக்காட்சியில்  விண்வெளி குறித்த நிகழ்வொன்றில் மனம் மாறி இத்துறையில் ஆர்வம் கொண்டார்.<ref target="https://ta.wikipedia.org/wiki/முதற்_பக்கம்#cite_note-MarsMission-6">[6]</ref> தனது படிப்பின்போது உடன் மாணவர்கள் கிடைக்கப்போகும் சம்பளத்தைக் கொண்டே தங்கள் பணிவாழ்வை அமைத்துக் கொள்ளும் போக்கைக் கண்டார். இருப்பினும் அவர் முழுமையான கல்வி பெறுவதையே நாட்டமாகக் கொண்டார். 1999இல் <ref target="https://ta.wikipedia.org/wiki/குஜராத்_பல்கலைக்கழகம்">குசராத் பல்கலைக்கழகத்தில்</ref> பட்டம் பெற்றார்.<ref target="https://ta.wikipedia.org/wiki/முதற்_பக்கம்#cite_note-:2-7">[7]</ref> தொலைத் தொடர்பில் <ref target="https://ta.wikipedia.org/wiki/விண்வெளிப்_பயன்பாடுகள்_மையம்">விண்வெளிப் பயன்பாடுகள் மையம்</ref> பி.டெக் பட்டம் வழங்கியது; இணையாக நிர்மா தொழிற்நுட்பக் கழகத்தில் <ref target="https://ta.wikipedia.org/wiki/மின்பொறியியல்">மின்னியல், தொலைத்தொடர்பில்</ref> தங்கப் பதக்கம் வென்றார்.</p>
பணிவாழ்வு
<p>மீனல் தமது பணிவாழ்வை <ref target="https://ta.wikipedia.org/wiki/இந்திய_விண்வெளி_ஆய்வு_மையம்">இந்திய விண்வெளி ஆய்வு மையத்தில்</ref> <ref target="https://ta.wikipedia.org/wiki/தொடர்புப்_பொறியியல்">செயற்கைக்கோள் தொடர்பியல் பொறியாளராகத்</ref> துவங்கினார்; பின்னர் விண்வெளிப் பயன்பாடுகள் மையத்திற்கு மாறினார். <ref target="https://ta.wikipedia.org/wiki/செவ்வாய்_சுற்றுகலன்_திட்டம்">செவ்வாய் சுற்றுகலன் திட்டத்தில்</ref> பணியாற்றிய 500 அறிவியலாளர்களிலும்<ref target="https://ta.wikipedia.org/wiki/முதற்_பக்கம்#cite_note-8">[8]</ref> பொறியாளர்களிலும் ஒருவராக பங்கேற்றார்.  இத்திட்டத்தின் அமைப்பு பொறியாளராக சுற்றுக்கலன் எடுத்துச் சென்ற உணரிகளை சோதிக்கவும் ஒருங்கிணைக்கவும் உதவினார்.<ref target="https://ta.wikipedia.org/wiki/முதற்_பக்கம்#cite_note-WIRED-4">[4]</ref> இரண்டாண்டுகளாக எந்தவொரு பணி விடுப்பும் எடுக்காமல் திட்டம் சிறப்பாக நிறைவுற பாடுபட்டார்.<ref target="https://ta.wikipedia.org/wiki/முதற்_பக்கம்#cite_note-MarsMission-6">[6]</ref></p>
<p>ரோகித் <ref target="https://ta.wikipedia.org/wiki/சந்திரயான்-2">சந்திரயான் - II</ref> போன்ற வருங்காலத் திட்டங்களுக்கு தலைமைப் பொறியாளராகவும்<ref target="https://ta.wikipedia.org/wiki/முதற்_பக்கம்#cite_note-9">[9]</ref> திட்ட மேலாளராகவும் பணியாற்றினார்.<ref target="https://ta.wikipedia.org/wiki/முதற்_பக்கம்#cite_note-10">[10]</ref> தற்போது இந்திய விண்வெளி ஆய்வு மையத்தில் துணை திட்ட இயக்குநராக உள்ளார்.<ref target="https://ta.wikipedia.org/wiki/முதற்_பக்கம்#cite_note-11">[11]</ref> இந்தத் தேசிய விண்வெளி முகமையின் முதல் பெண் இயக்குநராக பொறுப்பேற்க உழைத்து வருகிறார்.<ref target="https://ta.wikipedia.org/wiki/முதற்_பக்கம்#cite_note-12">[12]</ref></p>
ஆய்வு பங்கேற்பு
<p><ref target="https://ta.wikipedia.org/wiki/இந்திய_விண்வெளி_ஆய்வு_மையம்">இந்திய விண்வெளி ஆய்வு மையத்தின்</ref> மங்கல்யான்  குறிப்பணியில் பணிபுரியும் 500 அறிவியலாளர்களில் ஒருவரும் இத்திட்டத்தில் பங்கேற்கும் பத்து பெண்களில் ஒருவரும் ஆவார். <ref target="https://ta.wikipedia.org/wiki/முதற்_பக்கம்#cite_note-:4-13">[13]</ref> திட்ட மேலாளராகவும்  அமைப்பு பொறியாளராகவும் <ref target="https://ta.wikipedia.org/wiki/மீத்தேன்">மீத்தேன்</ref> உணரி (MSM), லைமேன்-ஆல்்்பா ஒளி அளவி (LAP), வெப்ப அகச்சிவப்பு படமாக்கும் <ref target="https://ta.wikipedia.org/wiki/நிறமாலை_மானி">நிறமாலை மானி</ref> (TIS), <ref target="https://ta.wikipedia.org/wiki/செவ்வாய்_(கோள்)">செவ்வாய் (கோள்)</ref> வண்ண ஒளிப்படக் கருவி (MCC) ஆகியவற்றை <ref target="https://ta.wikipedia.org/wiki/விண்கலம்">விண்கலத்தில்</ref> ஒருங்கிணைக்கும் பணியை மேற்கொண்டார்.<ref target="https://ta.wikipedia.org/wiki/முதற்_பக்கம்#cite_note-:1-3">[3]</ref> இந்திய விண்வெளி ஆய்வு மையத்தின் மூத்த பொறியாளர்களில் ஒருவராக உள்ளார்.</p>
<p>இந்தியாவின்  வெற்றிகரமான முதல் நிலவுச் சலாகையான<ref target="https://ta.wikipedia.org/wiki/சந்திரயான்-1">சந்திரயான்-1திட்டத்தை</ref> அடுத்து திட்டமிடப்பட்டுள்ள <ref target="https://ta.wikipedia.org/wiki/சந்திரயான்-2">சந்திரயான்-2</ref> பின்தொடர் திட்டத்தில் தற்போது இவர் பணியாற்றுகிறார்.<ref target="https://ta.wikipedia.org/wiki/முதற்_பக்கம்#cite_note-:3-2">[2]</ref> இத்திட்டத்தில் இவரது முதன்மைப் பணி இன்சாட்-3DS <ref target="https://ta.wikipedia.org/wiki/செயற்கைக்கோள்">செயற்கைக் கோளிலிருந்து</ref>  பெறப்படும் வளிமண்டலத் தரவுகளையும் அவற்றின் தரத்தையும்  மேம்படுத்துவதாகும்.</p>
விருதுகளும் சாதனைகளும்
<p>2007ஆம் ஆண்டு  ரோகித் தொலைமருத்துவம் தொடர்பான திட்ட பங்கேற்புக்காக இந்திய விண்வெளி ஆய்வு மையத்தின் <hi rend="italic">இளம் அறிவியலாளர் தகுதி விருது</hi> பெற்றார்.<ref target="https://ta.wikipedia.org/wiki/முதற்_பக்கம்#cite_note-14">[14]</ref> 2013ஆம் ஆண்டு  <ref target="https://ta.wikipedia.org/wiki/இந்திய_தேசிய_செயற்கைக்கோள்_தொகுதி">இந்திய தேசிய செயற்கைக்கோள் தொகுதி</ref> முப்பரிமாண விண்வெளிசார் கலன்களில் பங்கேற்றமைக்காக <hi rend="italic">இசுரோ சிறந்த அணிக்கான விருது</hi> பெற்றார்.  செவ்வாய் கோளிற்கு சோதனைக் கலன் அனுப்பும் திட்டத்தில் பல இடைஞ்சல்களுக்கு இடையேயும் 15 மாதங்களில் திட்டத்தை நிறைவேற்றியதற்காக இவரையும் இவரது திட்ட சக பணியாளர்களையும் பிரதமர் <ref target="https://ta.wikipedia.org/wiki/மன்மோகன்_சிங்">மன்மோகன் சிங்</ref> பாராட்டினார். </p>
<p>புகழ் பெற்ற தொலைக்காட்சி நிறுவனமான சிஎன்என் 2014 ஆம் ஆண்டின் பெண்ணாக இவரைத் தேர்ந்தெடுத்துள்ளது.<ref target="https://ta.wikipedia.org/wiki/முதற்_பக்கம்#cite_note-15">[15]</ref></p>


வெளி இணைப்புகள்
<list type="unordered"><item>Daswani, Divia Thani (1 March 2016). <ref target="https://www.vogue.in/content/the-women-of-isro/">"The Women of ISRO"</ref>. <hi rend="italic">VOGUE India</hi>. 10 October 2017 அன்று பார்க்கப்பட்டது.</item>
<item><ref target="https://www.shethepeople.tv/home-top-video/chandrayaan-2-minal-rohit-scientist-systems-engineer">https://www.shethepeople.tv/home-top-video/chandrayaan-2-minal-rohit-scientist-systems-engineer</ref></item></list>
</text></body></html>