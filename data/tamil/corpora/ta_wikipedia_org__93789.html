<html><body><text id="wikipedia_ta_wikipedia_org__93789.html" ns="0" revid="3218389" sourceurl="https://ta.wikipedia.org/wiki/%E0%AE%A8%E0%AE%BF%E0%AE%95%E0%AE%A3%E0%AF%8D%E0%AE%9F%E0%AE%A9%E0%AF%8D_%E0%AE%95%E0%AE%B2%E0%AF%88%E0%AE%95%E0%AF%8D%E0%AE%95%E0%AF%8B%E0%AE%9F%E0%AF%8D%E0%AE%9F%E0%AF%81%E0%AE%A4%E0%AF%8D_%E0%AE%A4%E0%AE%A3%E0%AF%8D%E0%AE%9F%E0%AE%A9%E0%AE%BE%E0%AE%B0%E0%AF%8D" title="நிகண்டன் கலைக்கோட்டுத் தண்டனார்" type="wikipedia">நிகண்டன் கலைக்கோட்டுத் தண்டனார்<p><hi rend="bold">நிகண்டன் கலைக்கோட்டுத் தண்டனார்</hi> சங்ககாலப் புலவர்களில் ஒருவர். இந்தப் புலவர் பெயர் நிகண்டன். <ref target="https://ta.wikipedia.org/wiki/கலைமான்">கலைமானின்</ref> கொம்பு ஒன்றை இவர் தன் கையில் முக்கோலாகப் பயன்படுத்தியதால் கலைக்கோட்டுத் தண்டனார் என்னும் விளக்கம் இவர் பெயரோடு சேர்த்துக் கூறப்பட்டுள்ளது. இதனால் இவர் ஒரு முனிவர் என அறியமுடிகிறது. <ref target="https://ta.wikipedia.org/wiki/நற்றிணை">நற்றிணை</ref> 382 எண் கொண்ட ஒரே ஒரு பாடல் இவர் பெயரில் பதிவாகியுள்ளது.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<list type="unordered"><item>தண்டு = முனிவர் தவம் செய்யும்போது தன் வலக்கையைத் தாங்குமாறு வைத்துக்கொள்ள உதவும் முக்கோல்.</item></list>
<p>நற்றிணை 382 எண் கொண்ட ஒரே ஒரு பாடல் இவர் பெயரில் பதிவாகியுள்ளது.</p>
பாடல் சொல்லும் செய்தி
ஒருவழித் தணத்தல்
<p>மணத்தல் என்னும் சொல்லுக்கு எதிர்ச்சொல் தணத்தல். தணத்தல் என்பது பிரிந்திருத்தலைக் குறிக்கும். தலைவன் தலைவியைச் சிறிது காலம் பிரிந்திருத்தலை <hi rend="bold">ஒருவழித் தணத்தல்</hi> என்பர். பொருள்வயிற் பிரிந்தால் <ref target="https://ta.wikipedia.org/wiki/பாலைத்_திணை">பாலைத்திணை</ref>. ஒருவயிற் தணத்தல் எல்லாத் திணையிலும் நிகழும்.</p>
<p>தலைவி தோழியிடம் சொல்கிறாள் - அவரின் தற்காலிகப் பிரிவை நாம் பொறுத்துக்கொள்ளத்தான் வேண்டும். இல்லாவிட்டால் அவருக்குப் பழி வருமல்லவா?</p>
உவமை - குடம்பை
<list type="unordered"><item>குடம்பை = குருவிக் கூடு</item></list>
<p>பறவைகள் குடம்பையைப் பிரிந்து இரை தேடச் செல்லும். மீண்டும் தன் குடம்பைக்கே வந்துவிடும். அதுபோலத்தான் அவர் நம்மைப் பிரிந்திருக்கிறார்.விரைவில் திரும்புவார் என்று தலைவி தன் தலைவனைப்பற்றிக் குறிப்பிடுகிறாள்.</p>
குடம்பை - திருக்குறள்
<p>குடம்பை தனித்து ஒழியப் புள் பறந்து அற்றே உடம்போடு உயிர் இடை நட்பு - <ref target="https://ta.wikipedia.org/wiki/திருக்குறள்">திருக்குறள்</ref> 338  <ref target="https://web.archive.org/web/20160311051321/http://kural.muthu.org/kural.php?kid=338&amp;eid=1">பரணிடப்பட்டது</ref> 2016-03-11 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref>, </p>
<p>இதில் வரும் குடம்பை என்னும் சொல்லுக்கு முட்டை என்றும், கூடு என்றும் பொருள் கூறுகின்றனர். நிகண்டன் கலைக்கோட்டுத் தண்டனார் ஆட்சியோடு தொடர்பு படுத்திப் பார்த்து இந்தக் குறளுக்குப் பொருள் காண்பது நல்லது.</p>
</text></body></html>