<html><body><text id="wikipedia_ta_wikipedia_org__248331.html" ns="0" revid="3434542" sourceurl="https://ta.wikipedia.org/wiki/%E0%AE%86%E0%AE%B4%E0%AE%BF%E0%AE%A4%E0%AF%8D%E0%AE%A4%E0%AF%87%E0%AE%B0%E0%AF%8D" title="ஆழித்தேர்" type="wikipedia">ஆழித்தேர்<figure><caption>ஆழித்தேரோட்டம்</caption></figure>
<p><hi rend="bold">ஆழித்தேர்</hi> <ref target="https://ta.wikipedia.org/wiki/தமிழ்நாடு">தமிழகத்திலுள்ள</ref> <ref target="https://ta.wikipedia.org/wiki/திருவாரூர்">திருவாரூர்</ref> <ref target="https://ta.wikipedia.org/wiki/திருவாரூர்_தியாகராஜர்_கோயில்">தியாகராஜர் கோயிலுக்குரிய</ref> <ref target="https://ta.wikipedia.org/wiki/தேர்">தேராகும்</ref>. மிகவும் பெரியதாகவும் அழகாகவும் இருப்பதால் அதனைக் கொண்டு ”திருவாரூர் தேரழகு” என்ற சிறப்பைப் பெற்றது. ஆசியாவிலேயே  இரண்டாவது உயரம் கொண்ட தேர் ஆகும்.<ref target="https://ta.wikipedia.org/wiki/முதற்_பக்கம்#cite_note-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
சிறப்புகள்
<p>பண்டைக்காலத்தில் திருவாரூர் தியாகேசப்பெருமான் தேருக்கு எழுந்தருளும்போது பொன்பூ, வெள்ளிப்பூக்களை வாரி இறைப்பதாகக் கூறுவர். பொன்பரப்பிய திருவீதி என்று ஒரு வீதிக்கு உள்ள பெயரை வைத்து இதனை உணரலாம். <hi rend="italic">அடிக்கோராயிரம் பொன் சின்னங்கள் கூற அளிப்பார்</hi> என்று <hi rend="bold"><ref target="https://ta.wikipedia.org/wiki/திருவாரூர்க்_கோவை">திருவாரூர்க் கோவை</ref></hi>யும், <hi rend="italic">உய்யும்படி பசும்பொன் ஓராயிரம் உகந்து பெய்யும் தியாகப்பெருமானே</hi> என்று <hi rend="bold">திருவாரூர் உலா</hi>வும் இதன் சிறப்பைக் கூறுகின்றன. <hi rend="italic">ஆடாதும் ஆடிப்பாகற்காய் பறிக்கும் தியாகர்</hi> என்ற பழமொழி இறைவன் ஆழித்தேரில் ஆடி வரும் அழகை உணர்த்துகிறது. முன்னர் பெரிய தேரை இழுக்க 12,000 தேவைப்பட்டனர்.<ref target="https://ta.wikipedia.org/wiki/முதற்_பக்கம்#cite_note-tn-3">[3]</ref></p>
20ஆம் நூற்றாண்டு
<p>திருவாரூர் தியாகராஜசுவாமி கோயிலுக்குரிய தேரான ஆழித்தேர் 1927இல் முற்றிலுமாகத் தீக்கிரையானது. பின்னர் மேற்கொள்ளப்பட்ட பெருமுயற்சியின் காரணமாக 1930இல் புதிய தேர் உருவாக்கம் பெற்று தேர்த் திருவிழா நடைபெற ஆரம்பித்தது. 1930இல் வடிவமைக்கப்பட்ட தேரில் 400க்கும் மேற்பட்ட மரச்சிற்பங்கள் உள்ளன.<ref target="https://ta.wikipedia.org/wiki/முதற்_பக்கம்#cite_note-hindu-4">[4]</ref> 1943ஆம் ஆண்டில் தேரோட்டச் செலவு ரூ.7,200 ஆயிற்று. காலமாற்றத்தின் காரணமாக தேரிழுக்க வரும் பக்தர்களின் பற்றாக்குறை காரணமாக இரும்புச் சக்கரங்கள் பொருத்தப்பட்டு, 1988இல் 2000 பேர் தேரை இழுத்தனர். <ref target="https://ta.wikipedia.org/wiki/முதற்_பக்கம்#cite_note-tn-3">[3]</ref></p>
21ஆம் நூற்றாண்டு
<p>ஆழித்தேரோட்டம் சூலை 9, 2009இல் நடைபெற்றது. இதில் ஆயிரக்கணக்கான பக்தர்கள் பங்கேற்று தேரை வடம்பிடித்து இழுத்தனர். அலங்கரிக்கப்பட்ட ஆழித்தேரின் உயரம் 96 அடியாகும். 300 டன் எடையுள்ள இத்தேரில், திருச்சியில் உள்ள <ref target="https://ta.wikipedia.org/wiki/பாரத_மிகு_மின்_நிறுவனம்">பாரத மிகு மின் நிறுவனம்</ref> சார்பில் இரும்பு அச்சு மற்றும் ஹைட்ராலிக் பிரேக்குகள் போன்றவை பொருத்தப்பட்டுள்ளன. தேரின் வேகம், திசை ஆகியவை கட்டுப்படுத்தப்பட்டு, முன்புறம் 4 வடங்களை பக்தர்கள் இழுக்க, பின்புறமுள்ள இரு சக்கரங்களையும் இரு புல்டோசர்கள் தள்ளிக்கொண்டு சென்றது. அடுத்த தேர்த் திருவிழா சூலை 16, 2010இல் நடைபெற்றது.<ref target="https://ta.wikipedia.org/wiki/முதற்_பக்கம்#cite_note-5">[5]</ref> <ref target="https://ta.wikipedia.org/wiki/முதற்_பக்கம்#cite_note-6">[6]</ref>  பின்னர் தேர் பழுதடைந்ததால் பின்வந்த ஆண்டுகளில் தேரோட்டம் நடைபெறவில்லை. <ref target="https://ta.wikipedia.org/wiki/முதற்_பக்கம்#cite_note-7">[7]</ref>தற்போது இத்தேர் புதுப்பிக்கப்படுகிறது. <ref target="https://ta.wikipedia.org/wiki/முதற்_பக்கம்#cite_note-8">[8]</ref>புதுப்பிக்கப்படும் தேர் ஏழு அடுக்குகளைக் கொண்டமைந்துள்ளது. 30 அடி உயரத்தில் 31 அடி நீளமும் 31 அடி அகலமும் கொண்ட இது சுமார் 300 டன் எடையுள்ளதாகும். முற்றிலுமாக அலங்கரிக்கப்படும்போது 400 டன்னாகும். <ref target="https://ta.wikipedia.org/wiki/முதற்_பக்கம்#cite_note-hindu-4">[4]</ref> அக்டோபர் 26, 2015இல் இத்தேரின் வெள்ளோட்டம் நடைபெற்றது. <ref target="https://ta.wikipedia.org/wiki/முதற்_பக்கம்#cite_note-9">[9]</ref> <ref target="https://ta.wikipedia.org/wiki/முதற்_பக்கம்#cite_note-10">[10]</ref></p>


வெளி இணைப்புகள்
<list type="unordered"><item><ref target="https://www.youtube.com/watch?v=SGioZX7fA-E">திருவாரூர் தியாகராஜர் கோவில் ஆழித்தேர் - காணொலி</ref></item></list>
</text></body></html>