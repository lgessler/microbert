<html><body><text id="wikipedia_ta_wikipedia_org__1618.html" ns="0" revid="3409721" sourceurl="https://ta.wikipedia.org/wiki/%E0%AE%B0%E0%AF%82%E0%AE%AA%E0%AE%BF%E0%AE%95%E0%AF%8D%E0%AE%95%E0%AE%BF%E0%AE%A9%E0%AF%8D_%E0%AE%95%E0%AE%A9%E0%AE%9A%E0%AE%A4%E0%AF%81%E0%AE%B0%E0%AE%AE%E0%AF%8D" title="ரூபிக்கின் கனசதுரம்" type="wikipedia">ரூபிக்கின் கனசதுரம்<figure><caption>ரூபிக்ஸ் கியூப்</caption></figure>
<figure><caption>ரூபிக்ஸ் கியூப்</caption></figure>
<p><hi rend="bold">ரூபிக்கின் கனசதுரம்</hi> (ரூபிக்ஸ் கியூப், Rubik's Cube) <ref target="https://ta.wikipedia.org/wiki/ஹங்கேரி">அங்கேரிய</ref> சிற்பியும், கட்டிடக்கலைப் பேராசிரியருமான <ref target="https://ta.wikipedia.org/wiki/ஏர்னோ_ரூபிக்">ஏர்னோ ரூபிக்</ref> என்பவரால் <ref target="https://ta.wikipedia.org/wiki/1974">1974ல்</ref> கண்டுபிடிக்கப்பட்ட, ஒரு பொறிமுறைப் <ref target="https://ta.wikipedia.org/wiki/புதிர்">புதிர்</ref> ஆகும். இதன் ஒவ்வொரு பக்கத்திலும் ஒன்பது சிறு சதுரங்கள், ஆறு வித்தியாசமான வண்ணங்களால் இது உருவாக்கப்பட்டது. பொதுவாக இதில் வெள்ளை வண்ணத்தின் எதிர்ப்பக்கம் மஞ்சள் வன்ணமும், நீல வண்ணத்தின் எதிர்ப்பக்கம் பச்சை வண்ணமும், சிகப்பு வண்ணத்தின் எதிர்ப்பக்கம் ஆரஞ்சு வண்ணமும் அமைந்திருக்கும்.</p>
<figure><caption>தற்போதைய ரூபிக்ஸ் க்யூபின் வண்ண அமைப்பு</caption></figure>
<p>தொடக்கத்தில் இது மேஜிக் கியூப் என்றே அழைக்கப்பட்டது. பிறகு 1980-ம் ஆண்டில் ‘ரூபிக்ஸ் கியூப்’ எனப் பெயர் மாற்றப்பட்டது. ஜனவரி 2009 வரை 35 கோடிக்கு மேற்பட்ட ரூபிக் கியூப்புகள் உலகம் முழுதும் விற்பனையாகியிருக்குமென மதிப்பிடப்பட்டுள்ளது. இதுவே உலகிலேயே மிக அதிக அளவில் விற்பனையாகியுள்ள புதிர் விளையாட்டும் பொம்மைப் பொருளுமாகும்.<ref target="https://ta.wikipedia.org/wiki/முதற்_பக்கம்#cite_note-encsci-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref>
ஹங்கேரியில் 1982 ஆம் ஆண்டு முதன்முதலாக ரூபிக் விளையாட்டுப் போட்டிகள் நடைபெற்றன. இதில் அமெரிக்காவைச் சேர்ந்த மின்ஹதாய் என்பவர் 22.95 நொடிகளில் ரூபிக் கியூபுக்குத் தீர்வு கண்டு சாதனை படைத்தார்.</p>
<p>2003 ஆம் ஆண்டிலிருந்து ஹங்கேரியில் தொடர்ச்சியாக உலக ரூபிக் வாகையர் போட்டிகளை ரூபிக் நிறுவனம் நடத்தி வருகிறது. 2007-ம் ஆண்டு பிரான்ஸ் நாட்டைச் சேர்ந்த திபாட் ஜாக்னாட் என்பவர் ரூபி புதிரைச் சரி செய்து புதிய உலகச் சாதனை செய்தார். 10 வினாடிகளுக்கும் குறைவான நேரத்தில் (9.86 நொடிகள்) இந்தச் சாதனையைப் படைத்தார்.<ref target="https://ta.wikipedia.org/wiki/முதற்_பக்கம்#cite_note-7">[7]</ref>
<ref target="https://ta.wikipedia.org/wiki/1980">1980</ref>-களில் ரூபிக் கியூப் பிரபலத்தின் உச்சத்தை எட்டியது. இதன் வெளியீட்டுக்குச் சற்றுப் பின்னர், <ref target="https://ta.wikipedia.org/wiki/Rubik's_Revenge">Rubik's Revenge</ref>, ஒரு 4 x 4 x 4 பதிப்பு உட்பட இதையொத்த புதிர்கள் பல ரூபிக்கினாலும் பிறராலும் வெளியிடப்பட்டன. 2 x 2 x 2 மற்றும் 5 x 5 x 5 அளவுக் குற்றிகளும் வெளியிடப்பட்டன. அவை முறையே <ref target="https://ta.wikipedia.org/wiki/சட்டைப்பைக்_குற்றி">சட்டைப்பைக் குற்றி</ref>, <ref target="https://ta.wikipedia.org/wiki/பேராசிரியருடைய_குற்றி">பேராசிரியருடைய குற்றி</ref> என அறியப்பட்டன. பிரமிட் வடிவ <ref target="https://ta.wikipedia.org/wiki/பிரமிங்க்ஸ்">பிரமிங்க்ஸ்</ref> ™, போன்ற பல்வேறுவடிவங்களிலும் கூட இவை வெளிவந்தன.</p>
<p>"Rubik's Cube" செவன் டவுன்சு லிட். இன் வணிகக்குறியாகும். ஏர்னோ ரூபிக், இதன் இயங்கு முறைக்கான உரிமத்தைப் பெற்றுள்ளார்.</p>


வெளி இணைப்புகள்
<list type="unordered"><item><ref target="http://avataram.com/index.php/2009-06-02-20-14-36/1-2009-06-02-20-06-09/653--qq.html">உலகப் புகழ் "ரூபிக்"</ref></item></list>
</text></body></html>