<html><body><text id="wikipedia_ta_wikipedia_org__236817.html" ns="0" revid="3229862" sourceurl="https://ta.wikipedia.org/wiki/%E0%AE%B9%E0%AE%A9%E0%AF%8D%E0%AE%9F%E0%AE%BF_%E0%AE%AA%E0%AF%87%E0%AE%B0%E0%AE%BF%E0%AE%A9%E0%AF%8D%E0%AE%AA%E0%AE%A8%E0%AE%BE%E0%AE%AF%E0%AE%95%E0%AE%AE%E0%AF%8D" title="ஹன்டி பேரின்பநாயகம்" type="wikipedia">ஹன்டி பேரின்பநாயகம்
<p><hi rend="bold">ஹன்டி பேரின்பநாயகம்</hi> (<hi rend="italic">Conscience Handy Perinbanayagam</hi>, மார்ச் 28, 1899 - டிசம்பர் 11, 1977) <ref target="https://ta.wikipedia.org/wiki/இலங்கைத்_தமிழர்">இலங்கைத் தமிழ்</ref> கல்விமானும், ஆசிரியரும், சமூக சேவையாளரும், காந்தியவாதியும், இடதுசாரி அரசியல்வாதியும், கட்டுரையாளரும் ஆவார். <ref target="https://ta.wikipedia.org/wiki/யாழ்ப்பாணம்_இளைஞர்_காங்கிரஸ்">யாழ்ப்பாணம் இளைஞர் காங்கிரஸ்</ref> என்ற அமைப்பை உருவாக்கியவர்களில் ஒருவர்.</p>
வாழ்க்கைச் சுருக்கம்
<p>கிறித்தவக் குடும்பம் ஒன்றில் <ref target="https://ta.wikipedia.org/wiki/மானிப்பாய்">மானிப்பாயைச்</ref> சேர்ந்த சரவணமுத்து என்பவருக்குப் பிறந்த ஹண்டி பேரின்பநாயகம் சிறு வயதிலேயே கிறித்தவ மாணவர் இயக்கத்தில் இணைந்து செயல்பட்டார். மானிப்பாய் மெமோரியல் பாடசாலையில் ஆரம்பக் கல்வியையும்,<ref target="https://ta.wikipedia.org/wiki/முதற்_பக்கம்#cite_note-noolaham1-1">[1]</ref> பின்னர் <ref target="https://ta.wikipedia.org/wiki/வட்டுக்கோட்டை">வட்டுக்கோட்டை</ref> <ref target="https://ta.wikipedia.org/wiki/யாழ்ப்பாணக்_கல்லூரி">யாழ்ப்பாணக் கல்லூரியில்</ref> உயர்கல்வியையும் பயின்றார். 1924 ஆம் ஆண்டில் இலண்டன் பல்கலைக்கழக இளங்கலைத் தேர்வில் தேறி பட்டம் பெற்றார்.<ref target="https://ta.wikipedia.org/wiki/முதற்_பக்கம்#cite_note-thoranam-2">[2]</ref> யாழ்ப்பாணக் கல்லூரியில் 1944 மார்ச் வரை ஆங்கிலம், இலத்தீன் மொழி ஆசிரியராகப் பணியாற்றிய பின்னர் சிறிது காலம் வழக்குரைஞராக கொழும்பில் பணியாற்றினார்.<ref target="https://ta.wikipedia.org/wiki/முதற்_பக்கம்#cite_note-noolaham1-1">[1]</ref> 1947 நாடாளுமன்றத் தேர்தலில் போட்டியிட்டுத் தோல்வியடைந்ததை அடுத்து அவர் <ref target="https://ta.wikipedia.org/wiki/கொக்குவில்_இந்துக்_கல்லூரி">கொக்குவில் இந்துக் கல்லூரியில்</ref> 1949 முதல் 1960 வரை அதிபராகப் பணியாற்றினார்.<ref target="https://ta.wikipedia.org/wiki/முதற்_பக்கம்#cite_note-thinakaran-3">[3]</ref></p>
அரசியலில்
<p>இலங்கையின் விடுதலைக்காக முதல் முறையாக அமைப்பு ரீதியில் போராட்டத்தில் ஈடுபட்ட <ref target="https://ta.wikipedia.org/wiki/யாழ்ப்பாணம்_இளைஞர்_காங்கிரஸ்">யாழ்ப்பாண இளைஞர் காங்கிரசை</ref> ஆரம்பித்தவர்களில் பேரின்பநாயகமும் ஒருவர். ஆங்கிலேயரின் அதிகாரத்தை அகற்றுதல், முழுமையான சுயாட்சி பெறுதல், தேசிய ஒற்றுமை, மது விலக்கல், தீண்டாமை ஒழித்தல் போன்ற பல முற்போக்குக் கொள்கைகளை இளைஞர் காங்கிரஸ் மூலம் முன்வைத்தார்.<ref target="https://ta.wikipedia.org/wiki/முதற்_பக்கம்#cite_note-noolaham-4">[4]</ref></p>
<p>இரண்டு அதிகாரபூர்வ மொழிகளுடன் இலங்கை ஒன்றுபட்ட நாடாக இருக்க வேண்டும் என்பதில் இவர் உறுதியாக இருந்தார். இருமுறை நாடாளுமன்றத் தேர்தல்களில் போட்டியிட்டுப் படுதோல்வி அடைந்தார். முதலில் <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_1947">1947 தேர்தலில்</ref> <ref target="https://ta.wikipedia.org/wiki/வட்டுக்கோட்டை_தேர்தல்_தொகுதி">வட்டுக்கோட்டை</ref> தொகுதியில் போட்டியிட்டார்.<ref target="https://ta.wikipedia.org/wiki/முதற்_பக்கம்#cite_note-5">[5]</ref> பின்னர் <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_மார்ச்_1960">மார்ச் 1960 நாடாளுமன்றத் தேர்தலில்</ref> <ref target="https://ta.wikipedia.org/wiki/உடுவில்_தேர்தல்_தொகுதி">உடுவில்</ref> தொகுதியில் <ref target="https://ta.wikipedia.org/wiki/சுயேட்சை_(அரசியல்வாதி)">சுயேட்சையாகப்</ref> போட்டியிட்டு தோல்வியடைந்தார்.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
சமூகப் பணி
<p>1949 ஆம் ஆண்டு அகில இலங்கை காந்தி சேவா சங்கம் ஆரம்பிக்கப்பட்ட போது அதன் முதலாவது தலைவராக ஹன்டி பேரின்பநாயகம் பதவி வகித்தார். 1927 ஆம் ஆண்டு <ref target="https://ta.wikipedia.org/wiki/மகாத்மா_காந்தி">மகாத்மா காந்தி</ref> இலங்கை வந்திருந்த போது அவருக்கான வரவேற்புக் குழுவிலும் முக்கிய பங்கு வகித்தார்.<ref target="https://ta.wikipedia.org/wiki/முதற்_பக்கம்#cite_note-thinakaran-3">[3]</ref> அகில இலங்கை ஆசிரியர் சங்கத்தில் தலைவராகப் பணியாற்றினார்.<ref target="https://ta.wikipedia.org/wiki/முதற்_பக்கம்#cite_note-noolaham-4">[4]</ref> 1961 ஆம் ஆண்டில் தேசிய கல்வி ஆணையத்தில் உறுப்பினராக இருந்தார்.<ref target="https://ta.wikipedia.org/wiki/முதற்_பக்கம்#cite_note-noolaham-4">[4]</ref></p>
நூல்கள்
<list type="unordered"><item>ஆட்சி இயல்<ref target="https://ta.wikipedia.org/wiki/முதற்_பக்கம்#cite_note-7">[7]</ref></item></list>
</text></body></html>