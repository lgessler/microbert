<html><body><text id="wikipedia_ta_wikipedia_org__491138.html" ns="0" revid="3391352" sourceurl="https://ta.wikipedia.org/wiki/%E0%AE%AE%E0%AE%A9%E0%AF%8D%E0%AE%A9%E0%AE%B0%E0%AF%8D_%E0%AE%AE%E0%AE%A9%E0%AF%8D%E0%AE%A9%E0%AE%A9%E0%AF%8D" title="மன்னர் மன்னன்" type="wikipedia">மன்னர் மன்னன்<p><hi rend="bold">மன்னர் மன்னன்</hi> என்கிற <hi rend="bold">கோபதி</hi> (இறப்பு: 6 சூலை. 2020)  என்பவர்  <ref target="https://ta.wikipedia.org/wiki/பாரதிதாசன்">பாரதிதாசனின்</ref> ‌ஒரே மகனும், தமிழறிஞரும், எழுத்தாளரும், பேச்சாளரும், விடுதலைப் போராட்ட வீரரும் ஆவார். </p>
வாழ்க்கை வரலாறு
<p>கோபதி என்ற <ref target="https://ta.wikipedia.org/wiki/இயற்பெயர்">இயற்பெயரைக்</ref> கொண்ட இவர் தனது 14 வது வயதில் தனது நண்பரான <ref target="https://ta.wikipedia.org/wiki/கவிஞர்">கவிஞர்</ref> <ref target="https://ta.wikipedia.org/wiki/தமிழ்ஒளி">தமிழ்ஒளியுடன்</ref>  இணைந்து `முரசு’ என்னும் கையெழுத்து இதழை வெளியிட்டார். அந்த இதழ் அரசுக்கு எதிராக இருப்பதாக இருவர் மீதும் குற்றம் சுமத்தியது <ref target="https://ta.wikipedia.org/wiki/புதுச்சேரி_அரசு">புதுச்சேரி பிரெஞ்சு அரசு.</ref> அப்போது கோபதிக்கு 14 வயது என்பதால் தண்டனையில் இருந்து தப்பித்துவிட்டார். ஆனால் கவிஞர் தமிழ் ஒளி தண்டிக்கப்பட்டார்.  அந்த வழக்கில் கோபதி என்ற இயற்பெயரில்தான் இவர் மீது குற்றம் சுமத்தப்பட்டது. அன்றிலிருந்து இவர் <hi rend="italic">மன்னர் மன்னன்</hi> என்ற பெயரில் எழுதத் தொடங்கினார். 1947 இல் அந்நிய ஆட்சி அகல வேண்டும் என்று மாணவர் போராட்டத்தில் ஈடுபட்டதால் பிரஞ்சு பள்ளியில் இருந்து வெளியேற்றப்பட்டார். மேலும் இவர் இந்தியாவுடன் புதுவை இணைய வேண்டும் என்று நடந்த போராட்டத்தில் ஈடுபட்டார். 1965 நடந்ந <ref target="https://ta.wikipedia.org/wiki/இந்தித்_திணிப்பு_எதிர்ப்புப்_போராட்டம்">இந்தித் திணிப்பு எதிர்ப்புப் போராட்டத்தில்</ref> கலந்துகொண்டு 45 நாட்கள் சிறையில் இருந்தார்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> பின்பு புதுச்சேரி வானொலி நிலையத்தில் பணியாற்றியுள்ளார். <ref target="https://ta.wikipedia.org/wiki/வானொலி">வானொலி</ref> நிலையத்தில் பணியாற்றியபோது, வானொலியில் பல்வேறு நாடகங்களைத் தயாரித்து வழங்கியுள்ளார். பாரதிதாசன் குறித்த வரலாற்று நூலான <hi rend="italic">கறுப்புக் குயிலின் நெருப்புக் குரல்</hi> என்ற நூல் உள்ளிட்ட  50க்கும்‌ மேற்பட்ட நூல்களை எழுதியுள்ளார். புதுவைத் <ref target="https://ta.wikipedia.org/wiki/தமிழ்ச்_சங்கம்">தமிழ்ச்சங்கத்தைத்</ref> தோற்றுவித்து அதன் தலைவராக இரண்டு முறை இருந்துள்ளார். இவரது பதவிக் காலத்தில் தமிழ்ச் சங்கத்திற்குக் கட்டடம் கட்டித் தந்தார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
குடும்பம்
<p>இவர் சாவித்திரி என்பவரை <ref target="https://ta.wikipedia.org/wiki/திருமணம்">திருமணம்</ref> செய்துகொண்டார். இந்த இணையருக்கு செல்வம், தென்னவன்,  பாரதி ஆகிய மகன்களும் அமுதவல்லி என்ற மகளும் உள்ளனர்.</p>
இறப்பு
<p>உடல் நலக்குறைவால் பாதிக்கபட்ட மன்னர் மன்னன் 2020 சூலை 6 அன்று தன் 92வது வயதில் புதுச்சேரியில் இறந்தார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
எழுதிய நூல்கள் சில
<list type="unordered"><item>கறுப்புக் குயிலின் நெருப்புக் குரல் (பாரதிதாசனின் வரலாறு)</item>
<item>பாவேந்தர் படைப்புப் பாங்கு</item>
<item>பாவேந்தர் உள்ளம்</item>
<item>பாட்டுப் பறவைகள் (பாரதியின் பத்தாண்டுகால புதுச்சேரி வாழ்வு குறித்து)</item>
<item>நெஞ்சக் கதவுகள் (சிறுகதைகள்)</item></list>
விருதுகள்
<list type="unordered"><item>தமிழக அரசின் திரு.வி.க விருது</item>
<item>தமிழக அரசின் கலைமாமணி விருது</item>
<item>புதுச்சேரி அரசின் தமிழ்மாமணி.</item>
<item>புதுச்சேரி அரசின் கலைமாமணி விருது</item></list>
</text></body></html>