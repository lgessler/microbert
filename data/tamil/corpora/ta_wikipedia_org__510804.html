<html><body><text id="wikipedia_ta_wikipedia_org__510804.html" ns="0" revid="3265878" sourceurl="https://ta.wikipedia.org/wiki/%E0%AE%9A%E0%AE%99%E0%AF%8D%E0%AE%95%E0%AF%80%E0%AE%A4%E0%AE%BE_%E0%AE%95%E0%AE%9F%E0%AF%8D%E0%AE%9F%E0%AE%BF" title="சங்கீதா கட்டி" type="wikipedia">சங்கீதா கட்டி
<p><hi rend="bold">சங்கீதா கட்டி குல்கர்னி</hi>, (Sangeeta Katti Kulkarni) <ref target="https://ta.wikipedia.org/wiki/இந்தியா">இந்தியாவின்</ref> <ref target="https://ta.wikipedia.org/wiki/கருநாடகம்">கருநாடகாவைச்</ref> சேர்ந்த பின்னணிப் பாடகரும், <ref target="https://ta.wikipedia.org/wiki/இந்துஸ்தானி_இசை">இந்துஸ்தானி இசை</ref> பாடகரும்]], இசைக்கலைஞரும், இசையமைப்பாளரும் ஆவார். இவருக்கு <ref target="https://ta.wikipedia.org/wiki/கர்நாடக_அரசு">கர்நாடக அரசால்</ref> 2006இல் கர்நாடக ராஜ்யோத்சவ விருது வழங்கப்பட்டது. தன்னுடைய திருமணத்திற்கு பிறகு, <hi rend="bold">சங்கீதா மன்மோகன் குல்கர்னி,</hi> என அறியப்படுகிறார். தனது மெல்லிசை இசையமைப்புகளுக்காக பல விருதுகளை பெற்றுள்ளார். சென்னை, மாஸ்டர் இசைத்தட்டு நிறுவனம், எச்.எம்.வி, லஹரி இசைத்தட்டு நிறுவனம், சங்கீத் சாகர் போன்ற முன்னணி பதிவு நிறுவனங்கள் இவரது பாரம்பரிய இசை, பக்தி, மெல்லிசை, திரைப்படப் பாடல்கள், நாட்டுப்புற இசையில் பல இசைத் தட்டுகளை வெளியிட்டுள்ளனர்.</p>
அறிமுகம்
<figure><caption> சங்கீதாவின் 4 வயதில் முதல் இசை நிகழ்ச்சி</caption></figure>
<figure><caption> நியூசிலாந்தில் நடைபெற்ற ஒரு இசை நிகழ்ச்சியில் சங்கீதா கட்டி</caption></figure>
<p>டாக்டர் எச். ஏ. கட்டி, திருமதி பாரதி கட்டி ஆகியோருக்கு சங்கீதா கருநாடகாவின் <ref target="https://ta.wikipedia.org/wiki/தார்வாடு">தார்வாடில்</ref> <ref target="https://ta.wikipedia.org/wiki/முதற்_பக்கம்#cite_note-2002hindu-1">[1]</ref> <ref target="https://ta.wikipedia.org/wiki/விஜயதசமி">விஜயதசமி</ref> நாளின் <ref target="https://ta.wikipedia.org/wiki/சரசுவதி">சரசுவதி</ref> பூஜை அன்று, 1970 அக்டோபர் 7இல் பிறந்தார். <ref target="https://ta.wikipedia.org/wiki/முதற்_பக்கம்#cite_note-2">[2]</ref> வேதியியலில் பட்டம் பெற்ற இவர் கன்னடம், இந்தி, ஆங்கிலம், மராத்தி போன்ற பல மொழிகளில் தேர்ச்சி பெற்றவர்.</p>
<p>இவர், இந்துஸ்தானி, <ref target="https://ta.wikipedia.org/wiki/பஜனை">கூட்டுவழிபாடு</ref>, <ref target="https://ta.wikipedia.org/wiki/கவிதை">கவிதைகள்</ref>, தசவானி, <ref target="https://ta.wikipedia.org/wiki/அபங்கம்">அபங்கம்</ref>, <ref target="https://ta.wikipedia.org/wiki/பாவகீதம்">பாவகீதம்</ref>, <ref target="https://ta.wikipedia.org/wiki/நாட்டார்_பாடல்">நாட்டுப்புறப் பாடல்</ref> ,பின்னணி பாடல் ஆகியவற்றில் சிறந்த அனுபவத்தைக் கொண்டுள்ளார்.</p>
தொழில்
<p>முன்னணி இசை இயக்குனர்களான உபேந்திர குமார், எம். ரங்காராவ், <ref target="https://ta.wikipedia.org/wiki/விஜய_பாஸ்கர்">விஜய பாஸ்கர்</ref>, <ref target="https://ta.wikipedia.org/wiki/கீரவாணி_(இசையமைப்பாளர்)">கீரவாணி</ref> , சி அஸ்வத், <ref target="https://ta.wikipedia.org/wiki/அம்சலேகா">அம்சலேகா</ref> போன்ற பிறருடன் இணைந்து பணியாற்றியுள்ளார். மேலும், இந்தியாவின் முன்னணி இசைக் கலைஞர்களான  <ref target="https://ta.wikipedia.org/wiki/மங்களம்பள்ளி_பாலமுரளிகிருஷ்ணா">பாலமுரளிகிருஷ்ணா</ref>, <ref target="https://ta.wikipedia.org/wiki/கே._ஜே._யேசுதாஸ்">கே. ஜே. யேசுதாஸ்</ref>, <ref target="https://ta.wikipedia.org/wiki/எஸ்._பி._பாலசுப்பிரமணியம்">எஸ். பி. பாலசுப்பிரமணியம்</ref>, நடிகர் <ref target="https://ta.wikipedia.org/wiki/ராஜ்குமார்">ராஜ்குமார்</ref>, <ref target="https://ta.wikipedia.org/wiki/பி._பி._ஸ்ரீனிவாஸ்">பி. பி. ஸ்ரீனிவாஸ்</ref> போன்ற பலருடன் இணைந்து பாடியுள்ளார். பாரம்பரிய இசை , மெல்லிசை ஆகியவற்றில் ஒன்பது வெவ்வேறு மொழிகளைப் பாடிய இவர் <ref target="https://ta.wikipedia.org/wiki/அனைத்திந்திய_வானொலி">அனைத்திந்திய வானொலி</ref>, <ref target="https://ta.wikipedia.org/wiki/இந்தியாவில்_தொலைக்காட்சி">தொலைக்காட்சி</ref> ஆகிய இரண்டிலும் 'ஏ' தரக் கலைஞர் ஆவார்.</p>
சமூகப் பணிகள்
<p>இவர் கடந்த 45 ஆண்டுகளாக இந்திய இசைத்துறையில் பணியாற்றி வருகிறார். மேலும் இவர் சமூகப் பணிகளையும் செய்து வருகிறார். தேவைப்படும் சிறிய நகரங்கள் மற்றும் உதவி தேவைப்படும் கிராமப்புறங்களைச் சேர்ந்த பல கலைஞர்கள் மற்றும் இசைக்கலைஞர்களுக்கு உதவுகிறார்.</p>
<p>முதியோர் இல்லங்களுக்கான நிதி திரட்டும் நிகழ்ச்சியிலும், இந்தியாவின் <ref target="https://ta.wikipedia.org/wiki/ஈமோஃபீலியா">ஈமோஃபீலியா</ref> சங்கம் (<ref target="https://ta.wikipedia.org/wiki/தாவண்கரே">தாவண்கரே</ref>) போன்ற அமைப்புகளுக்காக பல இவர் பல தொண்டு நிகழ்ச்சிகளை நடத்தியுள்ளார். சங்கீத்- சரிதா (இந்திய இராகங்களின் இந்தியத் திரை மூலமான பயணம்), <ref target="https://ta.wikipedia.org/wiki/ராகுல்_தேவ்_பர்மன்">ஆர். டி. பர்மனுக்கு</ref> அஞ்சலி, <ref target="https://ta.wikipedia.org/wiki/முக்கேஷ்">முகேஷுக்கு</ref> அஞ்சலி, பாரம்பரிய இசை- இந்தியாவில் இசை பரிணாமம் போன்றவையும் இதில் அடங்கும்.</p>
<p><ref target="https://ta.wikipedia.org/wiki/கார்கில்_போர்">கார்கில் போர்</ref> நடந்தபோது, நிவாரண நிதி சேகரிப்பின் ஒரு பகுதியாக இவர் தெருவோர நிகழ்ச்சிகளை செய்தார். 2019இல் <ref target="https://ta.wikipedia.org/wiki/புல்வாமா_தாக்குதல்_2019">புல்வாமா தாக்குதல்</ref> நடந்தபோது, இவர், தனது மாணவர்களுடன் தேசப் பக்தி பாடல்களை பாடினார். பெங்களூரில் உள்ள <ref target="https://ta.wikipedia.org/wiki/கர்நாடக_சித்ரகலா_பரிஷத்">சித்ரகலா பரிஷத்தில்</ref> தனது சொந்த சுர்பஹார் அமைப்பு மூலம் மாநிலத்தின் பிரமுகர்கள் முன்னிலையில் " ஏ வதன் கே நௌஜாவன்"  என்ற பாடலை  அர்ப்பணித்தார். </p>
<p>இந்திய பாரம்பரிய இசைத்துறையில் இவரது தொடர்ச்சியான சேவை தொடர்கிறது, இப்போது <ref target="https://ta.wikipedia.org/wiki/கோவிட்-19_பெருந்தொற்று">கோவிட்-19 பெருந்தொற்று</ref> காரணமாக பொது முடக்கம் காலகட்டத்தில் கூட, இவர் பாடல்கள், கேள்வி-பதில் தொடர், எழுச்சியூட்டும் பாடங்களையும் <ref target="https://ta.wikipedia.org/wiki/நிகழ்படம்">நிகழ்படம்</ref> போன்றவற்றைப் பகிர்ந்து கொண்டார். <ref target="https://ta.wikipedia.org/wiki/இங்கிலாந்து">இங்கிலாந்து</ref>, <ref target="https://ta.wikipedia.org/wiki/அமெரிக்கா">அமெரிக்கா</ref>, <ref target="https://ta.wikipedia.org/wiki/ஆத்திரேலியா">ஆத்திரேலியா</ref>, <ref target="https://ta.wikipedia.org/wiki/நியூசிலாந்து">நியூசிலாந்து</ref>, <ref target="https://ta.wikipedia.org/wiki/வளைகுடா_நாடுகள்">வளைகுடா நாடுகள்</ref>, <ref target="https://ta.wikipedia.org/wiki/கனடா">கனடா</ref> ஆகிய நாடுகளில் வெற்றிகரமாக சுற்றுப்பயணம் மேற்கொண்டுள்ளார்</p>
பின்னணிப்  பாடல்
<p>இவர் பல கன்னடத் திரைப் பாடல்களையும் பாடியுள்ளார், <ref target="https://ta.wikipedia.org/wiki/நாகமண்டலா">நாகமண்டலா</ref> <hi rend="bold">எ</hi>ன்ற படத்தில் <hi rend="bold">ஈ ஹசிரு சிரியலி</hi> மற்றும் <hi rend="bold">கம்படா மியாலினா கோம்பேய</hi> போன்ற இவரது பாடல்கள் பரவலாக பாராட்டப்பட்டுள்ளன.</p>
தற்போது
<p>தனது கணவர், மன்மோகன் குல்கர்னி தனது இரண்டு குழந்தைகளான சி. சவானி குல்கர்னி மற்றும் சி. நினாத் குல்கர்னி ஆகியோருடன் பெங்களூரில் வசித்து வருகிறார். </p>
<figure><caption> உஸ்தாத் <ref target="https://ta.wikipedia.org/wiki/பிசுமில்லா_கான்">பிசுமில்லா கானுடன்</ref> சங்கீதா கட்டி</caption></figure>
<figure><caption> பிரபல பாடகி <ref target="https://ta.wikipedia.org/wiki/எஸ்._ஜானகி">எஸ். ஜானகியுடன்</ref> சங்கீதா</caption></figure>
<figure><caption> பிரபல பாடகர். <ref target="https://ta.wikipedia.org/wiki/எஸ்._பி._பாலசுப்பிரமணியம்">எஸ். பி. பாலசுப்பிரமணியத்துடன்</ref> தனது பதிவுகளில் ஒன்றில்</caption></figure>
<figure><caption> <ref target="https://ta.wikipedia.org/wiki/தார்வாடு">தார்வாடில்</ref> தனது குழந்தைப் பருவத்தில் நடந்த ஒரு விழாவில் சங்கீதா கட்டி தலைமை விருந்தினராக கலந்து கொண்டார்</caption></figure>
<figure><caption> <ref target="https://ta.wikipedia.org/wiki/சங்கர்_மகாதேவன்">சங்கர் மகாதேவனுடன்</ref></caption></figure>


வெளி இணைப்புகள்


<list type="unordered"><item><ref target="http://www.sangeetakatti.in">Sangeeta Katti's Official Website</ref></item>
<item><ref target="http://www.hinduonnet.com/thehindu/yw/2002/10/12/stories/2002101200280300.htm">Meet Sangeeta Katti</ref> <ref target="https://web.archive.org/web/20080925054040/http://www.hinduonnet.com/thehindu/yw/2002/10/12/stories/2002101200280300.htm">பரணிடப்பட்டது</ref> 2008-09-25 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>