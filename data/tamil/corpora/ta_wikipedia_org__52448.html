<html><body><text id="wikipedia_ta_wikipedia_org__52448.html" ns="0" revid="2551619" sourceurl="https://ta.wikipedia.org/wiki/%E0%AE%A4%E0%AF%86%E0%AE%B1%E0%AF%8D%E0%AE%95%E0%AF%81_%E0%AE%AF%E0%AF%87%E0%AE%AE%E0%AE%A9%E0%AF%8D" title="தெற்கு யேமன்" type="wikipedia">தெற்கு யேமன்

<p><hi rend="bold">யேமன் மக்கள் சனநாயகக் குடியரசு</hi> (<hi rend="italic">People's Democratic Republic of Yemen</hi>), அல்லது <hi rend="bold">தெற்கு யேமன்</hi> (<hi rend="italic">South Yemen</hi>) என்பது <ref target="https://ta.wikipedia.org/wiki/சோசலிசம்">சோசலிசக்</ref> <ref target="https://ta.wikipedia.org/wiki/குடியரசு">குடியரசாக</ref> இருந்த ஒரு நாடாகும். இது <ref target="https://ta.wikipedia.org/wiki/1990">1990</ref>, <ref target="https://ta.wikipedia.org/wiki/மே_22">மே 22</ref> ஆம் நாள் <ref target="https://ta.wikipedia.org/wiki/வடக்கு_யேமன்">வடக்கு யேமனுடன்</ref> இணைந்து <ref target="https://ta.wikipedia.org/wiki/யேமன்_குடியரசு">யேமன் குடியரசு</ref> என்ற ஒன்றிணைந்த நாடானது. இது யேமனின் தற்போதைய தெற்கு மற்றும் கிழக்கு மாகாணங்கள் ஆகும். <ref target="https://ta.wikipedia.org/wiki/1994">1994</ref> இல் நடந்த உள்நாட்டுப் போரின் போது வடக்கு யேமன் இராணுவம் இரு நாடுகளுக்கும் இடையில் உருவான இணைப்பை உறுதிப்படுத்தும் முகமாக தெற்கு யேமனை முற்றுகையிட்டு முழு நாட்டையும் தன் கட்டுப்பாட்டுக்குள் கொண்டு வந்தது. தெற்கு யேமன் தலைவர் தற்போது நாடு கடந்த நிலையில் வாழ்கிறார். <ref target="https://ta.wikipedia.org/wiki/200">200</ref> ஆம் ஆண்டில் இருந்து தெற்கு யேமன் விடுதலைக்கான அமைப்பு உருவாக்கப்பட்டது.</p>
வரலாறு
<p><ref target="https://ta.wikipedia.org/wiki/பிரித்தானியக்_கிழக்கிந்தியக்_கம்பனி">பிரித்தானியக் கிழக்கிந்தியக் கம்பனி</ref> <ref target="https://ta.wikipedia.org/wiki/இந்தியா">இந்தியாவுக்கு</ref> செல்லும் தமது கப்பல்கள் தரித்துச் செல்லவென <ref target="https://ta.wikipedia.org/wiki/ஏடென்">ஏடென்</ref> துறைமுகத்தை <ref target="https://ta.wikipedia.org/wiki/பிரித்தானியா">பிரித்தானியா</ref> <ref target="https://ta.wikipedia.org/wiki/1839">1839</ref> ஆம் ஆண்டு <ref target="https://ta.wikipedia.org/wiki/ஜனவரி_19">ஜனவரி 19</ref> இல் கைப்பற்றியது. <ref target="https://ta.wikipedia.org/wiki/1937">1937</ref> ஆம் ஆண்டு வரையில் ஏடென் <ref target="https://ta.wikipedia.org/wiki/பிரித்தானிய_இந்தியா">பிரித்தானிய இந்தியாவினால்</ref> ஆளப்பட்டு வந்தது. அதன் பின்னர் ஏடென் குடியேற்றம் என்ற பெயரில் தனிக்குடியேற்ற நாடாக்கப்பட்டது.</p>
<p><ref target="https://ta.wikipedia.org/wiki/1963">1963</ref> ஆம் ஆண்டில், ஏடெனும் அதனைசூழ்ந்த பிரதேசமும் <ref target="https://ta.wikipedia.org/wiki/தெற்கு_அரேபியக்_கூட்டமைப்பு">தெற்கு அரேபியக் கூட்டமைப்பு</ref> என்ற அமைப்பைத் தோற்றுவித்தன.</p>
<p><ref target="https://ta.wikipedia.org/wiki/1963">1963</ref>, <ref target="https://ta.wikipedia.org/wiki/அக்டோபர்_14">அக்டோபர் 14</ref> இல் இருந்து பிரித்தானியரிடம் இருந்து விடுதலையை வேண்டி அங்கு தேசியவாதிகள் இணைந்து ஆயுத நடவடிக்கையில் ஈடுபட ஆரம்பித்தனர். <ref target="https://ta.wikipedia.org/wiki/1967">1967</ref> இல் <ref target="https://ta.wikipedia.org/wiki/சூயஸ்_கால்வாய்">சூயஸ் கால்வாய்</ref> தற்காலிகமாக மூடப்பட்டதை அடுத்து பிரித்தானியர் படிப்படியாக வெளியேற ஆரம்பித்தனர். தெற்கு யேமன் <ref target="https://ta.wikipedia.org/wiki/நவம்பர்_30">நவம்பர் 30</ref>, <ref target="https://ta.wikipedia.org/wiki/1967">1967</ref> இல் முழுமையாக விடுதலை அடைந்தது.</p>
</text></body></html>