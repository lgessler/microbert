<html><body><text id="wikipedia_ta_wikipedia_org__44992.html" ns="0" revid="3448375" sourceurl="https://ta.wikipedia.org/wiki/%E0%AE%95%E0%AF%87%E0%AE%B4%E0%AE%B2%E0%AF%8D%E0%AE%AE%E0%AF%82%E0%AE%95%E0%AF%8D%E0%AE%95%E0%AE%A9%E0%AF%8D" title="கேழல்மூக்கன்" type="wikipedia">கேழல்மூக்கன்
<p><hi rend="bold">கேழல்மூக்கன்</hi>, சோகுலொசிடே குடும்பத்தைச் சேர்ந்த <ref target="https://ta.wikipedia.org/wiki/தவளை">தவளையாகும்</ref>. இது <ref target="https://ta.wikipedia.org/wiki/மேற்குத்_தொடர்ச்சி_மலை">மேற்குத் தொடர்ச்சி மலைகளில்</ref> மட்டும் காணப்படும் ஓர் அரிய வகைத் தவளை. இத்தவளை முதன்முதலில் <ref target="https://ta.wikipedia.org/wiki/2003">2003ஆம்</ref> ஆண்டு அக்டோபர்த் திங்கள் கண்டுபிடிக்கப்பட்டது.</p>
விவரிப்பு
<figure><caption>கேழல்மூக்கனைப் போன்ற அமைப்பும் வாழ்க்கை முறையும் கொண்ட மெக்சிக்கோ தவளை</caption></figure><p>கேழல்மூக்கன் மற்ற தவளைகளைப் போன்ற உடல் மற்றும் கால் அமைப்புகளை பெற்று இருந்தாலும் இதன் <ref target="https://ta.wikipedia.org/wiki/தலை">தலை</ref> மிகவும் சிறியதாகும். மேலும் இதன் வாய் மற்றும் மூக்குப் பகுதி மிகவும் கூர்மையானதாகும், (இது <ref target="https://ta.wikipedia.org/wiki/பன்றி">பன்றியின்</ref> மூக்குப் போல் தோன்றுவதால் "கேழல்மூக்கன்" என்ற பெயரை பெற்றுள்ளது. கேழல்=பன்றி). இத்தவளை பருவமுற்றதும் கருஞ்செவ்வூதா நிறத்தைப் பெறும். ஆணைவிடப் பெண் தவளை உருவளவில் பெரியதாகும். நடு அமெரிக்கப் <ref target="https://ta.wikipedia.org/wiki/உட்பிரதேச_உயிர்">பகுதியில் மட்டும்</ref> வாழும் <ref target="https://ta.wikipedia.org/wiki/மெக்சிக்கோ">மெக்சிக்கோவின்</ref> குழிபறிக்கும் தவளை (<hi rend="italic">Rhinophrynus dorsalis</hi>) கேழல்மூக்கனைப் போன்ற தோற்றமும் வாழ்க்கைமுறையும் கொண்டுள்ளது.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
பரவல்
<p>இத்தவளையை பற்றிய அறிவு அப்பகுதில் வாழும் பழங்குடி மக்களிடம் பல ஆண்டுகளாக இருந்துவந்தாலும், அறிவியல் உலகிற்கு திரு. எஸ். டி. பிஸூ மற்றும் பிரன்கி புஸ்யாட் என்பவர்களால் முதன்முதலில் <ref target="https://ta.wikipedia.org/wiki/கேரளம்">கேரள</ref> மாநிலத்தின் இடுக்கி மாவட்டத்தில் கண்டுபிடிக்கப்பட்டது. முதலில் <ref target="https://ta.wikipedia.org/wiki/பாலக்காட்டு_கணவாய்">பாலக்காட்டு கணவாய்க்கு</ref> தெற்கே மட்டும் காணப்படும் என்று நம்பப்பட்டது. சமீபத்திய கண்டுபிடிப்புகள், பாலகாட்டு கணவாய்க்கு வடக்கே இதன் இருப்பை உறுதிசெய்தன.<ref target="https://ta.wikipedia.org/wiki/முதற்_பக்கம்#cite_note-3">[3]</ref> 2008 திசம்பரில் திருச்சூருக்கு அருகிலும் முதன்முறையாகக் கண்டுபிடிக்கப்பட்டது <ref target="https://ta.wikipedia.org/wiki/முதற்_பக்கம்#cite_note-4">[4]</ref>.</p>
சூழியல்
<p>இத்தவளை வருடத்தின் பெரும்பாலான நேரத்தை நிலத்திற்கு அடியில் கழிக்கின்றது. ஒரு வருடத்தில் வெறும் இரண்டு வாரங்கள் மட்டும், பருவ மழை காலத்தில் இனப்பெருக்கத்திற்காக வெளியே வரும். நிலத்திற்கு அடியில் வாழும் பெரும்பாலான தவளையினங்கள் உணவு தேடுவதற்காக வெளியே தோன்றும், ஆனால் இத்தவளையின் உணவு, நிலத்திற்கு அடியில் வாழும் கரையான் போன்ற பூச்சிகள் ஆகும். நிலத்திற்கு அடியில், மண்ணுக்குள் வாழும் பூச்சிகளை இத்தவளை, தன் வாயில் அமைந்துள்ள வடிகால் போன்ற பிரத்தியோக அமைப்பின் மூலம் உட்கொள்ளும்.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
வகைப்பாடு மற்றும் தொகுப்பியல்
<p>இத்தவளையின் இருசொற்பெயர்(scientific name) சமசுகிருதம் மற்றும் கிரேக்க மொழியிலிருந்து பெறப்பட்டுள்ளது. சமசுகிருதத்தில் "நாசிகா" என்றால் மூக்கு என்றும், கிரேக்கத்தில் "பாட்டிராக்கஸ்" என்பது தவளையை குறிக்கும், இது இருசொற்பெயரில் பேரினத்தின் பெயர் (நாசிகாபட்ராகஸ்) ஆகும்.  மேலும் சிற்றினத்தின் பெயர் இத்தவளை காணப்படும் மேற்குத் தொடர்ச்சி மலையின் சமசுகிருத பெயரான "ஷஹியாதிரி" தழுவி "ஷஹியாதிரன்சிஸ்" என பெயரிடப்பட்டுள்ளது.
இத்தவளையின் குடும்பத்தை சார்ந்த தவளைகள் சேசல்சு தீவுகளில் காணப்படுவதால், சுமார் 100 மில்லியன் வருடங்களுக்கு முன் இந்தியா, சேசல்சு மற்றும் <ref target="https://ta.wikipedia.org/wiki/மடகாஸ்கர்">மடகாஸ்கர்</ref> தீவுகள் ஒன்றாக இருந்தபொழுது இத்தவளை தோன்றியிருக்கலாம் என்று கருதப்படுகிறது. கண்டப்பெயர்ச்சியினால் இந்நிலப்பகுதிகள் பிற்காலத்தில் பிளவுபட்டது.</p>


வெளி இணைப்புகள்
<list type="unordered"><item> <ref target="http://commons.wikimedia.org/">பொதுவகத்தில்</ref> <ref target="https://commons.wikimedia.org/wiki/Category:Nasikabatrachus%20sahyadrensis">Nasikabatrachus sahyadrensis</ref> தொடர்பாக ஊடகக் கோப்புகள் உள்ளன.</item>
<item><ref target="http://www.edgeofexistence.org/amphibians/species_info.php?id=549">Edge of Existence page on <hi rend="italic">Nasikabatrachus sahyadrensis</hi></ref></item>
<item><ref target="http://www.cite-sciences.fr/francais/ala_cite/science_actualites/sitesactu/question_actu.php?langue=an&amp;id_article=2463#sondage">Continental drift and the Sooglossidae</ref></item>
<item><ref target="http://amphibiaweb.org/cgi/amphib_query?where-genus=Nasikabatrachus&amp;where-species=sahyadrensis">AmphibiaWeb page on <hi rend="italic">Nasikabatrachus sahyadrensis</hi></ref></item></list>
</text></body></html>