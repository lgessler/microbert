<html><body><text id="wikipedia_ta_wikipedia_org__9370.html" ns="0" revid="3424887" sourceurl="https://ta.wikipedia.org/wiki/%E0%AE%89%E0%AE%AA%E0%AF%81%E0%AE%A3%E0%AF%8D%E0%AE%9F%E0%AF%81_(%E0%AE%87%E0%AE%AF%E0%AE%95%E0%AF%8D%E0%AE%95%E0%AF%81%E0%AE%A4%E0%AE%B3%E0%AE%AE%E0%AF%8D)" title="உபுண்டு (இயக்குதளம்)" type="wikipedia">உபுண்டு (இயக்குதளம்)
<p><hi rend="bold">உபுண்டு</hi> (<ref target="https://ta.wikipedia.org/wiki/உதவி:IPA/English">/ʊˈbʊntuː/</ref> <ref target="https://ta.wikipedia.org/wiki/ஆங்கில_ஒலிப்புக்_குறிகள்"><hi rend="italic">uu-BUUN-too</hi></ref>)<ref target="https://ta.wikipedia.org/wiki/முதற்_பக்கம்#cite_note-1">[1]</ref><ref target="https://ta.wikipedia.org/wiki/முதற்_பக்கம்#cite_note-about_ubuntu-2">[2]</ref>   (<hi rend="italic">Ubuntu</hi>) என்பது, <ref target="https://ta.wikipedia.org/wiki/குனூ/லினக்சு">குனூ/லினக்சு</ref> <ref target="https://ta.wikipedia.org/wiki/இயங்குதளம்">இயங்குதளத்தின்</ref> <ref target="https://ta.wikipedia.org/wiki/லினக்ஸ்_வழங்கல்கள்">வழங்கல்களில்</ref> ஒன்றாகும். இது <ref target="https://ta.wikipedia.org/wiki/டெபியன்">டெபியனை</ref> அடிப்படையாகக் கொண்டது. இதில் அடங்கியுள்ள அனைத்து <ref target="https://ta.wikipedia.org/wiki/மென்பொருள்">மென்பொருட்களும்</ref> <ref target="https://ta.wikipedia.org/wiki/கட்டற்ற_மென்பொருள்">கட்டற்ற</ref>, <ref target="https://ta.wikipedia.org/wiki/திறந்த_ஆணைமூலம்">திறந்த ஆணைமூல</ref> மென்பொருட்களாகும். இவ்வழங்கல் முற்றுமுழுதாக இலவசமாகக் கிடைக்கிறது. இவ்வழங்கல் பொதியப்பட்ட <ref target="https://ta.wikipedia.org/wiki/இறுவட்டு">இறுவட்டுக்களைப்</ref> பணம் எதுவும் செலுத்தாமல் அஞ்சல் மூலம் பெறக்கூடியதாக இருந்தது. <hi rend="bold">உபுண்டு</hi> என்ற ஆப்பிரிக்கச் சொல்லிற்கான பொருள், <hi rend="bold">மானிட நேயம்</hi> என்றவாறாக அமைகிறது. <hi rend="bold">"மனிதர்களுக்கான லினக்சு"</hi> என்ற மகுட வாக்கியத்தோடு இது வெளிவருகிறது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
வெளியீடுகள்
<figure><caption>அலைபேசி(Nexus S) உபுண்டு</caption></figure>
<figure><caption>உபுண்டு <ref target="https://ta.wikipedia.org/wiki/தொலைக்காட்சி">தொலைக்காட்சிப்</ref> பெட்டி</caption></figure>
<p>உபுண்டுவின் வெளியீடுகள் ஒவ்வொரு ஆறுமாதகாலத்திற்கு ஒருமுறை வெளிவருகின்றன. ஒவ்வொரு வெளியீடும் 18 மாதங்களுக்கான இலவச அனுசரணை கொண்டவையாக அமைகின்றன. இதில் டாப்பர் ட்ரேக் (6.06) ஆனது மேசைக்கணினிகளுக்கு 3 வருட இலவச அனுசரணையும் வழங்கிகளுக்கு 5 வருட இலவச அனுசரணையும் கொண்டதாக இருக்கும் என அறிவிக்கப்பட்டுள்ளது. திட்டமிடப்பட்டபடி இதன் தற்போதைய பதிப்பான கட்ஸி கிப்பன், <ref target="https://ta.wikipedia.org/wiki/18_அக்டோபர்">18 அக்டோபர்</ref>, <ref target="https://ta.wikipedia.org/wiki/2007">2007</ref> அன்று வெளியிடப்பட்டுள்ளது. . இதில் முற்றிலும் <ref target="https://ta.wikipedia.org/wiki/தளையறு_மென்பொருட்கள்">தளையறு</ref> மென்பொருட்களைக் கொண்ட ஒரு வழங்கலும் இருக்குமென்று எதிர்பார்க்கப்படுகிறது.</p>
<p>வெளியீடுகள் தமக்கென தனித்தனியான பெயர்களையும், பதிப்பு இலக்கத்தையும் கொண்டிருக்கும். பதிப்பு இலக்கமானது வெளியீட்டின் ஆண்டினையும் மாதத்தையும் குறிப்பதாக அமையும். எடுத்துக்காட்டாக உபுண்டு <hi rend="bold">4.10</hi> ஆனது 200<hi rend="bold">4</hi> ஆம் ஆண்டு <hi rend="bold">10</hi> ஆம் மாதம் வெளிவந்ததாகும்.</p>
<p>இவ்வழங்கலை கொண்டு அன்றாட கணினி பாவனைகள் அனைத்தையும் செய்யமுடியும். அத்தோடு <ref target="https://ta.wikipedia.org/wiki/வழங்கி">வழங்கியாகவும்</ref> இதனை பயன்படுத்த முடியும். <ref target="https://ta.wikipedia.org/wiki/தனி_மேசைக்_கணினி">மேசைக்கணினிகளைப்</ref> போலவே <ref target="https://ta.wikipedia.org/wiki/மடிக்கணினி">மடிக்கணினிகளுக்கும்</ref> இது சிறப்பான ஆதரவை வழங்குகிறது.</p>
<p><ref target="https://ta.wikipedia.org/wiki/மார்க்_ஷட்டில்வர்த்">மார்க் ஷட்டில்வர்த்</ref> (Mark Shuttleworth) என்பவருடைய <ref target="https://ta.wikipedia.org/wiki/கனோனிக்கல்_நிறுவனம்">கனோனிக்கல் நிறுவனம்</ref> (Canonical Ltd) எனும் நிறுவனம்<ref target="https://ta.wikipedia.org/wiki/முதற்_பக்கம்#cite_note-19">[19]</ref>  உபுண்டுவுக்கு அனுசரணை வழங்குகிறது.</p>
தன்மைகள்
<figure><caption>உபுண்டு - தமிழ் இடைமுகப்புடன்</caption></figure>
<list type="unordered"><item>நிறுவிக்கொண்டவுடனேயே பயன்படுத்தக்கூடியதாக, தேவையான சாதாரண மென்பொருட்கள் அனைத்தையும் இறுவட்டு கொண்டிருக்கிறது.</item>
<item>நிர்வாகி அனுமதி, sudo மூலம் பயனருக்கு வழங்கப்படுகிறது.</item>
<item>தமிழ் உள்ளிட ஏராளமான மொழிகளில் இடைமுகப்பை மாற்றிக்கொள்ளக்கூடிய வசதி.</item>
<item>தமிழ் உள்ளீட்டுக்கென GTKIM.</item>
<item>utf -8 குறிமுறைக்கான ஆதரவு.</item>
<item>பொதி முகாமைக்கு deb பொதி வடிவம் பயன்படுத்தப்படுகிறது.</item>
<item>synaptic மூலம் வேண்டிய மென்பொருட் பொதிகளை இணையத்திலிருந்து நேரடியாக நிறுவிக்கொள்ளக்கூடிய வசதி. (<ref target="https://ta.wikipedia.org/wiki/தளை">தளைகள்</ref> தன்னியக்கமாக கையாளப்படும்)</item>
<item>புதிய வெளியீடு வந்தவுடன் நிறுவப்பட்ட இயங்குதளத்தை இணையத்தினூடாக இலவசமாகவும், எளிமையாகவும், புதிய வெளியீட்டுக்கு மேம்படுத்திக்கொள்ளக்கூடிய வசதி.</item></list>
மென்பொருள் பொதி முகாமைத்துவமும் அனுசரணையும்
<figure><caption>உபுண்டு 12.04வில், <ref target="https://ta.wikipedia.org/wiki/கேயுபுண்டு">குபுண்டுவை</ref> நிறுவும் போது, நாம் தெரிவு செய்ய வேண்டிய <ref target="https://ta.wikipedia.org/wiki/கேடிஇ">கேடிஇ</ref> திரைமேலாளர்கள்</caption></figure>
<p>உபுண்டுவின் மென்பொருள் பொதி முகாமைத்துவமும், மென்பொருட்களுக்கான அனுசரணையும் நான்கு பெரும் பிரிவுகளினூடு கையாளப்படுகிறது.
அவையாவன,</p>
<list type="unordered"><item>Main (முதன்மை)</item>
<item>Restricted (கட்டுப்படுத்திய)</item>
<item>Universe (பிரபஞ்சம்)</item>
<item>Multiverse (அகிலம்)</item></list>
Main
<p>இதனுள் உபுண்டு அணியினரால் முழுமையான அனுசரணை வழங்கப்படத்தக்க மென்பொருட்கள் அடங்குகின்றன. இதனுள் அடங்கும் பொதிகள் முழுமையாக உபுண்டு உரிம கட்டுப்பாடுகளுக்கு ஒழுகுவனவாகும். இப்பொதிகளுக்கு காலத்துக்குக்காலம் பாதுகாப்பு பொருத்துக்களும், <ref target="https://ta.wikipedia.org/wiki/இற்றைப்படுத்தல்">இற்றைப்படுத்தல்களும்</ref> வழங்கப்படுகின்றன. இப்பிரிவினுள் கணினிப்பயனர் ஒருவருக்கு தேவையான பொதுவான அனைத்து பொதிகளும் உள்ளடக்கப்படுகின்றன.</p>
Restricted
<p>இதனுள் அடங்கும் பொதிகளின் முக்கியத்துவம் கருதி உபுண்டு அணியினர் இவற்றுக்கும் அனுசரணை வழங்குகின்றனர். ஆனால் இப்பொதிகள் முறையான தளையறு மென்பொருட்கள் அல்ல. திறந்த அணைமூல உரிமத்தின் அடிப்படையில் வழங்கப்படாதவை கூட இதனுள் அடங்குகின்றன. பெரும்பாலும் இன்றியமையாத <ref target="https://ta.wikipedia.org/wiki/கணினி_வன்பொருள்">வன்பொருள்</ref> இயக்கிகள், கருவிற்குரிய பகுதிகள் என்பன இதனுள் அடங்குகின்றன. இத்தகைய மென்பொருட்களின் மூல நிரல் கிடைக்காதிருக்கக்கூடிய சாத்தியங்கள் உள்ளதால் உபுண்டு அணியினரால் முறையான அனுசரணையினை வழங்க முடியாத நிலை ஏற்படலாம்.</p>
Universe
<p>இப்பிரிவினுள் பெருமளவான மென்பொருட்கள் அடங்குகின்றன. அவற்றின் உரிமம் எதுவாகவும் இருக்கலாம். இப்பொதிகளுக்கு உபுண்டு அணியினரின் அனுசரணை கிடையாது.</p>
Multiverse
<p>இதனுள் அடங்கும் மென்பொருட்கள் பெரும்பாலும் <ref target="https://ta.wikipedia.org/wiki/க்னூ_பொதுமக்கள்_உரிமம்">பொது மக்கள் உரிமத்தின்</ref> அடிப்படையில் வழங்கப்படாதவையாக இருக்கும். இவற்றுக்கு உபுண்டு எந்தவிதமான அனுசரணையும் வழங்குவதில்லை.</p>
மேகக் கணினி கூட்டம் (Cloud computing)
<p>உபுண்டு சர்வர் பதிப்பு மேகக் கணினி கூட்டம் தன்னகத்தே கொண்டுள்ளது. (உபுண்டு 11.04 பதிப்பும் அதற்கு மேலும்)</p>
உபுண்டு வழங்கலின் வடிவங்கள்
<p>பல்வேறு தேவைகளையும் பயன்பாடுகளையும் கருத்திற்கொண்டு இவ்வழங்கல் வெவ்வேறு வடிவங்களில் வெளிவருகிறது.</p>
இயக்கும் முறையை அடிப்படையாகக்கொண்ட வடிவங்கள்
<list type="unordered"><item><hi rend="bold">நிறுவக்கூடிய வட்டு</hi> - இந்த இறுவட்டினை நீங்கள் கணினியில் நிறுவி பின் வழங்கலை (க்னூ/லினக்ஸ் இயங்குதளத்தை) பயன்படுத்தலாம்.</item>
<item><hi rend="bold"><ref target="https://ta.wikipedia.org/wiki/நிகழ்வட்டு">நிகழ்வட்டு</ref></hi> - இதனை கணினியில் நிறுவிக்கொள்ளாமல், <ref target="https://ta.wikipedia.org/wiki/வன்தட்டு_நிலை_நினைவகம்">வன்தட்டில்</ref> எந்த விதமான மாற்றங்களையும் உருவாக்காமல், இறுவட்டிலிருந்தே பயன்படுத்திப்பார்க்கலாம். இயங்குதளத்தை கணினியில் நிறுவமுடியாதவர்கள், இதனை பயன்படுத்தலாம்.</item></list>
வன்பொருள் கட்டமைப்பை அடிப்படையாக கொண்ட வடிவங்கள்
<p>கணினியில் பொருத்தப்பட்டுள்ள <ref target="https://ta.wikipedia.org/wiki/முறைவழியாக்கி">முறைவழியாக்கியின்</ref> (processor) கட்டமைப்பின் வகைகளை பொறுத்து இவை வெளிவருகின்றன.</p>
<list type="unordered"><item><hi rend="bold">x86 (PC)</hi> வடிவம் (<ref target="https://ta.wikipedia.org/wiki/32_இருமம்">32 இருமம்</ref>)</item>
<item><hi rend="bold">PPC (ஆப்பிள் கணினிகள்)</hi></item>
<item><hi rend="bold">64 bit</hi> (64பிட் கட்டமைப்புக்குரியது)</item></list>
உபுண்டுவின் அளவுகள்
<list type="unordered"><item>உபுண்டு 12.10 (ubuntu-12.10-desktop-<ref target="https://ta.wikipedia.org/wiki/I386">i386</ref>) 789.9 <ref target="https://ta.wikipedia.org/wiki/மெகாபைட்டு">MBகள்</ref></item></list>
சகோதர செயற்றிட்டங்கள்
<list type="unordered"><item><ref target="https://ta.wikipedia.org/wiki/கேயுபுண்டு">கேயுபுண்டு</ref> (kubuntu) - இது <ref target="https://ta.wikipedia.org/wiki/கே_டீ_ஈ">கே டீ ஈ</ref>(KDE) <ref target="https://ta.wikipedia.org/wiki/பணிச்சூழல்">பணிச்சூழலை</ref> கொண்டுள்ளது. <hi rend="bold">கே டீ ஈ</hi> இனை விரும்பும் பயனாளர்களுக்காக வடிவமைக்கப்பட்டது.</item>
<item><hi rend="bold">எடியுபுண்டு</hi> (edubuntu) - இது கற்றல் தொடர்பான தேவைகளுக்காக தனிப்பயனாக்கப்பட்ட வடிவமாகும்.</item>
<item><ref target="https://ta.wikipedia.org/wiki/சுபுண்டு">சுபுண்டு</ref> (xubuntu) - இது <ref target="https://ta.wikipedia.org/wiki/எக்ஸ்_எப்_சீ_ஈ">எக்ஸ் எப் சீ ஈ</ref> (xfce) <ref target="https://ta.wikipedia.org/wiki/பணிச்சூழல்">பணிச்சூழலை</ref> கொண்டுள்ளது. <hi rend="bold">எக்ஸ் எப் சீ ஈ</hi> இனை விரும்பும் பயனாளர்களுக்காக வடிவமைக்கப்பட்டது.</item></list>
இவற்றையும் பார்க்க
<list type="unordered"><item><ref target="https://ta.wikipedia.org/wiki/உபுண்டு_அல்டிமேட்_பதிப்பு">உபுண்டு அல்டிமேட் பதிப்பு</ref></item>
<item><ref target="https://ta.wikipedia.org/wiki/உபுண்டு_(மெய்யியல்)">உபுண்டு (மெய்யியல்)</ref></item>
<item><ref target="https://ta.wikipedia.org/wiki/உபுண்டு_வெளியீட்டுப்_பட்டியல்">உபுண்டு வெளியீட்டுப் பட்டியல்</ref></item>
<item><ref target="https://ta.wikipedia.org/wiki/தமிழ்_க்னூ/லினக்ஸ்_காலக்கோடு">தமிழ் க்னூ/லினக்ஸ் காலக்கோடு</ref></item>
<item><ref target="https://ta.wikipedia.org/wiki/தபுண்டு">தபுண்டு</ref></item></list>


வெளி இணைப்புக்கள்

<list type="unordered"><item><ref target="http://www.ubuntu.com/">அதிகாரப்பூர்வ இணையத்தளம்</ref></item>
<item><ref target="http://www.ubuntu.com/download">உபுண்டு இயங்குதளத்தை இறுவட்டு வடிவில் தரவிறக்க</ref></item>
<item><ref target="https://wiki.ubuntu.com/TamilTeam">உபுண்டு தமிழ்க் குழு</ref></item>
<item><ref target="http://www.ubuntu-tam.org/">உபுண்டு தமிழ் வலைமனை</ref></item>
<item><ref target="https://lists.ubuntu.com/mailman/listinfo/ubuntu-l10n-tam">உபுண்டு தமிழ் மடலாடற்குழு</ref></item>
<item><ref target="https://wiki.ubuntu.com/UserDocumentation">தொழிநுட்ப உதவி</ref></item>
<item><ref target="http://releases.ubuntu.com/">உபுண்டு வெளியீடுகள்</ref></item>
<item><ref target="http://fileforum.betanews.com/detail/Ubuntu/1097960777/1">உபுண்டு பீட்டா பதிவிறக்கம்</ref> - <ref target="https://ta.wikipedia.org/wiki/பீட்டாநியூஸ்">பீட்டாநியூஸ்</ref> ஊடாக</item></list>
</text></body></html>