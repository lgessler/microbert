<html><body><text id="wikipedia_ta_wikipedia_org__111681.html" ns="0" revid="2915234" sourceurl="https://ta.wikipedia.org/wiki/%E0%AE%85%E0%AE%B0%E0%AE%AA%E0%AF%81_%E0%AE%8E%E0%AE%B4%E0%AF%81%E0%AE%A4%E0%AF%8D%E0%AE%A4%E0%AF%81%E0%AE%AE%E0%AF%81%E0%AE%B1%E0%AF%88" title="அரபு எழுத்துமுறை" type="wikipedia">அரபு எழுத்துமுறை
<p><hi rend="bold">அரபு எழுத்துகள்</hi> அல்லது <hi rend="bold">அரபு அரிச்சுவடி</hi> என்பது <hi rend="italic">அப்ஜதிய்யா அரபிய்யா</hi> என்றழைக்கப்படுகின்றது. இந்த எழுத்துமுறை ஆசியாவிலும் ஆப்பிரிக்காவிலும் பல மொழிகளை எழுதப் பயன்படுகின்ற முதன்மையான எழுத்துமுறைகளில் ஒன்று. <ref target="https://ta.wikipedia.org/wiki/இலத்தீன்_எழுத்துமுறை">இலத்தீன் எழுத்துமுறைக்கு</ref> அடுத்தபடியாக அரபு எழுத்துமுறை உலகில் இரண்டாவதாக அதிகம் பயன்படுத்தப்படும் எழுத்துமுறையாகும்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> முதலாக அரபு மொழியை எழுதுவதற்காக பயன்படுத்தப்பட்டது. <ref target="https://ta.wikipedia.org/wiki/இஸ்லாம்">இஸ்லாம்</ref> பின் விரிந்து அச்சமயத்தின் தாக்கம் காரணமாக இஸ்லாமிய உலகில் பல்வேறு மொழிகளைப் பேசுவோர் அரபு எழுத்துமுறையை பின்பற்றுகின்றனர். அரபு மொழியைச் சேர்ந்த <ref target="https://ta.wikipedia.org/wiki/செமிட்டிக்_மொழிகள்">செமிட்டிக் மொழிக் குடும்பத்தை</ref> சேராத பாரசீகம், உருது, ஹவுசா, <ref target="https://ta.wikipedia.org/wiki/பாஷ்தூ_மொழி">பாஷ்தூ</ref>, <ref target="https://ta.wikipedia.org/wiki/மலாய்_மொழி">மலாய்</ref>, <ref target="https://ta.wikipedia.org/wiki/பிராகுயி_மொழி">பிராகுயி</ref>, <ref target="https://ta.wikipedia.org/wiki/சிந்தி_மொழி">சிந்தி</ref> போன்ற மொழிகளை பேசுவோர் சிறிய மாற்றங்களைச் செய்து இந்த எழுத்துமுறையை தங்களது தாய்மொழிகளை எழுதுவதற்காகப் பயன்படுத்தி வருகின்றனர்.</p>
<p>இந்த எழுத்துமுறை முதலில் அரபு மொழி நூல்களையும், அதுவும் குறிப்பாக திருக் குர்ஆனையும், எழுதப் பயன்படுகிறது. பின்னர் இசுலாம் மதம் பரவிய பின்னர் பல மொழிக்குடும்பங்களில் உள்ள பிற மொழிகளின் வரிவடிவங்களையும் எழுதப் பயன்பட்டது. இம்மொழிகளில் <ref target="https://ta.wikipedia.org/wiki/பாரசீக_மொழி">பாரசீக மொழி</ref>, <ref target="https://ta.wikipedia.org/wiki/உருது">உருது</ref>, பஷ்து (Pashto), பலோச்சி (Baloch), <ref target="https://ta.wikipedia.org/wiki/மலாய்_மொழி">மலாய்</ref>, <ref target="https://ta.wikipedia.org/wiki/கிசுவாகிலி">கிசுவாகிலி</ref>, <ref target="https://ta.wikipedia.org/wiki/பிராகுயி">பிராகுயி</ref>, காசுமீரி, சிந்தி, பால்ட்டி, பாக்கிஸ்தானிய பஞ்சாபி, சீனாவின் <ref target="https://ta.wikipedia.org/wiki/சிஞ்சியாங்">சிஞ்சியாங்</ref> மாநிலத்தில் பேசப்படுகின்ற <ref target="https://ta.wikipedia.org/wiki/உய்குர்_மொழி">உய்குர்</ref>, <ref target="https://ta.wikipedia.org/wiki/கசக்_மொழி">கசக்</ref>, உசுபெக்கு, இலங்கை, தென்னிந்தியா மற்றும் சில நாடுகளிலுள்ள <ref target="https://ta.wikipedia.org/wiki/அர்வி">அர்வி</ref>, ஆப்பிரிக்காவில் மாண்டிங்கா, ஃவுல்ஃவ்வுல்டி-புலார், ஔசா முதலியவும், குர்திசுத்தான், பெலாரூசியன் தார்த்தார், கிர்கிசுத்தான், உதுமானிய <ref target="https://ta.wikipedia.org/wiki/துருக்கியம்">துருக்கியம்</ref>, போசினியாவில் செர்போ-குரோசியம், <ref target="https://ta.wikipedia.org/wiki/இந்தோனேசியா">இந்தோனேசியாவின்</ref> <ref target="https://ta.wikipedia.org/wiki/ஆச்சே_மாநிலம்">ஆச்சே</ref> மாநிலத்தில் உள்ள <ref target="https://ta.wikipedia.org/wiki/ஆச்சே_மொழி">ஆச்சே மொழி</ref> ஆகிய நில-இன மக்கள் பேசும் மொழிகள் உட்பட வேறுபல மொழிகளும் அரபு எழுத்து முறையைப் பயன்படுத்தி எழுதப்படுகின்றன.</p>
<p>அரபு எழுத்துகள் மொத்தம் 28. ஆனால் அவை முதலெழுத்தாகவும், சொல்லின் இடையேயும், கடைசியாகவும் வரும்பொழுது வடிவங்கள் மாறுபடுகின்றன. அரபு எழுத்து முறையைக் கீழே உள்ள அட்டவணை காட்டுகின்றது. அரபு வலமிருந்து இடமாகப் படிக்கும் மொழி. ஆகவே முதல் எழுத்து என்பது வலது கோடியில் உள்ளது. கடைசி எழுத்து என்பது இடது கோடியில் உள்ளது. வேறு மொழிகளில் கூடுதலாக சில எழுத்துகள் உள்ளன. உயிரெழுத்துகளை கட்டாயமாக எழுத வேண்டுமென்பதில்லையாதலால் அரபு எழுத்துமுறை ஒரு <ref target="https://ta.wikipedia.org/wiki/அப்ஜத்">அப்ஜத்</ref> வகை எழுத்துமுறையாக பிரிந்திருக்கிறது.</p>
</text></body></html>