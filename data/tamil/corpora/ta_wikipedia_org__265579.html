<html><body><text id="wikipedia_ta_wikipedia_org__265579.html" ns="0" revid="3384765" sourceurl="https://ta.wikipedia.org/wiki/%E0%AE%95%E0%AF%8B%E0%AE%AA%E0%AE%BE%E0%AE%B2%E0%AF%8D%E0%AE%9F%E0%AF%8D(II)_%E0%AE%85%E0%AE%AF%E0%AF%8B%E0%AE%9F%E0%AF%88%E0%AE%9F%E0%AF%81" title="கோபால்ட்(II) அயோடைடு" type="wikipedia">கோபால்ட்(II) அயோடைடு
<p><hi rend="bold">கோபால்ட்(II) அயோடைடு  அல்லது  கோபால்டசயோடைடு</hi> <hi rend="italic">(Cobalt(II) iodide or cobaltous iodide )</hi> என்பது CoI2  என்ற <ref target="https://ta.wikipedia.org/wiki/மூலக்கூற்று_வாய்ப்பாடு">மூலக்கூற்று வாய்ப்பாடு</ref> கொண்ட ஒரு <ref target="https://ta.wikipedia.org/wiki/கரிம_வேதியியல்">கரிம வேதியியல்</ref> <ref target="https://ta.wikipedia.org/wiki/சேர்மம்">சேர்மமாகும்</ref>. CoI2 சேர்மத்தின் இரண்டு அமைப்பிலான வடிவங்கள் மற்றும் அறுநீரேற்று வடிவம், CoI2(H2O)6 ஆகியன <ref target="https://ta.wikipedia.org/wiki/கோபால்ட்">கோபால்ட்டின்</ref> முக்கியமான அயோடைடுகளாகும்<ref target="https://ta.wikipedia.org/wiki/முதற்_பக்கம்#cite_note-Brauer-3">[3]</ref>.</p>
தயாரிப்பு மற்றும் அமைப்பு
<p>கோபால்ட்  தூளுடன் <ref target="https://ta.wikipedia.org/wiki/வாயு">வாயுநிலை</ref> <ref target="https://ta.wikipedia.org/wiki/ஐதரசன்_அயோடைடு">ஐதரசன் அயோடைடு</ref> சேர்த்து சூடுபடுத்துவதால் கோபால்ட்(II) அயோடைடு தயாரிக்கப்படுகிறது. <ref target="https://ta.wikipedia.org/wiki/கோபால்ட்(II)_ஆக்சைடு">கோபால்ட்(II) ஆக்சைடுடன்</ref> அல்லது தொடர்புடைய கோபால்ட் சேர்மங்களுடன் <ref target="https://ta.wikipedia.org/wiki/ஐதரயோடிக்_அமிலம்">ஐதரயோடிக் அமிலத்தைச்</ref><ref target="https://ta.wikipedia.org/wiki/முதற்_பக்கம்#cite_note-Brauer-3">[3]</ref> சேர்த்து வினைப்படுத்துவதால் நீரேற்று வடிவ கோபால்ட்(II) அயோடைடு தயாரிக்கப்படுகிறது.</p>
<p>α- மற்றும்  β- அமைப்புகள் என்ற இரண்டு பல்லுருவ அமைப்புகளில் கோபால்ட்(II) அயோடைடு படிகமாகிறது.α பல்லுருவ அமைப்பில் உள்ள கோபால்ட்(II) அயோடைடின் கருப்புநிற அறுகோணப் படிகங்கள் காற்றில் படநேர்ந்தால் அடர்பச்சை நிறத்திற்கு மாறுகிறது.  α-CoI2 சேர்மத்தை <ref target="https://ta.wikipedia.org/wiki/வெற்றிடம்">வெற்றிடத்தில்</ref> 500 ° <ref target="https://ta.wikipedia.org/wiki/செல்சியசு">செல்சியசு</ref> <ref target="https://ta.wikipedia.org/wiki/வெப்பநிலை">வெப்பநிலைக்குச்</ref> சூடுபடுத்துவதால் <ref target="https://ta.wikipedia.org/wiki/பதங்கமாதல்">பதங்கமாதல்</ref> நிகழ்ந்து β-பல்லுருவ அமைப்பு கோபால்ட்(II) அயோடை சேர்மம் மஞ்சள் நிறத்தில் உருவாகிறது. இச்சேர்மமும்  காற்றில் உள்ள <ref target="https://ta.wikipedia.org/wiki/ஈரப்பதம்">ஈரத்தை</ref> உறிஞ்சி பச்சை நிறத்திற்கு மாறுகிறது. β-பல்லுருவ அமைப்பை  400 ° செல்சியசு வெப்பநிலைக்குச் சூடுபடுத்துவதால் α-CoI2  உருவாகிறது<ref target="https://ta.wikipedia.org/wiki/முதற்_பக்கம்#cite_note-Brauer-3">[3]</ref></p>
<p>அறுநீரேற்று வடிவ கோபால்ட் (II) அயோடைடானது  [Co(H2O)6]2+ மற்றும் <ref target="https://ta.wikipedia.org/wiki/அயோடைடு">அயோடைடு</ref> அயனி என்ற தனித்தனி கூறுகளாக  காணப்படுவதை  படிகவுருவியல் முடிவுகள் தெரிவிக்கின்றன<ref target="https://ta.wikipedia.org/wiki/முதற்_பக்கம்#cite_note-Lou-4">[4]</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref>.</p>
வினைகள் மற்றும் பயன்கள்
<p>பல்வேறு <ref target="https://ta.wikipedia.org/wiki/கரைப்பான்">கரைப்பான்களில்</ref> உள்ள <ref target="https://ta.wikipedia.org/wiki/நீர்">நீரைக்</ref> கண்டறியும் சோதனையில்  <ref target="https://ta.wikipedia.org/wiki/நீரிலி">நீரிலி</ref> வடிவ கோபால்ட் (II) அயோடைடு சிலசமயங்களில் பயன்படுத்தப்படுகிறது<ref target="https://ta.wikipedia.org/wiki/முதற்_பக்கம்#cite_note-pur-6">[6]</ref>.
<ref target="https://ta.wikipedia.org/wiki/கார்பனைலேற்றம்">கார்பனைலேற்றம்</ref> போன்ற வினைகளில்  கோபால்ட் (II) அயோடைடு  வினையூக்கியாகப் பயன்படுத்தப்படுகிறது. இவ்வினையில் <ref target="https://ta.wikipedia.org/wiki/இருகீட்டீன்">இருகீட்டீனுடன்</ref> <ref target="https://ta.wikipedia.org/wiki/கிரிக்னார்டு_கரணி">கிரிக்னார்டு கரணி</ref> வினைபுரியும் போது இது <ref target="https://ta.wikipedia.org/wiki/வினையூக்கி">வினையூக்கியாகச்</ref> செயல்பட்டு <ref target="https://ta.wikipedia.org/wiki/தெர்பினாய்டு">தெர்பினாய்டுகளை</ref> உருவாக்குகிறது<ref target="https://ta.wikipedia.org/wiki/முதற்_பக்கம்#cite_note-poison-7">[7]</ref></p>
</text></body></html>