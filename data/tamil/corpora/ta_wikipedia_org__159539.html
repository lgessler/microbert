<html><body><text id="wikipedia_ta_wikipedia_org__159539.html" ns="0" revid="2745583" sourceurl="https://ta.wikipedia.org/wiki/%E0%AE%85%E0%AE%A9%E0%AF%81%E0%AE%AA%E0%AE%B5%E0%AE%9A%E0%AF%8D_%E0%AE%9A%E0%AF%82%E0%AE%A4%E0%AF%8D%E0%AE%A4%E0%AE%BF%E0%AE%B0%E0%AE%AE%E0%AF%8D" title="அனுபவச் சூத்திரம்" type="wikipedia">அனுபவச் சூத்திரம்<p><ref target="https://ta.wikipedia.org/wiki/இரசாயனவியல்">இரசாயனவியலில்</ref> இரசாயனச் சேர்வையொன்றின் <hi rend="bold">அனுபவச் சூத்திரம்</hi> என்பது, அச் <ref target="https://ta.wikipedia.org/wiki/சேர்வை">சேர்வையிலுள்ள</ref> மூலகங்களின் எளிய முழுவெண் விகிதமாகும்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> உதாரணமாக, ஐதரசன் பரவொட்சைட்டின் (H2O2) அனுபவச் சூத்திரம் HO ஆகும்.</p>
<p>அனுபவச் சூத்திரம் மூலம் அச் சேர்வையின் கட்டமைப்பு, <ref target="https://ta.wikipedia.org/wiki/சமபகுதியம்">சமபகுதியங்கள்</ref> அல்லது அச்சேர்வையிலுள்ள உண்மையான <ref target="https://ta.wikipedia.org/wiki/அணு">அணுக்களின்</ref> எண்ணிக்கை போன்ற எதையுமே அறிந்துகொள்ள முடியாது. மேலும் <ref target="https://ta.wikipedia.org/wiki/அயன்_(வேதியியல்)">அயன்</ref> சேர்வைகள் மற்றும் SiO2 போன்ற இராட்சத மூலக்கூறுகளின் சூத்திரத்தைக் குறிப்பிடவும் பயன்படுத்தப்படுகிறது.</p>
<p>இதற்கு மறுதலையாக <ref target="https://ta.wikipedia.org/wiki/மூலக்கூறு_வாய்பாடு">மூலக்கூற்றுச் சூத்திரம்</ref> மூலக்கூறு ஒன்றில் உள்ள ஒவ்வொரு வகையான <ref target="https://ta.wikipedia.org/wiki/அணு">அணுக்களின்</ref> எண்ணிக்கையையும் கட்டமைப்புச் சூத்திரம் அதன் கட்டமைப்பையும் அடையாளப்படுத்தும்.</p>
<p>உதாரணமாக, குளுக்கோசு (C6H12O6), ரைபோசு (C5H10O5), அசெற்றிக் அமிலம் (C2H4O2), மற்றும் ஃபோமல்டிகைட் (CH2O) ஆகிய அனைத்தும் வித்தியாசமான மூலக்கூற்றுச் சூத்திரங்களைக் கொண்டிருப்பினும், இவை அனைத்தினதும் அனுபவச் சூத்திரம்: CH2O ஆகும். இச்சூத்திரம் ஃபோமல்டிகைட்டுகான மூலக்கூற்றுச் சூத்திரமாகும். எனினும், அசெற்றிக்கமிலத்தின் சூத்திரம் இதன் அணுக்களின் எண்ணிக்கையின் இரு மடங்காகவும் ரைபோசின் சூத்திரம் ஐந்து மடங்காகவும், குளுக்கோசின் சூத்திரம் ஆறுமடங்காகவும் இருக்கும்.</p>
<p>உதாரணமாக, நேர்-எக்சேன் எனும் இரசாயனச் சேர்வை CH3CH2CH2CH2CH2CH3 எனும் கட்டமைப்புச் சூத்திரத்தைக் கொண்டுள்ளது. இது 6 காபன் அணுக்களும், 14 ஐதரசன் அணுக்களும் நேர்ச்சங்கிலியொன்றில் இருப்பதைக் காட்டுகிறது. எக்சேனின் மூலக்கூற்றுச் சூத்திரம் C6H14 ஆகவும், அனுபவச் சூத்திரம் C3H7 ஆகவும் இருக்கும். இதன் அனுபவச் சூத்திரத்திலிருந்து C:H விகிதம் 3:7 என அறிய முடியும். வித்தியாசமான சேர்வைகள் ஒரே அனுபவச் சூத்திரத்தைக் கொண்டிருக்கலாம்.</p>
</text></body></html>