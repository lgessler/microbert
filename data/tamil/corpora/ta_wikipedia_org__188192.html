<html><body><text id="wikipedia_ta_wikipedia_org__188192.html" ns="0" revid="3371341" sourceurl="https://ta.wikipedia.org/wiki/%E0%AE%AA%E0%AF%8A%E0%AE%A4%E0%AF%81%E0%AE%A8%E0%AE%B2%E0%AE%B5%E0%AE%BE%E0%AE%AF_%E0%AE%85%E0%AE%B0%E0%AE%9A%E0%AF%81%E0%AE%A4%E0%AF%8D_%E0%AE%A4%E0%AE%B2%E0%AF%88%E0%AE%B5%E0%AE%B0%E0%AF%8D%E0%AE%95%E0%AE%B3%E0%AE%BF%E0%AE%A9%E0%AF%8D_%E0%AE%AE%E0%AE%BE%E0%AE%A8%E0%AE%BE%E0%AE%9F%E0%AF%81_2013" title="பொதுநலவாய அரசுத் தலைவர்களின் மாநாடு 2013" type="wikipedia">பொதுநலவாய அரசுத் தலைவர்களின் மாநாடு 2013
<p><hi rend="bold">23வது பொதுநலவாய அரசுத் தலைவர்களின் மாநாடு</hi> (<hi rend="italic">23st Commonwealth Heads of Government Meeting</hi>, CHOGM) 2013 நவம்பர் 15 முதல் 17 வரை <ref target="https://ta.wikipedia.org/wiki/இலங்கை">இலங்கையின்</ref> <ref target="https://ta.wikipedia.org/wiki/கொழும்பு">கொழும்பு</ref> நகரில் இடம்பெறுகிறது.<ref target="https://ta.wikipedia.org/wiki/முதற்_பக்கம்#cite_note-1">[1]</ref> 2009 ஆம் ஆண்டில் <ref target="https://ta.wikipedia.org/wiki/டிரினிடாட்_மற்றும்_டொபாகோ">திரினிடாட், டொபாகோவில்</ref> இடம்பெற்ற மாநாட்டில் 2013 ஆம் ஆண்டில் மாநாட்டை நடத்துவதற்கு இலங்கை தேர்ந்தெடுக்கப்பட்டது. 2011 இல் <ref target="https://ta.wikipedia.org/wiki/ஆஸ்திரேலியா">ஆத்திரேலியாவின்</ref> <ref target="https://ta.wikipedia.org/wiki/பேர்த்">பேர்த்</ref> நகரில் இடம்பெற்ற மாநாட்டில் இது மீண்டும் உறுதி செய்யப்பட்டது.</p>
<p><ref target="https://ta.wikipedia.org/wiki/பொதுநலவாய_நாடுகள்">பொதுநலவாய நாடுகளின்</ref> தலைவர் என்ற வகையில் <ref target="https://ta.wikipedia.org/wiki/ஐக்கிய_இராச்சியத்தின்_இரண்டாம்_எலிசபெத்">ஐக்கிய இராச்சியத்தின் இரண்டாம் எலிசபெத்</ref> மகாராணி 40 ஆண்டுகளுக்குப் பின்னர் இம்முறையே முதற்தடவையாக உச்சிமாநாட்டில் கலந்து கொள்ளவில்லை. 87 வயது மகாராணியின் உடல்நிலை காரணமாக இவருக்குப் பதிலாக <ref target="https://ta.wikipedia.org/wiki/வேல்சு_இளவரசர்_சார்லசு">வேல்சு இளவரசர் சார்லசு</ref> கலந்து கொள்வார் என <ref target="https://ta.wikipedia.org/wiki/பக்கிங்காம்_அரண்மனை">பக்கிங்காம் அரண்மனை</ref> அறிவித்தது.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
ஒன்றியொதுக்கல்
<p><ref target="https://ta.wikipedia.org/wiki/இலங்கையில்_மனித_உரிமைகள்">இலங்கையில் மனித உரிமைகளில்</ref> முன்னேற்றம் ஏற்படாத நிலையில் இலங்கை மாநாட்டில் தாம் பங்கேற்கப் போவதில்லை என <ref target="https://ta.wikipedia.org/wiki/கனடா">கனடாவின்</ref> பிரதமர் <ref target="https://ta.wikipedia.org/wiki/இசுட்டீவன்_கார்ப்பர்">ஸ்டீவன் ஆர்ப்பர்</ref> அறிவித்துள்ளார். இவருக்குப் பதிலாக அந்நாட்டின் வெளியுறவுத்துறை அமைச்சர் தீபக் ஒப்ராய் கலந்து கொள்கிறார்.<ref target="https://ta.wikipedia.org/wiki/முதற்_பக்கம்#cite_note-Globe-3">[3]</ref> அத்துடன் இலங்கைக்கு எதிராக பொதுநலவாயம் நடவடிக்கை எதுவும் எடுக்காத பட்சத்தில், தமது நாடு அவ்வமைப்பிற்கு நிதியுதவி வழங்குவதை நிறுத்தப்போவதாகவும் கனடியப் பிரதமர் எச்சரித்துள்ளார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
<p>இதே காரணத்துக்காக <ref target="https://ta.wikipedia.org/wiki/ஐக்கிய_இராச்சியத்தின்_மக்களவை">ஐக்கிய இராச்சியத்தின் மக்களவையின்</ref> வெளியுறவுத் துறைக் குழுவும் பிருத்தானியப் பிரதமர் <ref target="https://ta.wikipedia.org/wiki/டேவிட்_கேமரன்">டேவிட் கேமரன்</ref> மாநாட்டில் கலந்து கொள்ளக் கூடாது எனக் கேட்டுக் கொண்டுள்ளது. ஆனாலும், தாம் மாநாட்டில் கலந்து கொள்ளப்போவதாகவும், இலங்கைக்கான தமது பயணத்தின் போது <ref target="https://ta.wikipedia.org/wiki/இலங்கைத்_தமிழர்">இலங்கைத் தமிழர்</ref> பெரும்பான்மையாக வாழும் <ref target="https://ta.wikipedia.org/wiki/யாழ்ப்பாணம்">யாழ்ப்பாணத்திற்கும்</ref> தாம் செல்லப்போவதாக அவர் அறிவித்துள்ளார்.<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
<p>இந்திய அரசு இம்மாநாட்டில் கலந்து கொள்ளக்கூடாது எனவும், <ref target="https://ta.wikipedia.org/wiki/இலங்கை">இலங்கையை</ref> பொதுநலவாய அமைப்பில் இருந்து தற்காலிகமாக நீக்க இந்திய அரசு கோர வேண்டுமெனவும், 2013 அக்டோபரில் <ref target="https://ta.wikipedia.org/wiki/தமிழ்நாடு_சட்டமன்றம்">தமிழ்நாடு சட்டமன்றம்</ref> ஏகமனதாகத் தீர்மானம் ஒன்றை நிறைவேற்றியது<ref target="https://ta.wikipedia.org/wiki/முதற்_பக்கம்#cite_note-8">[8]</ref><ref target="https://ta.wikipedia.org/wiki/முதற்_பக்கம்#cite_note-9">[9]</ref><ref target="https://ta.wikipedia.org/wiki/முதற்_பக்கம்#cite_note-10">[10]</ref><ref target="https://ta.wikipedia.org/wiki/முதற்_பக்கம்#cite_note-11">[11]</ref>. இதன் மூலம் இந்தியப் பிரதமர் மாநாட்டில் கலந்துகொள்ள மாட்டார் என அனைவராலும் எதிர்பார்க்கப்பட்டது. ஆனால், அவருக்கு பதில் இந்தியாவின் சார்பாக நவம்பர் மாதம் 12ம் நாள் இந்திய நாட்டு வெளியுறவுத்துறை அமைச்சர் திரு. சல்மன் குர்சித் கலந்து கொள்ளவதாக அறிவிக்கப்பட்டது<ref target="https://ta.wikipedia.org/wiki/முதற்_பக்கம்#cite_note-12">[12]</ref>. ஆனால் இம்மாநாட்டிற்கு, இந்தியாவின் சார்பாக யாரும் பங்கேற்கக்கூடாது, பொதுநலவாய நாடுகள் கூட்டமைப்பின் தலைவராக <ref target="https://ta.wikipedia.org/wiki/இலங்கை_சனாதிபதி">இலங்கை சனாதிபதி</ref> <ref target="https://ta.wikipedia.org/wiki/மகிந்த_ராசபக்ச">மகிந்த ராசபக்சவை</ref> நியமிக்கக்கூடாது, மேலும் பொதுநலவாய நாடுகள் கூட்டமைப்பிலிருந்து இலங்கையை தற்காலிகமாக நீக்க வேண்டும் என்பனவற்றை மீண்டும் வலியுறுத்தி, 2013 நவம்பர் மாதம் 12ம் நாள்  <ref target="https://ta.wikipedia.org/wiki/தமிழ்நாடு_சட்டமன்றம்">தமிழ்நாடு சட்டமன்றம்</ref> ஏகமனதாகத் தீர்மானம் ஒன்றை நிறைவேற்றியது<ref target="https://ta.wikipedia.org/wiki/முதற்_பக்கம்#cite_note-13">[13]</ref>.</p>
<p><ref target="https://ta.wikipedia.org/wiki/நியூசிலாந்து">நியூசிலாந்தின்</ref> பசுமைக் கட்சியும் மாநாட்டை அந்நாடு புறக்கணிக்க வேண்டும் எனக் கோரி வருகிறது.<ref target="https://ta.wikipedia.org/wiki/முதற்_பக்கம்#cite_note-14">[14]</ref><ref target="https://ta.wikipedia.org/wiki/முதற்_பக்கம்#cite_note-15">[15]</ref>
. இந்தக் கட்சியானது இலங்கையில் நடந்த மற்றும் நடக்கும் மனித உரிமை மீறல்கள் காரணமாக, இலங்கை அரசு மாநாட்டுக்குத் தலைமை தாங்குவதை நியூசிலாந்து அரசு எதிர்க்க வேண்டும் என்ற கருத்துப்பட, தொடர்பான பல கேள்விகளை தமது அரசாங்கத்திடம் முன்வைத்துள்ளது<ref target="https://ta.wikipedia.org/wiki/முதற்_பக்கம்#cite_note-16">[16]</ref><ref target="https://ta.wikipedia.org/wiki/முதற்_பக்கம்#cite_note-17">[17]</ref>.</p>
<p>மலேசியாவிலும் இந்த மாநாடு புறக்கணிக்கப்பட வேண்டும் என்ற கோரிக்கை அரசுக்கு வைக்கப்பட்டுள்ளது<ref target="https://ta.wikipedia.org/wiki/முதற்_பக்கம்#cite_note-18">[18]</ref>.</p>
<p>இலங்கையில் நடந்த போர்க்குற்றங்கள் மற்றும் மனித உரிமை மீறல்கள் போன்றவற்றின் காரணமாக, <ref target="https://ta.wikipedia.org/wiki/மொரீசியசு">மொரீசியசு</ref> நாடும் இம்மாநாட்டை புறக்கணிக்கின்றது<ref target="https://ta.wikipedia.org/wiki/முதற்_பக்கம்#cite_note-19">[19]</ref><ref target="https://ta.wikipedia.org/wiki/முதற்_பக்கம்#cite_note-20">[20]</ref>.</p>


மாநாட்டு நிகழ்வுகள்
<list type="unordered"><item>மாநாட்டிற்கு இலங்கை வந்த இங்கிலாந்து பிரதமர் <ref target="https://ta.wikipedia.org/wiki/டேவிட்_கேமரன்">திரு. டேவிட் கேமரன்</ref>, பத்திரிக்கையாளர்களுடன் இலங்கைத் தமிழரின் இன்றைய வாழ்வு நிலை குறித்து அறிய யாழ்ப்பாணத்திற்கு விரைந்தார். 1948ம் ஆண்டு இலங்கை சுதந்திரம் அடைந்த பிறகு யாழ்ப்பாணத்திற்குச் சென்ற முதல் வெளிநாட்டுப் பிரதமர் இவர் என்பது குறிப்பிடத்தக்கது. யாழ்ப்பாணத்தில் கேமரூனை வரவேற்று, இறுதிக்கட்ட போர் நடந்த போது காணாமற்போன சொந்தங்களை மீட்கும் படி அங்குள்ள மக்கள் வேண்டுகோள் விடுத்தனர். மேலும் சமீபத்தில் தீவைக்கப்பட்ட தமிழ் பத்திரிக்கை அலுவலகத்திற்கும் சென்றார். மேலும் இது பற்றி அதிபர் ராசபக்சவிடம் கேட்கப்போவதாகவும் தெரிவித்தார்<ref target="https://ta.wikipedia.org/wiki/முதற்_பக்கம்#cite_note-23">[23]</ref>.</item></list>
<list type="unordered"><item>மாநாட்டின் இரண்டாம் நாளன்று பங்கேற்ற இங்கிலாந்து பிரதமர், நாட்டின் வடக்கு மாகாணத்தில் இலங்கை ராணுவத்தினால் நடந்த போர் குற்றங்கள் மற்றும் மனித உரிமை மீறல்கள் போன்றவற்றை குறித்து உடனடியாக வெளிப்படையான விசாரணை நடத்த வேண்டும் என்றும், விசாரணையை வரும் மார்ச் மாதத்திற்குள் முடிக்க வேண்டும் என்றும் எச்சரித்தார். இல்லாவிட்டால், இங்கிலாந்து இவ்விவகாரத்தில் நேரடியாக தலையிடும் என்றும் அவர் கூறினார்<ref target="https://ta.wikipedia.org/wiki/முதற்_பக்கம்#cite_note-24">[24]</ref>.</item></list>
<list type="unordered"><item>மனித உரிமை மீறல்கள் மற்றும் பெரும் இனவழிப்பு செய்த இலங்கை இம்மாநாட்டை ஏற்று நடத்தியதால், ஏற்கனவே திட்டமிட்டபடி 2015 ஆண்டு <ref target="https://ta.wikipedia.org/wiki/மொரீசியசு">மொரீசியசில்</ref> நடப்பதாக இருந்த பொதுநலவாய அரசுத் தலைவர்களின் அடுத்த மாநாட்டை ஏற்று நடத்த முடியாது என அந்நாட்டு அரசு தெரிவித்துள்ளது<ref target="https://ta.wikipedia.org/wiki/முதற்_பக்கம்#cite_note-25">[25]</ref><ref target="https://ta.wikipedia.org/wiki/முதற்_பக்கம்#cite_note-26">[26]</ref>.</item></list>
</text></body></html>