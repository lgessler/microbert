<html><body><text id="wikipedia_ta_wikipedia_org__11189.html" ns="0" revid="3357660" sourceurl="https://ta.wikipedia.org/wiki/%E0%AE%9A%E0%AE%A9%E0%AE%A4%E0%AF%8D_%E0%AE%9C%E0%AE%AF%E0%AE%9A%E0%AF%82%E0%AE%B0%E0%AE%BF%E0%AE%AF%E0%AE%BE" title="சனத் ஜயசூரியா" type="wikipedia">சனத் ஜயசூரியா

<p><ref target="https://ta.wikipedia.org/wiki/தேசபந்து">தேசபந்து</ref> <hi rend="bold">சனத் தெரன் ஜயசூரிய</hi> (<hi rend="bold">Sanath Teran Jayasuriya</hi> (<ref target="https://ta.wikipedia.org/wiki/சிங்களம்_மொழி">சிங்களம்</ref>:සනත් ටෙරාන් ජයසූරිය பிறப்பு: <ref target="https://ta.wikipedia.org/wiki/ஜூன்_30">ஜூன் 30</ref>, <ref target="https://ta.wikipedia.org/wiki/1969">1969</ref>) <ref target="https://ta.wikipedia.org/wiki/இலங்கை">இலங்கை</ref> <ref target="https://ta.wikipedia.org/wiki/துடுப்பாட்டம்">துடுப்பாட்ட</ref> அணியின் முன்னாள்  <ref target="https://ta.wikipedia.org/wiki/மட்டையாளர்">மட்டையாளர்</ref> மற்றும் <ref target="https://ta.wikipedia.org/wiki/தலைவர்_(துடுப்பாட்டம்)">தலைவர்</ref> ஆவார். அனைத்துக் காலத்திற்குமான <ref target="https://ta.wikipedia.org/wiki/ஒருநாள்_பன்னாட்டுத்_துடுப்பாட்டம்">ஒருநாள் பன்னாட்டுத் துடுப்பாட்ட</ref> சிறந்த வீரர்களில் ஒருவராகக் கருதப்படுகிறார். இவர் அதிரடியாக ஓட்டங்கள் சேர்ப்பதினாலும், சகலத் துறையினராக போட்டியில் அணியை வெற்றி பெறச் செய்ததற்காகவும் பரவலாக அறியப்படுகிறார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
<p>இவர் துடுப்பாட்டத்தில் சகலத்துறையராக விளங்கினார். <ref target="https://ta.wikipedia.org/wiki/ஒருநாள்_பன்னாட்டுத்_துடுப்பாட்டம்">ஒருநாள் பன்னாட்டுத் துடுப்பாட்டப்</ref> போட்டிகளில் இருபது ஆண்டுகளாக விளையாடினார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref> மேலும் மொத்தமாக 12,000 ஓட்டங்களும் 300 இலக்குகளும் எடுத்தார். இதன் மூலம் ஒருநாள் துடுப்பாட்டப் போட்டிகளின் அனைத்துக் காலத்திற்குமான சிறந்த சகலத் துறையர்களில் ஒருவராகக் கருதப்படுகிறார்.<ref target="https://ta.wikipedia.org/wiki/முதற்_பக்கம்#cite_note-5">[5]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref> <ref target="https://ta.wikipedia.org/wiki/1996_துடுப்பாட்ட_உலகக்கிண்ணம்">1996 துடுப்பாட்ட உலகக்கிண்ணப்</ref> போட்டி காலத்தில் மதிப்புமிக்க வீரர்களில் ஒருவராகக் கருதப்படுகிறார்.  மேலும் <ref target="https://ta.wikipedia.org/wiki/1997">1997</ref> ஆம் ஆண்டில் <ref target="https://ta.wikipedia.org/wiki/விசுடன்_துடுப்பாட்டாளர்களின்_நாட்குறிப்பு">விசுடன் துடுப்பாட்டாளர்களின் நாட்குறிப்பு</ref> அறிவித்த ஐந்து சிறந்த துடுப்பாட்ட வீரர்களின் பட்டியலில் இவரின் பெயரும் இடம்பெற்றது.<ref target="https://ta.wikipedia.org/wiki/முதற்_பக்கம்#cite_note-7">[7]</ref> <ref target="https://ta.wikipedia.org/wiki/1993">1993</ref> முதல் <ref target="https://ta.wikipedia.org/wiki/2003">2003</ref> ஆம் ஆண்டு வரை <ref target="https://ta.wikipedia.org/wiki/இலங்கைத்_துடுப்பாட்ட_அணி">இலங்கைத் துடுப்பாட்ட அணியின்</ref> <ref target="https://ta.wikipedia.org/wiki/தலைவர்_(துடுப்பாட்டம்)">தலைவராக</ref> இருந்தார்.</p>
<p><ref target="https://ta.wikipedia.org/wiki/டிசம்பர்_2007">டிசம்பர் 2007</ref> இல் <ref target="https://ta.wikipedia.org/wiki/தேர்வுத்_துடுப்பாட்டம்">தேர்வுத் துடுப்பாட்டப்</ref> போட்டிகளில் இருந்தும், <ref target="https://ta.wikipedia.org/wiki/சூன்_2011">சூன் 2011</ref> இல் <ref target="https://ta.wikipedia.org/wiki/ஒருநாள்_பன்னாட்டுத்_துடுப்பாட்டம்">ஒருநாள் பன்னாட்டுத் துடுப்பாட்டப்</ref> போட்டிகளில் இருந்தும் ஓய்வு பெறுவதாக அறிவித்தார். இலங்கைத் துடுப்பாட்ட அணி வாரியம் இவரை வீரர்களைத் தேர்வு செய்யும் குழுவின் செயலாளராக அறிவித்தது. இவரின் தேர்வுக் காலத்தில் தான் <ref target="https://ta.wikipedia.org/wiki/2014_ஐசிசி_உலக_இருபது20">2014 ஐசிசி உலக இருபது20</ref> போட்டியில் இலங்கை அணி வெற்றி பெற்றது.</p>
<p>சனத் ஜயசூரிய இலங்கை சனநாயக சோசலிசக் குடியரசின், <ref target="https://ta.wikipedia.org/wiki/இலங்கை_நாடாளுமன்றத்_தேர்தல்,_2010">7வது நாடாளுமன்றத்திற்கான</ref> <ref target="https://ta.wikipedia.org/wiki/2010">2010</ref> பொதுத் தேர்தலில், <hi rend="italic">(சுதந்திர இலங்கையின் 14 வது பொதுத் தேர்தல்)</hi> <ref target="https://ta.wikipedia.org/wiki/ஐக்கிய_மக்கள்_சுதந்திர_முன்னணி">ஐக்கிய மக்கள் சுதந்திர முன்னணி</ref> சார்பில் <ref target="https://ta.wikipedia.org/wiki/மாத்தறை">மாத்தறை</ref> மாவட்டத்திலிருந்து மக்களால் தெரிவு செய்யப்பட்ட உறுப்பினரானார். அந்தத் தேர்தலில் இவர் 74,352 வாக்குகள் பெற்றார்.<ref target="https://ta.wikipedia.org/wiki/முதற்_பக்கம்#cite_note-8">[8]</ref> <ref target="https://ta.wikipedia.org/wiki/மகிந்த_ராசபக்ச">மகிந்த ராசபக்சவின்</ref> அமைச்சரவையில் அஞ்சல் துறையின் உதவி அமைச்சராகப் பதவியேற்றார்.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
ஆரம்பகால வாழ்க்கை
<p>சனத் ஜயசூரியா <ref target="https://ta.wikipedia.org/wiki/சூன்_30">சூன் 30</ref>, <ref target="https://ta.wikipedia.org/wiki/1969">1969</ref> இல் தென் இலங்கையிலுள்ள <ref target="https://ta.wikipedia.org/wiki/மாத்தறை">மாத்தறையில்</ref> பிறந்தார். இவருக்கு சந்தான ஜயசூரியா எனும் மூத்த சகோதரர் உள்ளார். மாத்தறையிலுள்ள புனித செர்வாதியஸ் கல்லூரியில் பயின்றார். இங்கு பயிலும் போது கல்லூரியின் முதல்வர் ஜி. எல். கணபதி மற்றும் உடற்கல்வி ஆசிரியர் லயோனல் வகசின்ஹே ஆகியோர் இவரின் துடுப்பாட்டத் திறனை மேம்படுத்தினர்.<ref target="https://ta.wikipedia.org/wiki/முதற்_பக்கம்#cite_note-obser-10">[10]</ref></p>
தேர்வுத் துடுப்பாட்டம்
<p><ref target="https://ta.wikipedia.org/wiki/1997">1997</ref> ஆம் ஆண்டில் <ref target="https://ta.wikipedia.org/wiki/இந்தியத்_துடுப்பாட்ட_அணி">இந்தியத் துடுப்பாட்ட அணிக்கு</ref> எதிராக நடந்த தேர்வுத் துடுப்பாட்டப் போட்டியில் 340 ஓட்டங்கள் எடுத்தார். இதன் மூலம் அதிக ஓட்டங்கள் எடுத்த இலங்கை அணி வீரர் எனும் சாதனையைப் படைத்தார். இந்தப் போட்டியில் <ref target="https://ta.wikipedia.org/wiki/ரொசான்_மகாநாம">ரொசான் மகாநாமவுடன்</ref> இணைந்து 576 ஓட்டங்கள் எடுத்தார்.இரண்டாவது இணைக்கு எடுத்த அதிகபட்ச ஓட்டங்கள் எனும் சாதனையைப் படைத்தார். இந்த இரு சாதனைகளும் <ref target="https://ta.wikipedia.org/wiki/2006">2006</ref> ஆம் ஆண்டில் <ref target="https://ta.wikipedia.org/wiki/தென்னாபிரிக்கத்_துடுப்பாட்ட_அணி">தென்னாபிரிக்கத் துடுப்பாட்ட அணிக்கு</ref> எதிரான போட்டியின் போது <ref target="https://ta.wikipedia.org/wiki/மகேல_ஜயவர்தன">மகேல ஜயவர்தன</ref> 374 ஓட்டங்களும் , <ref target="https://ta.wikipedia.org/wiki/குமார்_சங்கக்கார">குமார் சங்கக்காரவுடன்</ref> இணைந்து 624 ஓட்டங்களும் எடுத்து தகர்த்தனர். <ref target="https://ta.wikipedia.org/wiki/செப்டம்பர்_20">செப்டம்பர் 20</ref>, <ref target="https://ta.wikipedia.org/wiki/2005">2005</ref> ஆம் ஆண்டில் <ref target="https://ta.wikipedia.org/wiki/இலங்கை">இலங்கையில்</ref>  நடைபெற்ற வங்கதேச துடுப்பாட்ட அணிக்கு எதிராக நடைபெற்ற போட்டியின் மூலம் நூறாவது தேர்வுத் துடுப்பாட்ட போட்டியில் விளையாடியவர் எனும் சாதனையைப் படைத்தார். இந்தச் சாதனையைப் படைத்த முதல் இலங்கை வீரர் மற்றும் 33 வது சர்வதேச வீரர் ஆவார்.</p>
<p><ref target="https://ta.wikipedia.org/wiki/ஏப்ரல்_2006">ஏப்ரல் 2006</ref> இல் ஓய்வு பெற இருப்பதாக தனது விருப்பத்தை அறிவித்தார். ஆனால் அதனை திரும்பப் பெற்றுக் கொண்டு <ref target="https://ta.wikipedia.org/wiki/மே_2006">மே 2006</ref> இல் இங்கிலாந்து துடுப்பாட்ட அணிக்கு எதிரான போட்டியில் விளையாடும் அணியில் இடம்பிடித்தார். முதல் இரண்டு போட்டிகளில் விளையாடாது , மூன்றாவது போட்டியில் விளையாடினார்.<ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
ஒருநாள் போட்டிகள்
<p>ஒருநாள் பன்னாட்டுத் துடுப்பாட்டப் போட்டியில் விரைவாக ஓட்டங்களை பல முறை எடுத்தவர் எனும்  சாதனையை இவர் படைத்துள்ளார். பாக்கித்தான் துடுப்பாட்ட அணிக்கு எதிரான போட்டியில் 17  பந்துகளில் 50  ஓட்டங்கள் எடுத்தார்.  மேலும் அதே அணிக்கு எதிராக 48 பந்துகளில் 100 ஓட்டங்களையும்,  இங்கிலாந்து துடுப்பாட்ட அணிக்கு எதிரான போட்டியில் 95  பந்துகளில் இவர் விரைவாக 150 ஓட்டங்களை எடுத்தார்.  இவர் விரைவாக எடுத்த 50 ஓட்டங்கள் எனும் சாதனையானது 19 ஆண்டுகள் எந்த ஒரு வீரராலும் முறியடிக்கப்படாமல் இருந்தது.  மேலும் பவர் பிளே போன்ற எந்த ஒரு கட்டுப்பாடுகளும் இல்லாத சமயத்தில் இவர் விரைவாக 50 ஓட்டங்கள் எடுத்தது தற்போது வரை சிறந்த 50 ஓட்டங்களாக கருதப்படுகிறது.  பின்னர் ஏ பி டிவில்லியர்ஸ் இந்தச் சாதனையை முறியடித்தார்.  சச்சின் டெண்டுல்கர் மற்றும் இவர் மட்டுமே ஒருநாள் பன்னாட்டுத் துடுப்பாட்டப் போட்டிகளில் நான்கு முறை 150 ஓட்டங்களுக்கு மேலாக எடுத்துள்ளனர். இதில் இவர் மட்டும் இரு முறை தொடர்ச்சியாக 150க்கும் மேலான ஓட்டங்களை எடுத்துள்ளார்.</p>
<p>2000 ஆண்டு இலங்கைத் துடுப்பாட்ட அணி இந்தியாவில் சுற்றுப்பயணம் செய்து விளையாடியது.  இந்தியத் துடுப்பாட்ட அணிக்கு எதிராக 189 ஓட்டங்களை எடுத்தார் இதுவே இவரின் அதிகபட்ச ஓட்டம் ஆகும்.  அந்த சமயத்தில் இது  மூன்றாவது அதிகபட்ச ஓட்டங்களாக இருந்தது மேலும் இலங்கை துடுப்பாட்ட வீரர்களில் இதுவே இந்த இடத்தில் இருந்தது.  தற்போது ஒருநாள் பன்னாட்டுத் துடுப்பாட்டப் போட்டியில் இலங்கை வீரர்கள் எடுத்த அதிகபட்ச ஓட்டங்கள் இவர் 11வது இடத்தில் உள்ளார்.</p>
<p>பாக்கித்தான் துடுப்பாட்ட அணிக்கு எதிரான போட்டியில் இவர் 48 பந்துகளில் 50 ஓட்டங்களை எடுத்தார். பின்னாளில் இந்தச் சாதனை சகித் அப்ரிதியால் முறியடிக்கப்பட்டது. மேலும் அவர் 37 பந்துகளில் 50 ஓட்டங்களை எடுத்தார். பின்னர் அப்ரிதியின் சாதனையினை நியூசிலாந்தின் கோரி ஆண்டர்சன் முறியடித்தார். அவர் 36 பந்துகளில் இந்தச் சாதனை படைத்தார். ஆனால் தென்னாப்பிரிக்காவின் ஏ. பி. டிவில்லியர்ஸ் 31 பந்துகளில் இந்தச் சாதனையினை முறியடித்தார்.ஜயசூரியா ஒருநாள் போட்டிகளில் 270 ஆறு ஓட்டங்களை அடித்து , அதிக ஆறு ஓட்டங்களை அடித்த வீரர் எனும் சாதனை படைத்தார். ஆசியக் கோப்பைத் தொடரின் போது இந்தச் சாதனையானது சகித் அப்ரிதியால் முறியடிக்கப்பட்டது. மேலும் 10, 000 ஓட்டங்களை கடந்த நான்காவது வீரர் மற்றும் ஒருநாள் போட்டிகளில் 12, 000 மற்றும் 13, 000 ஓட்டங்களை எடுத்த இரண்டாவது வீரர் எனும் சாதனை படைத்தார்.28 நூறு ஓட்டங்களை எடுத்துள்ள இவர் அதிக நூறு ஓட்டங்களை எடுத்த வீரர்கள் வரிசையில் நான்காம் இடத்தில் உள்ளார்.  ஒரே நிறைவுகளில் அதிக ஓட்டங்கள் எடுத்தவர் எனும் சாதனையினையும் இவர் படைத்துள்ளார். 30 ஓட்டங்களை இவர் இருமுறை எடுத்துள்ளார். பின்னர் இந்தச் சாதனையானது தென்னாப்பிரிக்க வீரர் ஹிப்ஸ் என்பவரால் முறியடிக்கப்பட்டது.</p>


வெளியிணைப்புகள்
<list type="unordered"><item><ref target="https://ta.wikipedia.org/wiki/ஃபேஸ்புக்">முகநூலில்</ref><ref target="https://www.facebook.com/SanathJayasuriya">Sanath Jayasuriya</ref></item>
<item><ref target="http://www.cricinfo.com/link_to_database/PLAYERS/SL/J/JAYASURIYA_ST_08001988/">Cricinfo Player Profile: Sanath Jayasuriya</ref></item>
<item><ref target="https://cricketarchive.com/Archive/Players/1/1987/1987.html">Cricket Archive: Sanath Jayasuriya</ref></item></list>
<p><ref target="https://ta.wikipedia.org/wiki/வார்ப்புரு:ஓரு_நாள்_கிரிக்கெட்டில்_10000_ஓட்டங்கள்_எடுத்த_வீரர்கள்">வார்ப்புரு:ஓரு நாள் கிரிக்கெட்டில் 10000 ஓட்டங்கள் எடுத்த வீரர்கள்</ref></p>
</text></body></html>