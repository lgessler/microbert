<html><body><text id="wikipedia_ta_wikipedia_org__285180.html" ns="0" revid="2712093" sourceurl="https://ta.wikipedia.org/wiki/%E0%AE%87%E0%AE%B0%E0%AE%A3%E0%AF%8D%E0%AE%9F%E0%AE%BE%E0%AE%AE%E0%AF%8D_%E0%AE%9A%E0%AE%A8%E0%AF%8D%E0%AE%A4%E0%AE%BF%E0%AE%B0%E0%AE%95%E0%AF%81%E0%AE%AA%E0%AF%8D%E0%AE%A4%E0%AE%B0%E0%AF%8D" title="இரண்டாம் சந்திரகுப்தர்" type="wikipedia">இரண்டாம் சந்திரகுப்தர்

<p><hi rend="bold">இரண்டாம் சந்திரகுப்தர்</hi> (<hi rend="italic">Chandragupta</hi> II அல்லது <hi rend="italic">Chandragupta Vikramaditya</hi>), <ref target="https://ta.wikipedia.org/wiki/குப்த_பேரரசு">குப்த பேரரசர்களில்</ref> மிகவும் புகழ் பெற்றவர். இவரை சந்திரகுப்த விக்கிரமாதித்தியன் என்றும் அழைப்பர். <ref target="https://ta.wikipedia.org/wiki/சமுத்திரகுப்தர்">சமுத்திரகுப்தரின்</ref> மகனாக இவர் <ref target="https://ta.wikipedia.org/wiki/மேற்கு_சத்ரபதிகள்">மேற்கு சத்திரபதிகளை</ref> வென்று தற்கால <ref target="https://ta.wikipedia.org/wiki/குஜராத்">குஜராத்</ref>, <ref target="https://ta.wikipedia.org/wiki/இராஜஸ்தான்">இராஜஸ்தான்</ref> பகுதிகளை கைப்பற்றி, <ref target="https://ta.wikipedia.org/wiki/வட_இந்தியா">வட இந்தியா</ref> முழுவதையும் ஒரு குடையின் கீழ் கொண்டு வந்தவர். இவரின் ஆட்சி காலமான கி பி 380 முதல் 415 முடிய உள்ள காலத்தில், கலை, இலக்கியம், கட்டிடக் கலை, சிற்பக் கலை செழிப்பின் உச்சத்தைத் தொட்டது. <ref target="https://ta.wikipedia.org/wiki/இந்து_சமயம்">இந்து சமயம்</ref> மீண்டும் மிகப் பொழிவுடன் செழித்தோங்கியது. எனவே இரண்டாம் சந்திரகுப்தரின் ஆட்சிக் காலத்தை <hi rend="bold">இந்தியாவின் பொற்காலம்</hi> என வரலாற்று ஆய்வாளர்கள் கூறுகிறார்கள்.<ref target="https://ta.wikipedia.org/wiki/முதற்_பக்கம்#cite_note-britannica.com-2">[2]</ref> இவரை இரண்டாம் <hi rend="bold">சந்திரகுப்த விக்கிரமாதித்தியன்</hi> என்றும் அழைப்பர்.</p>
<p>388  முதல் 409 முடிய <ref target="https://ta.wikipedia.org/wiki/உஜ்ஜைன்">உஜ்ஜைன்</ref> நகரத்தைத் தலைநகராகக் கொண்டு குப்தப் பேரரசை ஆண்டவர்.<ref target="https://ta.wikipedia.org/wiki/முதற்_பக்கம்#cite_note-britannica.com-2">[2]</ref> இவரது அரசவையில் <ref target="https://ta.wikipedia.org/wiki/காளிதாசர்">காளிதாசர்</ref> முதலான நவரத்தினங்கள் எனும் ஒன்பது மிகப் பெரிய கவிஞர்களும், இலக்கியவாதிகளும், பிற துறை அறிஞர்களும் இடம் பெற்றிருந்தனர். இந்த நவரத்தினங்களில் <ref target="https://ta.wikipedia.org/wiki/சமசுகிருதம்">சமசுகிருதம்</ref> மொழி இலக்கணக்காரான அமரசிம்மரும், வானவியல்-கணித அறிஞரான <ref target="https://ta.wikipedia.org/wiki/வராகமிகிரர்">வராகமிகிரரும்</ref> இருந்தனர்.</p>
<p>இவரது ஆட்சிக் காலத்தில் சீன பௌத்த அறிஞரான <ref target="https://ta.wikipedia.org/wiki/பாசியான்">பாசியான்</ref>, வட இந்தியாவில் பயணம் செய்து, இரண்டாம் சந்திரகுப்தரின் ஆட்சியின் பெருமைகளைத் தனது நூலில் குறித்துள்ளார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
வெளிநாடுகள் மீதான படையெடுப்புகள்
<p>இரண்டாம் சந்திரகுப்தர், இந்தியாவிற்கு வெளியே, கிழக்கிலும் மேற்கிலும் உள்ள 21 நாடுகளைப் படையெடுத்து வென்றதாக, நான்காம் நூற்றாண்டு பெருங்கவிஞர் <ref target="https://ta.wikipedia.org/wiki/காளிதாசர்">காளிதாசர்</ref> தனது நூல்களில் குறித்துள்ளார். <ref target="https://ta.wikipedia.org/wiki/பாரசீகம்">பாரசீகம்</ref>, காம்போஜம், ஹூன மக்கள், <ref target="https://ta.wikipedia.org/wiki/கிராதர்கள்">கிராதர்கள்</ref>, <ref target="https://ta.wikipedia.org/wiki/மிலேச்சர்">மிலேச்சர்கள்</ref>,  <ref target="https://ta.wikipedia.org/wiki/நேபாளம்">நேபாளம்</ref>, <ref target="https://ta.wikipedia.org/wiki/யவனர்">யவனம்</ref>, காஷ்மீரம் ஆகியவை இவர் வென்ற நாடுகளில் குறிப்பட்டத்தக்கதாகும்.<ref target="https://ta.wikipedia.org/wiki/முதற்_பக்கம்#cite_note-5">[5]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref> இரண்டாம் சந்திரகுப்தருக்குப் பின் அவரது இரண்டாம் மகன் முதலாம் குமாரகுப்தர் அரியணை ஏறினார்.<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
சமயம்
<p><ref target="https://ta.wikipedia.org/wiki/வைணவம்">வைணவ சமயத்தைப்</ref> பின்பற்றிய இரண்டாம் சந்திரகுப்தர் முதல் அவருக்குப் பின் வந்த குப்த பேரரசர்கள், பரம பாகவதர்கள் அல்லது பாகவத <ref target="https://ta.wikipedia.org/wiki/வைணவம்">வைணவர்கள்</ref> என்ற சிறப்புப் பெயருடன் அழைக்கப்பட்டனர். இவரது ஆட்சிக் காலத்தில் <ref target="https://ta.wikipedia.org/wiki/இந்து_சமயம்">இந்து சமயம்</ref>, குறிப்பாக வைணவ சமயம் செழித்தோங்கியது.<ref target="https://ta.wikipedia.org/wiki/முதற்_பக்கம்#cite_note-Ganguli1988-8">[8]</ref></p>
விக்கிரம நாட்காட்டி
முதன்மைக் கட்டுரை: <ref target="https://ta.wikipedia.org/wiki/விக்ரம்_நாட்காட்டி">விக்ரம் நாட்காட்டி</ref>
<p>கிமு 57 காலத்திய பண்டைய இந்தியப் பேரரசரான <ref target="https://ta.wikipedia.org/wiki/விக்ரமாதித்யா">விக்கிரமாதித்தியன்</ref> உஜ்ஜையின் நகரத்தை தலைநகராகக் கொண்டு இந்தியாவை ஆட்சி செய்தவர். அவர் ஆட்சிப் பொறுப்பேற்ற நாளின் நினைவாக <ref target="https://ta.wikipedia.org/wiki/தீபாவளி">தீபாவளிக்கு</ref> அடுத்த நாள் பாத்வா என அழைக்கப்படுகிறது. <ref target="https://ta.wikipedia.org/wiki/விக்ரம்_நாட்காட்டி">விக்ரம் நாட்காட்டி</ref> கி மு 57 முதல் தொடங்கியது. <ref target="https://ta.wikipedia.org/wiki/நேபாளம்">நேபாளத்தில்</ref> விக்கிரம நாட்காட்டி அலுவல்முறை நாட்காட்டியாகக் கடைப்பிடிக்கிறது. <ref target="https://ta.wikipedia.org/wiki/சகர்கள்">சகர்களை</ref> வென்றதால்  இரண்டாம் சந்திரகுப்தரை, <hi rend="bold">சந்திரகுப்த விக்கிரமாதித்தியன்</hi> என்ற சிறப்புப் பெயரால் அழைக்கப்பட்டார்.</p>
வெளியிட்ட நாணயங்கள்
<p><ref target="https://ta.wikipedia.org/wiki/மேற்கு_சத்ரபதிகள்">மேற்கு சத்ரபதிகள்</ref> மற்றும்  <ref target="https://ta.wikipedia.org/wiki/சமுத்திரகுப்தர்">சமுத்திரகுப்தரைப்</ref> போன்று, தங்கம் மற்றும் வெள்ளி நாணயங்களை இரண்டாம் சந்திரகுப்தர் வெளியிட்டார்.</p>
<figure><caption>இரண்டாம் சந்திரகுப்தர் உருவம் பொறித்த தங்க நாணயம்</caption></figure>
<figure><caption>இரண்டாம் சந்திரகுப்தரின் வெள்ளி நாணயம்</caption></figure>


மேற்கோள்கள்
<list type="unordered"><item>R. K. Mookerji, <hi rend="italic">The Gupta Empire</hi>, 4th edition.  Motilal Banarsidass, 1959.</item>
<item><ref target="https://ta.wikipedia.org/wiki/R._C._Majumdar">R. C. Majumdar</ref>, <hi rend="italic">Ancient India</hi>, 6th revised edition. Motilal Banarsidass, 1971.</item>
<item>Hermann Kulke and Dietmar Rothermund, <hi rend="italic">A History of India</hi>, 2nd edition.   Rupa and Co, 1991.</item></list>
வெளி இணைப்புகள்
<list type="unordered"><item><ref target="http://coinindia.com/galleries-chandragupta2.html">Coins of Chandragupta II</ref></item></list>
மேலும் காண்க

<list type="unordered"><item><ref target="https://ta.wikipedia.org/wiki/விக்ரமாதித்யா">விக்கிரமாதித்தியன்</ref></item></list>
</text></body></html>