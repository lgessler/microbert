<html><body><text id="wikipedia_ta_wikipedia_org__408925.html" ns="0" revid="3416794" sourceurl="https://ta.wikipedia.org/wiki/%E0%AE%8E%E0%AE%B8%E0%AF%8D._%E0%AE%8E%E0%AE%AE%E0%AF%8D._%E0%AE%A8%E0%AE%BE%E0%AE%AF%E0%AE%95%E0%AE%AE%E0%AF%8D" title="எஸ். எம். நாயகம்" type="wikipedia">எஸ். எம். நாயகம்<p><hi rend="bold">எஸ். எம். நாயகம்</hi> என அறியப்பட்ட <hi rend="bold">சுந்தரம் மதுரநாயகம்</hi> சிங்கள திரைப்படங்களின் முன்னோடி ஆவார். முதலாவது சிங்கள பேசும் படமான <ref target="https://ta.wikipedia.org/wiki/கடவுனு_பொறந்துவ">கடவுனு பொறந்துவ</ref> என்ற திரைப்படத்தைத் தயாரித்தவர் இவரே.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
தொழில் வாழ்க்கை
<p>இந்தியாவிலுள்ள மதுரையை பிறப்பிடமாகக் கொண்டவர். சோப், வாசனைத்திரவியங்கள் தயாரிக்கும் தொழிற்சாலைகளை நடத்தி வந்தார். இவரது தொழிற்சாலைகள் இந்தியாவிலும், அந்நாளைய பிரிட்டிஷ் இலங்கையிலும் அமைந்திருந்தன.</p>
<p>1940 களில் இந்தியாவில் திரைப்படத் தொழில் மிகவும் விரிவடைந்து வளர்ந்து வந்தது. நாயகம் மதுரையில் <hi rend="italic">ஸ்ரீ முருகன் நவகலா லிமிடெட்</hi> என்ற திரைப்பட நிறுவனத்தைத் தொடங்கினார். அத்துடன் மதுரையை அடுத்த திருப்பரங்குன்றத்தில் <hi rend="italic">சித்ரகலா மூவிடோன்</hi> என்ற படப்பிடிப்பு நிலையத்தையும் நிறுவினார்.</p>
<p>இந்த நிறுவனத்தின் முதல் தயாரிப்பாக 1946 ஆம் ஆண்டு <ref target="https://ta.wikipedia.org/wiki/குமரகுரு_(திரைப்படம்)">குமரகுரு</ref> என்ற திரைப்படம் தயாரித்து வெளியிடப்பட்டது. அடுத்த ஆண்டு <ref target="https://ta.wikipedia.org/wiki/தாய்நாடு_(1947_திரைப்படம்)">தாய் நாடு</ref> என்ற திரைப்படத்தைத் தயாரித்து இந்தியா சுதந்திரமடைந்த 1947 ஆகஸ்ட் 15 ஆம் நாள் வெளியிடப்பட்டது.</p>
<p>எஸ். எம். நாயகத்தின் கூற்றுப்படி அவரது சிங்கள நண்பர்கள் தமிழ், இந்திப் படங்களைப் பார்த்துக் களிப்புற்ற அதே வேளை, தமது சொந்த மொழியில் திரைப்படங்கள் இல்லையே என்ற ஆதங்கத்தை வெளிப்படுத்தினார்களாம். ஆகவே, நாயகம் ஒரு சிங்கள திரைப்படத்தைத் தயாரிக்க முடிவு செய்தார்.<ref target="https://ta.wikipedia.org/wiki/முதற்_பக்கம்#cite_note-dbs-2">[2]</ref></p>
கடவுனு பொறந்துவ
<p>பல கதைகளைப் பரிசீலித்தபின், இலங்கையில் வெற்றிகரமாக மேடையேற்றப்பட்ட ஒரு நாடகமான <hi rend="italic">கடவுனு பொறந்துவ</hi> என்ற நாடகத்தின் கதையை வாங்கினார். திரைப்படம் மதுரையில் தயாரானது. தொழிநுட்பக் கலைஞர்கள் அனைவரும் இந்தியர்கள். நடிகர், நடிகைகள் இலங்கையிலிருந்து வந்தார்கள். இந்தப் படம் இலங்கை கொழும்பிலுள்ள <hi rend="italic">கிங்ஸ்லி</hi> தியேட்டரில் திரையிடப்பட்டது. முதற்காட்சிக்கு அப்போது இலங்கை அமைச்சரவையில் முதன்மை அமைச்சராகவிருந்த <ref target="https://ta.wikipedia.org/wiki/டி._எஸ்._சேனநாயக்கா">டி. எஸ். சேனநாயக்கா</ref> சிறப்பு விருந்தினராக வந்திருந்தார். இவரே பிற்காலத்தில் இலங்கையின் முதல் பிரதமர் ஆனார்.<ref target="https://ta.wikipedia.org/wiki/முதற்_பக்கம்#cite_note-dbs-2">[2]</ref></p>
</text></body></html>