<html><body><text id="wikipedia_ta_wikipedia_org__32164.html" ns="0" revid="3006139" sourceurl="https://ta.wikipedia.org/wiki/%E0%AE%AF%E0%AF%82%E0%AE%A4%E0%AE%B0%E0%AF%8D" title="யூதர்" type="wikipedia">யூதர்
<p><hi rend="bold">யூதர்</hi> (<ref target="https://ta.wikipedia.org/wiki/எபிரேய_மொழி">எபிரேயம்</ref>: יְהוּדִי, <hi rend="italic">யெகுடி</hi> (ஒருமை) יהודים <hi rend="italic">யெகுடிம்</hi> (பன்மை), <ref target="https://ta.wikipedia.org/wiki/ஆங்கிலம்">ஆங்கிலம்</ref>: <hi rend="italic">Jew</hi>, <hi rend="italic">Jews</hi> or <hi rend="italic">Jewish</hi>) எனப்படுவோர் <ref target="https://ta.wikipedia.org/wiki/இசுரவேலர்">இசுரவேலர்</ref> அல்லது <ref target="https://ta.wikipedia.org/wiki/எபிரேயர்">எபிரேயர்</ref> என்ற <ref target="https://ta.wikipedia.org/wiki/இனமதக்_குழு">இனமதக் குழு</ref> மக்களைக் குறிக்கும். இவர்கள் <ref target="https://ta.wikipedia.org/wiki/யூதம்">யூதம்</ref> என்ற மதத்தைப் பின்பற்றுகின்றனர்.</p>
<p>யூதர்கள் பல ஆண்டுகாலமாக பல நாடுகளிலும் மத, இன ரீதியாக அடக்கப்பட்ட மக்களாக வாழ்ந்து வந்திருக்கிறார்கள். இன்று, உலகில் மொத்தம் 12 முதல் 14 <ref target="https://ta.wikipedia.org/wiki/மில்லியன்">மில்லியன்கள்</ref> வரையில் யூத இன மக்கள் வாழ்வதாகக் கணக்கிடப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-8">[8]</ref><ref target="https://ta.wikipedia.org/wiki/முதற்_பக்கம்#cite_note-9">[9]</ref> இவர்களில் 42.5 சதவீதமானோர் (5.7 மில்லியன்) <ref target="https://ta.wikipedia.org/wiki/இஸ்ரேல்">இஸ்ரேலிலும்</ref>, 39.3 சதவீதமானோர் (5.3 மில்லியன்) <ref target="https://ta.wikipedia.org/wiki/ஐக்கிய_அமெரிக்கா">ஐக்கிய அமெரிக்காவிலும்</ref> (<ref target="https://ta.wikipedia.org/wiki/2010">2010</ref>) வாழ்கிறார்கள். மீதமானோர் உலகின் பல பாகங்களிலும் வாழ்ந்து வருவதாகக் கணக்கிடப்பட்டுள்ளது.</p>
<p>விவிலியக் குறிப்புப்படி, யூதரின் மூதாதையர் கி.மு. இரண்டாம் நூற்றாண்டைச் சேர்ந்த <ref target="https://ta.wikipedia.org/wiki/ஆபிரகாம்">ஆபிரகாம்</ref>, <ref target="https://ta.wikipedia.org/wiki/ஈசாக்கு">ஈசாக்கு</ref>, <ref target="https://ta.wikipedia.org/wiki/யாக்கோபு">யாக்கோபு</ref> ஆகிய முதுபெரும் தந்தை ஆவார். யூதா என்னுன் எபிரேயச் சொல்லில் <hi rend="italic">இறை புகழ்</hi> என்னும் பொருள் அடங்கியுள்ளது (காண்க: தொடக்கநூல் [ஆதியாகமம்] 29:35). யாக்கோபின் சிறப்புப் பெயரே <hi rend="italic">இசுரயேல்</hi> என்பதும் குறிப்பிடத்தக்கது.</p>
<p><ref target="https://ta.wikipedia.org/wiki/சாலமோன்">சாலமோன்</ref> மன்னர் காலம் வரை யூத மக்களின் நாடு ஒரே நாடாக இருந்தது. பின்னர் வட பகுதி <hi rend="italic">இசுரயேல்</hi> (இஸ்ராயேல், இசுரவேல்) என்றும் தென் பகுதி <hi rend="italic">யூதா</hi> என்றும் அழைக்கப்பட்டன. </p>
</text></body></html>