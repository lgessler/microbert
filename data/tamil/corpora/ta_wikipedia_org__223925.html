<html><body><text id="wikipedia_ta_wikipedia_org__223925.html" ns="0" revid="3400298" sourceurl="https://ta.wikipedia.org/wiki/%E0%AE%8E%E0%AE%B2%E0%AE%BE%E0%AE%A9%E0%AF%8D_%E0%AE%AE%E0%AE%9A%E0%AF%81%E0%AE%95%E0%AF%8D" title="எலான் மசுக்" type="wikipedia">எலான் மசுக்
<p><hi rend="bold">எலான் மஸ்க்</hi> (<hi rend="italic">Elon Musk</hi>, பிறப்பு: ஜூன் 28, 1971) <ref target="https://ta.wikipedia.org/wiki/தென்_ஆப்பிரிக்கா">தென் ஆப்பிரிக்காவில்</ref> பிறந்த கனேடிய, அமெரிக்க தொழிலதிபர், கண்டுபிடிப்பாளர் மற்றும்<ref target="https://ta.wikipedia.org/wiki/முதற்_பக்கம்#cite_note-junod-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref> முதலீட்டாளர் ஆவார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref> இவர் தற்போது <ref target="https://ta.wikipedia.org/wiki/எசுபேசுஎக்சு">எசுபேசுஎக்சு</ref> நிறுவனத்தின் <ref target="https://ta.wikipedia.org/wiki/முதன்மை_செயல்_அதிகாரி">முதன்மை செயல் அதிகாரி</ref> மற்றும் தலைமை தொழில்நுட்ப அதிகாரியாகவும்,  <ref target="https://ta.wikipedia.org/wiki/டெஸ்லா_மோட்டார்ஸ்">டெஸ்லா மோட்டார்ஸ்</ref> நிறுவனத்தின் கட்டுமான தலைவர் மற்றும் <ref target="https://ta.wikipedia.org/wiki/முதன்மை_செயல்_அதிகாரி">முதன்மை செயல் அதிகாரியாகவும்</ref> உள்ளார்.<ref target="https://ta.wikipedia.org/wiki/முதற்_பக்கம்#cite_note-Elon_Musk-6">[6]</ref></p>
<p><ref target="https://ta.wikipedia.org/wiki/எசுபேசுஎக்சு">ஸ்பேஸ் எக்ஸ் (<hi rend="italic">SpaceX</hi>)</ref>, <ref target="https://ta.wikipedia.org/wiki/பேபால்">பேபால் (<hi rend="italic">PayPal</hi>)</ref><ref target="https://ta.wikipedia.org/wiki/முதற்_பக்கம்#cite_note-7">[7]</ref> <ref target="https://ta.wikipedia.org/wiki/டெஸ்லா_மோட்டார்ஸ்">டெஸ்லா மோட்டார்ஸ்</ref>, மற்றும் <ref target="https://ta.wikipedia.org/wiki/ஜிப்2">ஜிப்2</ref><ref target="https://ta.wikipedia.org/wiki/முதற்_பக்கம்#cite_note-Friedman-8">[8]</ref><ref target="https://ta.wikipedia.org/wiki/முதற்_பக்கம்#cite_note-Startup_Playbook-9">[9]</ref> ஆகிய நிறுவனங்களின் ஆரம்ப கால முதலீட்டாளர் ஆவார். மஸ்க் அவற்றின் இணை நிறுவனர்களில் ஒருவரும் ஆவார்.<ref target="https://ta.wikipedia.org/wiki/முதற்_பக்கம்#cite_note-10">[10]</ref><ref target="https://ta.wikipedia.org/wiki/முதற்_பக்கம்#cite_note-11">[11]</ref><ref target="https://ta.wikipedia.org/wiki/முதற்_பக்கம்#cite_note-12">[12]</ref><ref target="https://ta.wikipedia.org/wiki/முதற்_பக்கம்#cite_note-13">[13]</ref><ref target="https://ta.wikipedia.org/wiki/முதற்_பக்கம்#cite_note-14">[14]</ref><ref target="https://ta.wikipedia.org/wiki/முதற்_பக்கம்#cite_note-15">[15]</ref> பிப்ரவரி 2022 நிலவரப்படி, US$221 பில்லியனுக்கும் அதிகமான நிகர மதிப்புடன்<ref target="https://ta.wikipedia.org/wiki/முதற்_பக்கம்#cite_note-16">[16]</ref> உலகின் முதல் பணக்காரராக உள்ளார்.<ref target="https://ta.wikipedia.org/wiki/முதற்_பக்கம்#cite_note-17">[17]</ref><ref target="https://ta.wikipedia.org/wiki/முதற்_பக்கம்#cite_note-18">[18]</ref></p>
பின்புலமும் கல்வியும்
<p>எலான் மஸ்க் தென்னாப்பிரிக்காவில் பிறந்தார். இவருடைய தந்தை பொறியாளர்; தாயார் <ref target="https://ta.wikipedia.org/wiki/மே_மஸ்க்">மே மஸ்க்</ref> சத்துணவு நிபுணர். பன்னிரண்டு அகவையில் இருக்கும்போதே கணினியில் ஈர்ப்புக் கொண்டு தம்முடைய வீடியோ விளையாட்டுக்கு, அவரே குறியீடுகள் எழுதி அதனை விற்று ஊதியம் அடைந்தார்.</p>
<p>கனடாவில் ஒண்டாரியோ கிங்ஸ்டனில் உள்ள குவீன்ஸ் பல்கலைக் கழகத்திலும், பின்னர் <ref target="https://ta.wikipedia.org/wiki/பென்சில்வேனியா_பல்கலைக்கழகம்">பென்சில்வேனியா பல்கலைக்கழகத்திலும்</ref> படித்தார். பொருளியல் மற்றும் தெரியியல் ஆகியவற்றில் இளங்கலைப் பட்டங்கள் பெற்றார். ஆய்வுகள் செய்து பட்டம் பெற கலிபோர்னியாவில் உள்ள <ref target="https://ta.wikipedia.org/wiki/இசுட்டான்போர்டு_பல்கலைக்கழகம்">ஸ்டான்போர்டு பல்கலைக்கழகத்தில்</ref> சேர்ந்தார், ஆனால் படிப்பை அங்குத் தொடரவில்லை.<ref target="https://ta.wikipedia.org/wiki/முதற்_பக்கம்#cite_note-19">[19]</ref></p>
தொழிற் பணிகள்
<figure></figure>
<list type="unordered"><item>1999 இல் பேபால் என்ற ஒரு நிதி நிறுவனத்தைத் தொடங்கினார்.</item>
<item>ஜிப்2 குழுமத்தைத் தொடங்கி நடத்திச் சில காலம் கழித்து விற்றார்.</item>
<item>எக்ஸ் டாட் காம் என்ற குழுமத்தை 1999இல் தொடங்கினார்.</item>
<item>2002 இல் ஸ்பேஸ் எக்ஸ் என்ற குழுமத்தையும், 2003 இல் டெஸ்லா மோட்டார்ஸ் என்ற குழுமத்தையும் தொடங்கினார்.</item>
<item>2012 மே மாதத்தில் பன்னாட்டு விண்வெளி நிலையத்துக்கு ராக்கெட்டை அனுப்பினார்.</item>
<item>2016 இல் சோலார் சிட்டி என்ற குழுமத்தை வாங்கினார்.</item></list>
<p>வணிக நோக்கில் விண்வெளியில் சுற்றுலாப் பயணம் செய்ய விண்கலத்தை உருவாக்கி மனிதர்களை அனுப்புவதே ஸ்பேஸ் எக்சின் முகாமையான அலுவல் ஆகும். மேலும் செவ்வாய்க்கோளுக்கு மனிதர்களைக் குடியேற்ற வேண்டும்; அது 2024 ஆம் ஆண்டில் நிறைவேறும் என்ற நம்பிக்கையுடன் இருக்கிறார் எலான் மசுக்.<ref target="https://ta.wikipedia.org/wiki/முதற்_பக்கம்#cite_note-20">[20]</ref></p>
<p>பிற கூட்டாளிகளுடன் இணைந்து எலான் மஸ்க் நிறுவிய டெஸ்லா மோட்டார்ஸ் தயாரித்த மின்சார மகிழுந்துகள் பிரபலமாய் விற்பனை ஆயின. அமெரிக்க மகிழுந்துகள் தயாரிப்பில் ஜெனரல் மோட்டார்ஸ் குழுமத்தையும் விஞ்சிவிட்டது என 2017 ஏப்ரலில் அறிவிக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-21">[21]</ref></p>
புதிய திட்டங்கள்
<p>எலான் மஸ்க் 2013 இல் ஹைபர்லூப் என்னும் புதிய கருத்தை முன்வைத்து அறிவித்தார். அந்தத் திட்டத்தின்படி பெரு நகரங்களிடையே மிக விரைவில் பயணம் செய்யக்கூடிய நோக்கத்தில் குறைந்த அழுத்தக் குழாய்கள் வழியாக ஒரு மணி நேரத்தில் 700 மைல்கள் விரைந்து செல்ல முடியும். வானுர்தி, தொடர்வண்டி ஆகிய ஊர்திகளை விட வேகமாகச் செல்ல முடியும். இந்த் திட்டம் நிறைவேற 10 ஆண்டுகளுக்கு மேல் ஆகும் என எதிர்பார்க்கப்படுகிறது.</p>
<p>ஓபன் AI என்ற ஆராய்ச்சி நிறுவனத்தில் இவர் பொறுப்பேற்றுச் செயல்பட்டார். இது செயற்கை நுண்ணறிவு வளர்ச்சிக் குறித்து ஆய்வு செய்கிறது. மேலும் நியுராலிங்க் என்ற அமைப்பில், மனிதர்களின் மூளையில் கருவியைப் பொருத்தி மென்பொருளுடன் இணைக்கும் முயற்சியை மேற்கொள்வதில் எலான் மஸ்க் முனைப்பாக இருக்கிறார்.</p>
பெற்ற பட்டங்கள்
<p>யேல் பல்கலைக்கழகம், சுர்ரே பல்கலைக்கழகம், டிசைன் கலைக் கல்லூரி ஆகிய கல்வி நிறுவனங்கள் எலானுக்கு மதிப்புறு பட்டங்கள் வழங்கி கௌரவித்தன.</p>
</text></body></html>