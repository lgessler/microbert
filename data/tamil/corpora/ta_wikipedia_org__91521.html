<html><body><text id="wikipedia_ta_wikipedia_org__91521.html" ns="0" revid="3409210" sourceurl="https://ta.wikipedia.org/wiki/%E0%AE%A4%E0%AE%BF%E0%AE%B0%E0%AF%81%E0%AE%B5%E0%AE%BF%E0%AE%B3%E0%AF%88%E0%AE%AF%E0%AE%BE%E0%AE%9F%E0%AE%B2%E0%AF%8D_%E0%AE%AA%E0%AF%81%E0%AE%B0%E0%AE%BE%E0%AE%A3%E0%AE%AE%E0%AF%8D" title="திருவிளையாடல் புராணம்" type="wikipedia">திருவிளையாடல் புராணம்திருவிளையாடல் பெயர் தொடர்புடைய கட்டுரைகளுக்கு <ref target="https://ta.wikipedia.org/wiki/திருவிளையாடல்_(பக்கவழி_நெறிப்படுத்தல்)">திருவிளையாடல் (பக்கவழி நெறிப்படுத்தல்)</ref> பக்கத்தினை காணவும்.
<p><hi rend="bold">திருவிளையாடல் புராணம்</hi> என்பது <ref target="https://ta.wikipedia.org/wiki/சிவபெருமான்">சிவபெருமானது</ref> திருவிளையாடல்களைக் கூறும் <ref target="https://ta.wikipedia.org/wiki/பரஞ்சோதி_முனிவர்">பரஞ்சோதி முனிவர்</ref> எழுதிய நூல் ஆகும். சிவபெருமான் தன்னுடைய அடியார்கள் மீதும், சிற்றுயிர்கள் மீதும் கொண்ட அன்பினால் தாமே <ref target="https://ta.wikipedia.org/wiki/பூலோகம்">பூலோகத்திற்கு</ref> வந்து செய்த திருவிளையாடல்களின் தொகுப்பாக இந்நூல் அமைந்துள்ளது.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
ஆசிரியர் குறிப்பு
<p>பரஞ்சோதி முனிவர் <ref target="https://ta.wikipedia.org/wiki/திருமறைக்காடு">திருமறைக்காடு</ref> (வேதாரணியம்) எனும் ஊரில் <ref target="https://ta.wikipedia.org/wiki/மீனாட்சி_சுந்தர_தேசிகர்">மீனாட்சி சுந்தர தேசிகர்</ref> என்பவருக்கு மகனாகப் பிறந்தவர். மதுரையில் <ref target="https://ta.wikipedia.org/wiki/சற்குரு">சற்குருவை</ref> ஏற்று  <ref target="https://ta.wikipedia.org/wiki/சைவ_சந்நியாசம்">சைவ சந்நியாசம்</ref> பெற்றார். <ref target="https://ta.wikipedia.org/wiki/மதுரை">மதுரை</ref> <ref target="https://ta.wikipedia.org/wiki/மீனாட்சி">மீனாட்சியம்மை</ref> பராசக்தி பரஞ்சோதி முனிவரின் கனவில் தோன்றிச் சிவபெருமானின் திருவிளையாடல்களைப் பாடும் படி கூறியமையால் இந்நூலைப் பரஞ்சோதியார் இயற்றியதாக நம்பப்படுகிறது.
இவர் இயற்றிய வேறுநூல்கள்:</p>
<p>1)திருவிளையாடற்போற்றிக் கலிவெண்பா
2)மதுரைப் பதிற்றுப்பத்தந்தாதி
3)வேதாரணிய புராணம்</p>
<p>இவரது காலம்:கி.பி.16-ஆம் நூற்றாண்டு என்பர்.</p>
நூல் அமைப்பு
<p>மதுரையில் சிவபெருமான் செய்த திருவிளையாடல்கள் பற்றி <ref target="https://ta.wikipedia.org/wiki/ஹாலாஸ்ய_மகாத்மியம்">ஹாலாஸ்ய மகாத்மியம்</ref> என்னும் வடமொழி நூலில் சொல்லப்பட்டுள்ளது. <ref target="https://ta.wikipedia.org/wiki/வியாசர்">வியாசர்</ref> இயற்றிய <ref target="https://ta.wikipedia.org/wiki/ஸ்கந்த_புராணம்">ஸ்கந்த புராணத்தில்</ref> இந்த லீலைகள் சொல்லப்பட்டுள்ளன. <ref target="https://ta.wikipedia.org/wiki/நந்தி_தேவர்">நந்தி தேவர்</ref> <ref target="https://ta.wikipedia.org/wiki/சனத்குமார_முனிவர்">சனத்குமார முனிவருக்கு</ref> இந்த லீலைகள் பற்றிச் சொன்னார் என்றும், அதை வியாசருக்குச் சனத்குமாரர் சொன்னார் என்றும், வியாசர் அதை ஸ்கந்தபுராணத்தில் எழுதினார் என்றும் வழங்கப்படுகிறது.</p>
<p>ஹாலாஸ்ய மகாத்மியத்தைப் பரஞ்சோதி முனிவர் தமிழில் மொழி பெயர்த்தார். அதை அப்படியே மொழி பெயர்க்காமல், தமிழுக்கே உரித்தான செய்யுள் நடையில் 3363 செய்யுள்களாக வடித்தார். இதில் முதல் 343 செய்யுள்கள் காப்பு, மதுரை நகர சிறப்பு உள்ளிட்டவற்றை உள்ளடக்கியது. 344-ஆவது செய்யுள் முதல் தான் பெருமானின் திருவிளையாடல் தொடங்குகிறது.</p>
<p>திருவிளையாடல் புராணம் மூன்று காண்டங்களாகப் பிரிக்கப்பட்டுள்ளது. அவையாவன,.</p>
<p>மதுரைக்காண்டம் - 18 படலங்கள்
கூடற்காண்டம் - 30 படலங்கள்
திருவாலவாய்க் காண்டம் - 16 படலங்கள்</p>
காப்பிய உறுப்புகள்
<list type="unordered"><item>காப்பு</item>
<item>வாழ்த்து</item>
<item>நூற்பயன்</item>
<item>கடவுள்வாழ்த்து</item>
<item>பாயிரம்</item>
<item>அவையடக்கம்</item>
<item>திருநாட்டுச்சிறப்பு</item>
<item>திருநகரச் சிறப்பு</item>
<item>திருக்கயிலாயச் சிறப்பு</item>
<item>புராண வரலாறு</item>
<item>தலவிசேடம்</item>
<item>தீர்த்தவிசேடம்</item>
<item>மூர்த்தி விசேடம்</item>
<item>பதிகம்</item></list>
படலங்கள்
<p>முதல் பகுதியான மதுரைக் காண்டம் இந்திரன் பழி தீர்த்த படலம் முதல் வருணன் விட்ட கடலை வற்றச் செய்த படலம் வரை 18 படலங்களைக் கொண்டுள்ளது. அடுத்த கூடற் காண்டம் நான்மாடக் கூடலான படலம் முதல்  நாரைக்கு முத்தி கொடுத்த படலம் வரையான 30 படலங்களையும், மூன்றாவது பகுதியான திருவாலவாய்க் காண்டம் <ref target="https://ta.wikipedia.org/wiki/திருவாலவாயான_படலம்">திருவாலவாயான படலம்</ref> முதல் <ref target="https://ta.wikipedia.org/wiki/வன்னியும்_கிணறும்_இலிங்கமும்_அழைத்த_படலம்">வன்னியும் கிணறும் இலிங்கமும் அழைத்த படலம்</ref> வரை 16 படலங்களையும் கொண்டுள்ளது. ஆக மொத்தம் 64 படலங்கள் அமைந்துள்ளன.</p>
64 திருவிளையாடல்கள்
<p>திருவிளையாடற்புராணத்தில் சிவபெருமானின் 64 திருவிளையாடல்களும் தனித்தனிப் படலங்களாக விளக்கப்பட்டுள்ளன.</p>
<list type="ordered"><item><ref target="https://ta.wikipedia.org/wiki/இந்திரன்_பழி_தீர்த்த_படலம்">இந்திரன் பழி தீர்த்த படலம்</ref>.</item>
<item><ref target="https://ta.wikipedia.org/wiki/வெள்ளையானை_சாபம்_தீர்த்த_படலம்">வெள்ளையானை சாபம் தீர்த்த படலம்</ref>.</item>
<item><ref target="https://ta.wikipedia.org/wiki/திருநகரங்கண்ட_படலம்">திருநகரங்கண்ட படலம்</ref>.</item>
<item><ref target="https://ta.wikipedia.org/wiki/தடாதகைப்_பிராட்டியார்_திருவவதாரப்_படலம்">தடாதகைப் பிராட்டியார் திருவவதாரப் படலம்</ref>.</item>
<item><ref target="https://ta.wikipedia.org/wiki/தடாதகையாரின்_திருமணப்_படலம்">தடாதகையாரின் திருமணப் படலம்</ref>.</item>
<item><ref target="https://ta.wikipedia.org/wiki/வெள்ளியம்பலத்_திருக்கூத்தாடிய_படலம்">வெள்ளியம்பலத் திருக்கூத்தாடிய படலம்</ref>.</item>
<item><ref target="https://ta.wikipedia.org/wiki/குண்டோதரனுக்கு_அன்னமிட்ட_படலம்">குண்டோதரனுக்கு அன்னமிட்ட படலம்</ref>.</item>
<item><ref target="https://ta.wikipedia.org/wiki/அன்னக்_குழியும்_வைகையையும்_அழைத்த_படலம்">அன்னக் குழியும் வைகையையும் அழைத்த படலம்</ref>.</item>
<item><ref target="https://ta.wikipedia.org/wiki/ஏழுகடல்_அழைத்த_படலம்">ஏழுகடல் அழைத்த படலம்</ref>.</item>
<item><ref target="https://ta.wikipedia.org/wiki/மலயத்துவசனை_அழைத்த_படலம்">மலயத்துவசனை அழைத்த படலம்</ref>.</item>
<item><ref target="https://ta.wikipedia.org/wiki/உக்கிரபாண்டியன்_திருவவதாரப்_படலம்">உக்கிரபாண்டியன் திருவவதாரப் படலம்</ref>.</item>
<item><ref target="https://ta.wikipedia.org/wiki/உக்கிர_குமாரனுக்கு_வேல்வளை_செண்டு_கொடுத்த_படலம்">உக்கிர குமாரனுக்கு வேல்வளை செண்டு கொடுத்த படலம்</ref>.</item>
<item><ref target="https://ta.wikipedia.org/wiki/கடல்_சுவற_வேல்விட்ட_படலம்">கடல் சுவற வேல்விட்ட படலம்</ref>.</item>
<item><ref target="https://ta.wikipedia.org/wiki/இந்திரன்_முடிமேல்_வளையெறிந்த_படலம்">இந்திரன் முடிமேல் வளையெறிந்த படலம்</ref>.</item>
<item><ref target="https://ta.wikipedia.org/wiki/மேருவைச்_செண்டாலடித்த_படலம்">மேருவைச் செண்டாலடித்த படலம்</ref>.</item>
<item><ref target="https://ta.wikipedia.org/wiki/வேதத்துக்குப்_பொருள்அருளிச்_செய்த_படலம்">வேதத்துக்குப் பொருள்அருளிச் செய்த படலம்</ref>.</item>
<item><ref target="https://ta.wikipedia.org/wiki/மாணிக்கம்_விற்ற_படலம்">மாணிக்கம் விற்ற படலம்</ref>.</item>
<item><ref target="https://ta.wikipedia.org/wiki/வருணன்_விட்ட_கடலை_வற்றச்_செய்த_படலம்">வருணன் விட்ட கடலை வற்றச் செய்த படலம்</ref>.</item>
<item><ref target="https://ta.wikipedia.org/wiki/நான்_மாடக்கூடலான_படலம்">நான் மாடக்கூடலான படலம்</ref>.</item>
<item><ref target="https://ta.wikipedia.org/wiki/எல்லாம்_வல்ல_சித்தரான_படலம்">எல்லாம் வல்ல சித்தரான படலம்</ref>.</item>
<item><ref target="https://ta.wikipedia.org/wiki/கல்_யானைக்குக்_கரும்பு_தந்த_படலம்">கல் யானைக்குக் கரும்பு தந்த படலம்</ref>.</item>
<item><ref target="https://ta.wikipedia.org/wiki/யானை_எய்த_படலம்">யானை எய்த படலம்</ref>.</item>
<item><ref target="https://ta.wikipedia.org/wiki/விருத்த_குமார_பாலரான_படலம்">விருத்த குமார பாலரான படலம்</ref>.</item>
<item><ref target="https://ta.wikipedia.org/wiki/கால்_மாறி_ஆடிய_படலம்">கால் மாறி ஆடிய படலம்</ref>.</item>
<item><ref target="https://ta.wikipedia.org/wiki/பழியஞ்சின_படலம்">பழியஞ்சின படலம்</ref>.</item>
<item><ref target="https://ta.wikipedia.org/wiki/மாபாதகம்_தீர்த்த_படலம்">மாபாதகம் தீர்த்த படலம்</ref>.</item>
<item><ref target="https://ta.wikipedia.org/wiki/அங்கம்_வெட்டின_படலம்">அங்கம் வெட்டின படலம்</ref>.</item>
<item><ref target="https://ta.wikipedia.org/wiki/நாகமேய்த_படலம்">நாகமேய்த படலம்</ref>.</item>
<item><ref target="https://ta.wikipedia.org/wiki/மாயப்பசுவை_வதைத்த_படலம்">மாயப்பசுவை வதைத்த படலம்</ref>.</item>
<item><ref target="https://ta.wikipedia.org/wiki/மெய்_காட்டிட்ட_படலம்">மெய் காட்டிட்ட படலம்</ref>.</item>
<item><ref target="https://ta.wikipedia.org/wiki/உலவாக்கிழி_அருளிய_படலம்">உலவாக்கிழி அருளிய படலம்</ref>.</item>
<item><ref target="https://ta.wikipedia.org/wiki/வளையல்_விற்ற_படலம்">வளையல் விற்ற படலம்</ref>.</item>
<item><ref target="https://ta.wikipedia.org/wiki/அட்டமாசித்தி_உபதேசித்த_படலம்">அட்டமாசித்தி உபதேசித்த படலம்</ref>.</item>
<item><ref target="https://ta.wikipedia.org/wiki/விடையிலச்சினை_இட்ட_படலம்">விடையிலச்சினை இட்ட படலம்</ref>.</item>
<item><ref target="https://ta.wikipedia.org/wiki/தண்ணீர்ப்_பந்தல்_வைத்த_படலம்">தண்ணீர்ப் பந்தல் வைத்த படலம்</ref>.</item>
<item><ref target="https://ta.wikipedia.org/wiki/இரசவாதம்_செய்த_படலம்">இரசவாதம் செய்த படலம்</ref>.</item>
<item><ref target="https://ta.wikipedia.org/wiki/சோழனை_மடுவில்_வீட்டிய_படலம்">சோழனை மடுவில் வீட்டிய படலம்</ref>.</item>
<item><ref target="https://ta.wikipedia.org/wiki/உலவாக்_கோட்டை_அருளிய_படலம்">உலவாக் கோட்டை அருளிய படலம்</ref>.</item>
<item><ref target="https://ta.wikipedia.org/wiki/மாமனாக_வந்து_வழக்குரைத்த_படலம்">மாமனாக வந்து வழக்குரைத்த படலம்</ref>.</item>
<item><ref target="https://ta.wikipedia.org/wiki/வரகுணனுக்கு_சிவலோகம்_காட்டிய_படலம்">வரகுணனுக்கு சிவலோகம் காட்டிய படலம்</ref>.</item>
<item><ref target="https://ta.wikipedia.org/wiki/விறகு_விற்ற_படலம்">விறகு விற்ற படலம்</ref>.</item>
<item><ref target="https://ta.wikipedia.org/wiki/திருமுகம்_கொடுத்த_படலம்">திருமுகம் கொடுத்த படலம்</ref>.</item>
<item><ref target="https://ta.wikipedia.org/wiki/பலகை_இட்ட_படலம்">பலகை இட்ட படலம்</ref>.</item>
<item><ref target="https://ta.wikipedia.org/wiki/இசைவாது_வென்ற_படலம்">இசைவாது வென்ற படலம்</ref>.</item>
<item><ref target="https://ta.wikipedia.org/wiki/பன்றிக்_குட்டிக்கு_முலை_கொடுத்த_படலம்">பன்றிக் குட்டிக்கு முலை கொடுத்த படலம்</ref>.</item>
<item><ref target="https://ta.wikipedia.org/wiki/பன்றிக்_குட்டிகளை_மந்திரிகளாக்கிய_படலம்">பன்றிக் குட்டிகளை மந்திரிகளாக்கிய படலம்</ref>.</item>
<item><ref target="https://ta.wikipedia.org/wiki/கரிக்குருவிக்கு_உபதேசம்_செய்த_படலம்">கரிக்குருவிக்கு உபதேசம் செய்த படலம்</ref>.</item>
<item><ref target="https://ta.wikipedia.org/wiki/நாரைக்கு_முத்தி_கொடுத்த_படலம்">நாரைக்கு முத்தி கொடுத்த படலம்</ref>.</item>
<item><ref target="https://ta.wikipedia.org/wiki/திருவாலவாயான_படலம்">திருவாலவாயான படலம்</ref>.</item>
<item><ref target="https://ta.wikipedia.org/wiki/சுந்தரப்பேரம்_செய்த_படலம்">சுந்தரப்பேரம் செய்த படலம்</ref>.</item>
<item><ref target="https://ta.wikipedia.org/wiki/சங்கப்பலகை_கொடுத்த_படலம்">சங்கப்பலகை கொடுத்த படலம்</ref>.</item>
<item><ref target="https://ta.wikipedia.org/wiki/தருமிக்குப்_பொற்கிழியளித்த_படலம்">தருமிக்குப் பொற்கிழியளித்த படலம்</ref>.</item>
<item><ref target="https://ta.wikipedia.org/wiki/கீரனைக்_கரையேற்றிய_படலம்">கீரனைக் கரையேற்றிய படலம்</ref>.</item>
<item><ref target="https://ta.wikipedia.org/wiki/கீரனுக்கு_இலக்கணம்_உபதேசித்த_படலம்">கீரனுக்கு இலக்கணம் உபதேசித்த படலம்</ref>.</item>
<item><ref target="https://ta.wikipedia.org/wiki/சங்கத்தார்_கலகந்தீர்த்த_படலம்">சங்கத்தார் கலகந்தீர்த்த படலம்</ref>.</item>
<item><ref target="https://ta.wikipedia.org/wiki/இடைக்காடன்_பிணக்குத்_தீர்த்த_படலம்">இடைக்காடன் பிணக்குத் தீர்த்த படலம்</ref>.</item>
<item><ref target="https://ta.wikipedia.org/wiki/வலை_வீசின_படலம்">வலை வீசின படலம்</ref>.</item>
<item><ref target="https://ta.wikipedia.org/wiki/வாதவூர்_அடிகளுக்கு_உபதேசித்த_படலம்">வாதவூர் அடிகளுக்கு உபதேசித்த படலம்</ref>.</item>
<item><ref target="https://ta.wikipedia.org/wiki/நரி_பரியாக்கிய_படலம்">நரி பரியாக்கிய படலம்</ref>.</item>
<item><ref target="https://ta.wikipedia.org/wiki/பரி_நரியாக்கிய_படலம்">பரி நரியாக்கிய படலம்</ref>.</item>
<item><ref target="https://ta.wikipedia.org/wiki/மண்_சுமந்த_படலம்">மண் சுமந்த படலம்</ref>.</item>
<item><ref target="https://ta.wikipedia.org/wiki/பாண்டியன்_சுரம்_தீர்த்த_படலம்">பாண்டியன் சுரம் தீர்த்த படலம்</ref>.</item>
<item><ref target="https://ta.wikipedia.org/wiki/சமணரைக்_கழுவேற்றிய_படலம்">சமணரைக் கழுவேற்றிய படலம்</ref>.</item>
<item><ref target="https://ta.wikipedia.org/wiki/வன்னியும்_கிணறும்_இலிங்கமும்_அழைத்த_படலம்">வன்னியும் கிணறும் இலிங்கமும் அழைத்த படலம்</ref>.</item></list>
நூல் சிறப்பு
<p>இந்நூல் <ref target="https://ta.wikipedia.org/wiki/மதுரை">மதுரையின்</ref> தலபுராணமாகவும் போற்றப்படுகிறது.</p>
வரலாறு
<p><ref target="https://ta.wikipedia.org/wiki/சிவபெருமான்">சிவபெருமான்</ref> உமாதேவியாருக்கு சங்கர <ref target="https://ta.wikipedia.org/wiki/சங்கிதை">சங்கிதையை</ref> அருளிச்செய்தார்.<ref target="https://ta.wikipedia.org/wiki/முருகப்பெருமான்">முருகப்பெருமான்</ref> அதனை அகத்திய முனிவருக்கு அருளினார். அகத்திய முனிவர் பிற முனிவர்களுக்கு எடுத்துக்கூறினார்.திருவிளையாடற் புராணங்களில் மூர்த்தி, தல, தீர்த்த விசேடமுள்ள <ref target="https://ta.wikipedia.org/wiki/திருப்பூவணம்_பூவணநாதர்_கோயில்">திருப்பூவணத்துடன்</ref> (மதுரைக்கு அருகில் உள்ள திருப்புவனம்) தொடர்புடைய பகுதிகள் எடுத்துரைக்கப் பெற்றுள்ளன.இத்தலத்திலே சிவபெருமான் புரிந்த 64 திருவிளையாடல்கள் இப்புராணத்தில் விபரிக்கப்பட்டுள்ளன.</p>
நான்கு திருவிளையாடல் புராணங்கள்
<p>நான்கு திருவிளையாடற் புராணங்கள் உள்ளன.  இவற்றுள் <ref target="https://ta.wikipedia.org/wiki/புலியூர்_நம்பி">புலியூர் நம்பி</ref> என்பவரும் <ref target="https://ta.wikipedia.org/wiki/பரஞ்சோதி_முனிவர்">பரஞ்சோதி முனிவர்</ref> என்பவரும் ஆக்கியவையே குறிப்பிடத்தக்கவை. பரஞ்சோதி முனிவர் எழுதியது சிறப்புப் பெற்றுத் திகழ்கிறது.</p>
<list type="unordered"><item><ref target="https://ta.wikipedia.org/wiki/கல்லாடம்_(சைவத்_திருமுறை)">கல்லாடம்</ref> 30 திருவிளையாடல்களைக் குறிப்பிடுகிறது.</item>
<item>பழைய திருவிளையாடல் புராணம் - நம்பியாண்டார் நம்பி பாடியது. 64 திருவிளையாடல்களை விரித்துக் கூறும் முதல் நூல் <ref target="https://ta.wikipedia.org/wiki/முதற்_பக்கம்#cite_note-2">[2]</ref></item>
<item>திருவாலவாயுடையார் திருவிளையாடற்புராணம் - பெரும்பற்றப் புலியூர் நம்பி</item>
<item>கடம்பவன புராணம் - தொண்டைநாட்டு இலம்பூர் வீமநாதபண்டிதர்</item>
<item>சுந்தர பாண்டியம் - தொண்டைநாட்டு வாயற்பதி அனதாரியப்பன்</item>
<item>திருவிளையாடற் புராணம் - பரஞ்சோதி முனிவர்</item></list>
</text></body></html>