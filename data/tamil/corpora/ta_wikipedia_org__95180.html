<html><body><text id="wikipedia_ta_wikipedia_org__95180.html" ns="0" revid="3425279" sourceurl="https://ta.wikipedia.org/wiki/%E0%AE%95%E0%AE%9F%E0%AE%B5%E0%AF%81%E0%AE%A9%E0%AF%81_%E0%AE%AA%E0%AF%8A%E0%AE%B1%E0%AE%A8%E0%AF%8D%E0%AE%A4%E0%AF%81%E0%AE%B5" title="கடவுனு பொறந்துவ" type="wikipedia">கடவுனு பொறந்துவ
<p><hi rend="bold">கடவனு பொறந்துவ</hi> (<ref target="https://ta.wikipedia.org/wiki/சிங்களம்">சிங்களம்</ref>: <hi rend="italic">කඩවුනු පොරොන්දුව</hi>, நிறைவேற்றப்படாத வாக்குறுதி) என்பது இலங்கையின் முதலாவது சிங்களப் பேசும் படமாகும். இத்திரைப்படம் <ref target="https://ta.wikipedia.org/wiki/1947">1947</ref> ஆம் ஆண்டு <ref target="https://ta.wikipedia.org/wiki/சனவரி_21">சனவரி 21</ref> திகதியன்று திரையிடப்பட்டது.</p>
<p>இத்திரைப்படம் <ref target="https://ta.wikipedia.org/wiki/கடவனு_பொறந்துவ_(1982_திரைப்படம்)">இதே பெயரில்</ref> மீண்டும் <ref target="https://ta.wikipedia.org/wiki/1982">1982</ref> ஆம் ஆண்டில் தயாரிக்கப்பட்டது. இதில் <ref target="https://ta.wikipedia.org/wiki/விஜய_குமாரதுங்க">விஜய குமாரதுங்க</ref> நடித்திருந்தார்.</p>
தயாரிப்பு, நெறிப்படுத்தல்
<p>‘கடவனு பொறந்துவ’ இலங்கையில் தயாரிக்கப்பட்ட முதலாவது சிங்களத் திரைப்படமாக இருந்தாலும் அதன் தயாரிப்புக்கு முன்னின்று உழைத்தவர்கள் <ref target="https://ta.wikipedia.org/wiki/இலங்கைத்_தமிழர்">இலங்கைத் தமிழர்களும்</ref>, <ref target="https://ta.wikipedia.org/wiki/இலங்கை_முஸ்லீம்கள்">முஸ்லிம்களும்</ref>, இந்தியத் திரைப்படக் கலைஞர்களும் ஆவர். இந்தப் படத்தை <ref target="https://ta.wikipedia.org/wiki/எஸ்._எம்._நாயகம்">எஸ். எம். நாயகம்</ref> தயாரிக்க  <ref target="https://ta.wikipedia.org/wiki/இந்தியா">இந்தியாவைச்</ref> சேர்ந்த ஜோதி சின்ஹா என்பவர் நெறிப்படுத்தியிருந்தார்.</p>
நடிகர்கள்
<p>இந்தப் படத்தில் கதாநாயகனாக <ref target="https://ta.wikipedia.org/wiki/பி._ஏ._டபிள்யூ._ஜயமான">பி. ஏ. டபிள்யூ. ஜயமானவும்</ref>, கதாநாயகியாக <ref target="https://ta.wikipedia.org/wiki/ருக்மணி_தேவி">ருக்மணி தேவியும்</ref> மற்றும் <ref target="https://ta.wikipedia.org/wiki/எடி_ஜயமான">எடி ஜயமான</ref>, ஜெமினிகாந்தா, ஹிகோ. பெர்னாண்டோ, பீற்றர் பீரிஸ், ஸ்டன்லி மல்வராச்சி, பேட்டம் பெர்னாண்டோ உட்படப் பலரும் நடித்திருந்தனர்.</p>
பாடல்கள்
<p><ref target="https://ta.wikipedia.org/wiki/மொகிதீன்_பேக்">மொகிதீன் பேக்</ref> மற்றும் தென்னிந்தியத் திரைப்படப் பாடகர்களான <ref target="https://ta.wikipedia.org/wiki/ஏ._எம்._ராஜா">ஏ. எம். ராஜா</ref>, <ref target="https://ta.wikipedia.org/wiki/ஜிக்கி">ஜிக்கி</ref>, <ref target="https://ta.wikipedia.org/wiki/ஜமுனாராணி">ஜமுனாராணி</ref>, <ref target="https://ta.wikipedia.org/wiki/என்._சி._கிருஷ்ணன்">என். சி. கிருஷ்ணன்</ref> ஆகியோர் பாடல்களைப் பாடியிருந்தனர். 12 பாடல்கள் இடம்பெற்றிருந்தன. அவற்றை ஆர். நாராயண ஐயர் இசையமைத்திருந்தார்.</p>
வெற்றிப்படம்
<p>இத்திரைப்படம் முதன் முதலில் <ref target="https://ta.wikipedia.org/wiki/கொழும்பு">கொழும்பில்</ref> கிங்ஸ்லி திரையரங்கில் திரையிடப்பட்டது. 200 நாட்கள் தொடர்ந்தும் திரையிடப்பட்டது. சிங்களத் திரையுலகில் வசூல் சாதனையை படைத்தது.</p>
வெளி இணைப்புகள்
<list type="unordered"><item><ref target="https://archive.today/20130703023914/http://www.thinakaran.lk/2011/01/19/?fn=n11011911">முதல் சிங்கள பேசும் படத்தின் வயது 64</ref> தினகரன், சனவரி 19, 2011</item>
<item><ref target="http://www.films.lk/FilmDetails.php?id=1/">Sri Lanka Cinema Database</ref></item>
<item><ref target="http://www.srilankafilmcorp.com/about/">தேசிய திரைப்படக் கூட்டுத்தாபனம், இலங்கை</ref> <ref target="https://web.archive.org/web/20070927044031/http://www.srilankafilmcorp.com/about/">பரணிடப்பட்டது</ref> 2007-09-27 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>