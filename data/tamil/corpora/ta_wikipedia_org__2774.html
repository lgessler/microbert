<html><body><text id="wikipedia_ta_wikipedia_org__2774.html" ns="0" revid="3397019" sourceurl="https://ta.wikipedia.org/wiki/%E0%AE%9A%E0%AF%81%E0%AE%AA%E0%AF%8D%E0%AE%AA%E0%AE%BF%E0%AE%B0%E0%AE%AE%E0%AE%A3%E0%AE%BF%E0%AE%AF_%E0%AE%AA%E0%AE%BE%E0%AE%B0%E0%AE%A4%E0%AE%BF" title="சுப்பிரமணிய பாரதி" type="wikipedia">சுப்பிரமணிய பாரதிபாரதி என்ற பெயரில் உள்ள இதர கட்டுரைகளுக்கு, <ref target="https://ta.wikipedia.org/wiki/பாரதி">பாரதி</ref> என்பதைப் பாருங்கள்.

<p><hi rend="bold">சின்னசுவாமி சுப்பிரமணிய பாரதி</hi> (<hi rend="italic">Subramania Bharati</hi>, திசம்பர் 11, 1882 – செப்டம்பர் 11, 1921) கவிஞர், <ref target="https://ta.wikipedia.org/wiki/எழுத்தாளர்">எழுத்தாளர்</ref>, இதழாசிரியர், விடுதலைப் போராட்ட வீரர் மற்றும் சமூக சீர்திருத்தவாதி ஆவார். இவரைப் <hi rend="bold">பாரதியார்</hi> என்றும் <hi rend="bold">மகாகவி</hi>  என்றும் அழைக்கின்றனர். </p>
<p>பாரதி, தமிழ்க் கவிதையிலும் உரைநடையிலும் சிறப்பான புலமை கொண்டு, நவீன தமிழ்க் கவிதைக்கு முன்னோடியாகத் திகழ்ந்தார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> <ref target="https://ta.wikipedia.org/wiki/தமிழ்">தமிழ்</ref>, <ref target="https://ta.wikipedia.org/wiki/தமிழர்">தமிழர்</ref> நலன், <ref target="https://ta.wikipedia.org/wiki/இந்திய_விடுதலை_இயக்கம்">இந்திய விடுதலை</ref>, பெண் விடுதலை, <ref target="https://ta.wikipedia.org/wiki/சாதி">சாதி</ref> மறுப்பு, பல்வேறு <ref target="https://ta.wikipedia.org/wiki/சமயம்">சமயங்கள்</ref> குறித்து கவிதைகளும் கட்டுரைகளும் எழுதியுள்ளார். தம் எழுத்துகள் மூலமாக மக்கள் மனதில் விடுதலை உணர்வை ஊட்டியவர். <ref target="https://ta.wikipedia.org/wiki/எட்டப்ப_நாயக்கர்">எட்டப்ப நாயக்கர்</ref> மன்னர் இவருடைய கவித்திறனை மெச்சி, <hi rend="italic">கலைமகள் எனப் பாெருள்படும் பாரதி</hi> என்ற பட்டம் வழங்கினார். பாரதியாரின் நூல்கள் தமிழ்நாடு மாநில அரசினால் 1949-ஆம் ஆண்டில் நாட்டுடைமை ஆக்கப்பட்டன. இந்தியாவிலேயே முதன்முதலாக நாட்டுடைமை ஆக்கப்பட்ட இலக்கியம் பாரதியாருடையதாகும்.<ref target="https://ta.wikipedia.org/wiki/முதற்_பக்கம்#cite_note-Hindu02082015-3">[3]</ref> இவரை <hi rend="italic">சிந்துக்குத் தந்தை</hi>, <hi rend="italic">செந்தமிழ்த் தேனீ</hi>, <hi rend="italic">புதிய அறம் பாட வந்த அறிஞர்</hi>, <hi rend="italic">மறம் பாட வந்த மறவன்</hi> என்றெல்லாம் <ref target="https://ta.wikipedia.org/wiki/பாரதிதாசன்">பாரதிதாசன்</ref> இவரைப் புகழ்ந்துள்ளார். இவர் <hi rend="italic">இந்தியா</hi>, <hi rend="italic">விஜயா</hi> முதலான இதழ்களை நடத்தி, விடுதலைப் போருக்கு வித்திட்டவர்.</p>
<p>பாரதி, இந்திய வரலாற்றின் திருப்பங்கள் நிறைந்த காலகட்டத்தில் வாழ்ந்தவர். <ref target="https://ta.wikipedia.org/wiki/பால_கங்காதர_திலகர்">பால கங்காதர திலகர்</ref>, <ref target="https://ta.wikipedia.org/wiki/உ._வே._சாமிநாதையர்">உ. வே. சாமிநாதையர்</ref>, <ref target="https://ta.wikipedia.org/wiki/வ._உ._சிதம்பரம்_பிள்ளை">வ. உ. சிதம்பரம் பிள்ளை</ref>, மகான் <ref target="https://ta.wikipedia.org/wiki/அரவிந்தர்">அரவிந்தர்</ref> முதலியோர் இவரின் சமகாலத்தைய மனிதர்கள் ஆவர். இவர் <ref target="https://ta.wikipedia.org/wiki/விவேகானந்தர்">விவேகானந்தரின்</ref> சீடரான, சகோதரி <ref target="https://ta.wikipedia.org/wiki/நிவேதிதா">நிவேதிதையைத்</ref> தமது குருவாகக் கருதினார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
வாழ்க்கைக் குறிப்பு
<p><hi rend="bold">சின்னசாமி</hi> ஐயர் <hi rend="bold">இலக்குமி</hi> அம்மாள் தம்பதியினருக்கு திசம்பர் 11, 1882-இல் தமிழ்நாட்டின் <ref target="https://ta.wikipedia.org/wiki/தூத்துக்குடி_மாவட்டம்">தூத்துக்குடி மாவட்டத்தில்</ref> உள்ள (அன்றைய <ref target="https://ta.wikipedia.org/wiki/திருநெல்வேலி_மாவட்டம்">திருநெல்வேலி மாவட்டம்</ref>)  எட்டயபுரத்தில் பாரதியார் பிறந்தார். இவரின் இயற்பெயர் சுப்பிரமணியன் என்றாலும், சுப்பையா என்று அழைக்கப்பட்டார். <ref target="https://ta.wikipedia.org/wiki/முதற்_பக்கம்#cite_note-5">[5]</ref> 1887-ஆம் ஆண்டு இலக்குமி அம்மாள் மறைந்தார். அதனால், பாரதியார் அவரின் பாட்டியான பாகீரதி அம்மாளிடம் வளர்ந்தார்.</p>
<p>தனது பதினொன்றாம் வயதில் பள்ளியில் படித்து வரும்பொழுதே கவி புனையும் ஆற்றலை வெளிப்படுத்தினார். <ref target="https://ta.wikipedia.org/wiki/1897">1897</ref>-ஆம் ஆண்டு செல்லம்மாளை மணந்தார். <ref target="https://ta.wikipedia.org/wiki/1898">1898</ref>-ஆம் ஆண்டு தொழிலில் ஏற்பட்ட நட்டத்தினால் வறுமை நிலையினை அடைந்தார். இதனை எட்டயபுரம் மன்னருக்குத் தெரிவித்து பொருளுதவி வழங்குமாறு கடிதத்தில் கேட்டுக்கொண்டார். பின்னர் எட்டையபுரம் அரண்மனையில் பணி கிடைத்தது. சில காலத்திலேயே, அப்பணியை விடுத்து <ref target="https://ta.wikipedia.org/wiki/காசி">காசிக்குச்</ref> சென்றார். 1898 முதல் <ref target="https://ta.wikipedia.org/wiki/1902">1902</ref> வரை அங்கு தங்கி இருந்தார். பின்னர் எட்டயபுரத்தின் மன்னரால் அழைத்து வரப்பட்டு அரண்மனை ஒன்றில் பாரதி வாழ்ந்தார். ஏழு ஆண்டுகள் பாட்டெழுதாமல் இருந்தபின்னர், <ref target="https://ta.wikipedia.org/wiki/1904">1904</ref>-ஆம் ஆண்டு <ref target="https://ta.wikipedia.org/wiki/மதுரை">மதுரையில்</ref> பாரதி எழுதிய பாடல் 'விவேகபானு' இதழில் வெளியானது. வாழ்நாள் முழுதும் பல்வேறு காலகட்டங்களில் இதழாசிரியராகவும் மதுரையில் <ref target="https://ta.wikipedia.org/wiki/சேதுபதி_மேல்நிலைப்_பள்ளி">சேதுபதி மேல்நிலைப் பள்ளியில்</ref> தமிழாசிரியராகவும் பணியாற்றினார்.</p>
<p>பாரதி <ref target="https://ta.wikipedia.org/wiki/தமிழ்">தமிழ்</ref>, <ref target="https://ta.wikipedia.org/wiki/ஆங்கிலம்">ஆங்கிலம்</ref>, <ref target="https://ta.wikipedia.org/wiki/இந்தி">இந்தி</ref>, <ref target="https://ta.wikipedia.org/wiki/சமசுகிருதம்">சமசுகிருதம்</ref>, <ref target="https://ta.wikipedia.org/wiki/வங்காள_மொழி">வங்காள மொழி</ref> ஆகியவற்றில் புலமை பெற்றவர். பிற மொழி இலக்கியங்களை மொழி பெயர்க்கவும் செய்தார்.</p>
இலக்கியப் பணி
<figure><caption>பாரதியாரின் அபூர்வ புகைப்படம்</caption></figure>
<p><hi rend="italic">நமக்குத் தொழில் கவிதை, நாட்டிற்கு உழைத்தல்,</hi>
<hi rend="italic">இமைப்பொழுதும் சோராதிருத்தல்</hi> -  பாரதி.</p>
<p>தம் தாய்மொழி தமிழின்மீது அளவுகடந்த அன்புகொண்டவர். பன்மொழிப் புலமைபெற்ற பாவலரான இவர் "யாமறிந்த மொழிகளிலே தமிழ்மொழிபோல் இனிதாவ தெங்கும் காணோம்" எனக் கவிபுனைந்தார். <ref target="https://ta.wikipedia.org/wiki/சமசுகிருதம்">சமற்கிருதம்</ref>, <ref target="https://ta.wikipedia.org/wiki/வங்காள_மொழி">வங்காளம்</ref>, <ref target="https://ta.wikipedia.org/wiki/இந்தி">இந்தி</ref>, <ref target="https://ta.wikipedia.org/wiki/பிரெஞ்சு_மொழி">பிரான்சியம்</ref>, <ref target="https://ta.wikipedia.org/wiki/ஆங்கிலம்">ஆங்கிலத்தில்</ref> தனிப்புலமை பெற்றவர். அம்மொழிகளின் தனிச்சிறப்புமிக்க படைப்புகளைத் தமிழ் மொழியாக்கம் செய்தவர். பழந்தமிழ்க் காவியங்களின் மீது தனி ஈடுபாடு கொண்டவர். அழகியல் உணர்வும் தத்துவ சிந்தனைகளும் ஒருங்கே கொண்டவர் என்று அறியப்படுகின்றார். தேசியக் கவி என்ற முறையிலும் உலகு தழுவிய சிந்தனைகளை அழகியலுடனும் உண்மையுடனும் கவி இயற்றியதினாலும், இவர் உலகின் சிறந்த கவிஞர்களுடன் ஒப்பிடப்படும் சிறப்பு பெற்றவர் என்றும், அண்மைக்காலத் தமிழின் தன்னிகரற்ற கவியேறு என்றும் பலர் கருதுகின்றனர்.</p>

பாஞ்சாலி சபதம்
<p>இந்திய விடுதலைப் போராட்டத்தையே பாரதப் போராகவும், பாஞ்சாலியைப் பாரத மாதாவாகவும் உருவகப்படுத்தி மகாகவி படைத்த படைப்புதான் <ref target="https://ta.wikipedia.org/wiki/பாஞ்சாலி_சபதம்">பாஞ்சாலி சபதம்</ref>. அழகிய இலக்கிய நயத்தையும் மிக அழகான கவிநயத்தையும் கொண்ட தமிழின் அழியாக் காவியமாகப் பாரதியின் பாஞ்சாலி சபதம் விளங்குகிறது.
பாஞ்சாலி சபதம் வியாசரின் பாரதத்தைத் தழுவி எழுதப் பெற்றது.
பாஞ்சாலி சபதம் இரு பாகங்கள் உடையது.
இது சூழ்ச்சிச்சருக்கம், சூதாட்டச் சருக்கம், அடிமைச் சருக்கம், துகிலுரிதல் சருக்கம், சபதச் சருக்கம் என ஐந்து சருக்கங்களையும், 412 பாடல்களையும் கொண்டது.</p>
இதழியல் பணியும் விடுதலைப் போராட்டமும்
<p>பாரதியார், முதலில் <ref target="https://ta.wikipedia.org/wiki/நவம்பர்">நவம்பர்</ref> 1904 முதல் <ref target="https://ta.wikipedia.org/wiki/ஆகஸ்ட்">ஆகஸ்ட்</ref> <ref target="https://ta.wikipedia.org/wiki/1906">1906</ref> வரை <ref target="https://ta.wikipedia.org/wiki/சுதேசமித்திரன்">சுதேசமித்திரனில்</ref> உதவி ஆசிரியராகப் பணியாற்றியதோடு தம் வாழ்நாளின் இறுதியிலும் ஆகத்து <ref target="https://ta.wikipedia.org/wiki/1920">1920</ref> முதல் <ref target="https://ta.wikipedia.org/wiki/செப்டம்பர்">செப்டம்பர்</ref> 1920 வரை அவ்விதழின் உதவி ஆசிரியராகப் பணியாற்றி மறைந்தார். <ref target="https://ta.wikipedia.org/wiki/சக்கரவர்த்தினி_(இதழ்)">சக்கரவர்த்தினி</ref> என்ற மகளிர் மாத இதழிலும் (ஆக. 1905 - ஆக. 1906), <ref target="https://ta.wikipedia.org/wiki/இந்தியா_(இதழ்)">இந்தியா</ref> என்ற வார இதழில் (மே 1905 - மார்.1906 / செப். 1906, <ref target="https://ta.wikipedia.org/wiki/புதுச்சேரி">புதுச்சேரி</ref>: 10.19.1908 – 17. மே 1910), சூரியோதயம் (1910), கர்மயோகி (திசம்பர் 1909–1910), தர்மம் (பிப்.1910) என்ற இதழ்களிலும் பாலபாரத யங் இண்டியா என்ற ஆங்கில இதழிலும் ஆசிரியராகப் பணியாற்றினார். ஆங்கில அரசால் தடை செய்யப்பட்ட பாரதியின் "இந்தியா" பத்திரிகை புதுவையில் வெளியானது.</p>
தடை செய்யப்பட்ட புத்தகங்கள்
<p>பாரதியாரின் பாடல்களைப் பிரித்தானிய ஆட்சிக்குட்பட்டு இந்தியாவின் ஒரு பகுதியாக இருந்த பர்மா மாகாண அரசு தடைசெய்தது. இதனைப் பின்பற்றிச் <ref target="https://ta.wikipedia.org/wiki/சென்னை_மாகாணம்">சென்னை மாகாணத்தின்</ref> காவல்துறை உத்தரவுமூலம் பாரதியார் பாடல்கள் தடைசெய்யப்பட்டு புத்தகங்கள் பறிமுதல் செய்யப்பட்டன. இதற்கு எதிர்ப்பு தெரிவித்து சென்னை மாகாணச் சட்ட அவையில் விரிவான விவாதம் 1928-ஆம் ஆண்டு அக்டோபர் 8, 9 தேதிகளில் நடந்தது . <ref target="https://ta.wikipedia.org/wiki/சத்தியமூர்த்தி">தீரர் சத்திய மூர்த்தி</ref> உள்ளிட்டோர் பங்கேற்ற இந்த விவாதத்தில் இலக்கியம் சார்ந்த பல கருத்துகள் பதிவாகின.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
தேசியக் கவி
<figure><caption>எட்டயபுரத்தில் பாரதி பிறந்த வீடு தற்போது தமிழக அரசால் சீர்செய்யப்பட்டு பொதுமக்கள் பார்வைக்கு விடப்பட்டுள்ளது.</caption></figure>
<p>விடுதலைப் போராட்ட காலத்தில் தேசிய உணர்வுள்ள பல்வேறு கவிதைகளைப் படைத்து மக்களை ஒருங்கிணைத்த காரணத்தால் பாரதி தேசியக் கவியாகப் போற்றப்படுகிறார். <hi rend="italic">மண்ணும் இமயமலை எங்கள் மலையே... மாநிலமீதிதுபோல் பிறிதிலையே... இன்னறு நீர்க்கங்கை ஆறெங்கள் ஆறே... இங்கிதன் மாண்பிற்கெதிர் எது வேறே</hi> என்று எழுதியவர்.</p>
<p>தன்னுடைய தாய்நாட்டை நினைத்துப் பெருமைகொண்டதோடு மட்டுமன்றி அதன் எதிர்காலம் எவ்வாறிருக்க வேண்டும் என்ற பார்வையும் பெற்றவர். "வந்தேமாதரம் என்போம் எங்கள் மாநிலத் தாயை வணங்குதும் என்போம்" என்றவர், <hi rend="italic">பள்ளித்தலமனைத்தும் கோயில் செய்குவோம்</hi> என்றார். <hi rend="italic">வங்கத்தில் ஓடிவரும் நீரின் மிகையால் மையத்து நாடுகளில் பயிர்செய்யும்</hi> நதிநீர் இணைப்புத் திட்டத்தை விடுதலைக்கு முன்பே கனவுகண்டவர்.</p>
புதுக்கவிதைப் புலவன்
<p>பாட்டுக்கொரு புலவன் பாரதி பாடல்களின் இலக்கணக் கட்டுகளைத் தகர்த்தெறிந்தவன். இவருக்கு முன்பாகக் கவிபுனைந்த கவிஞர்கள் தொல்காப்பிய இலக்கணம் சிறிதும் வழுவாமல், பொருள்கொள், யாப்பு, அணி என இலக்கணத்தில் கட்டுண்டு கற்றோர் மட்டும் கற்றறியும் கவிதைகளையே புனைந்தனர். இலக்கணச் சட்டங்களைத் தகர்த்தெறிந்த பாரதி, புதுக்கவிதை எனப் புகழப்படும், பாமரரும் கேட்டுணரும் வசனக்கவிதையைத் தமிழுக்குத் தந்தவர். சிறு பிள்ளைகள் முதல் முதியவர் வரை அனைவருக்கும் உதவும் ஒரு அறிவு சார்ந்த புதுக்கவிதை இவர் தொகுப்பில் இருக்கும். அதற்கு ஒரு மிக சிறந்த உதாரணம் தான் பாப்பா பாட்டு என்ற தலைப்பில் இவர் எழுதிய கவிதை.</p>
பாரதியும் சோவியத் ஒன்றியமும்
<p>1905-ஆம் ஆண்டில் தன்னிடம் கோரிக்கை மனு அளிக்க வந்த ரஷ்ய மக்களை ஜார் மன்னன் நூற்றுக்கணக்கில் சுட்டுக் கொன்றதைக் கண்ட பாரதி, தான் நடத்தி வந்த ‘இந்தியா’ பத்திரிகையில் பின்வருமாறு எழுதினார்:</p>
<p>இச்சம்பவம் நடந்த 12 ஆண்டுகளுக்குப் பின்னர் 1917-ஆம் ஆண்டு பிப்ரவரி மாதத்தில் ரஷ்யாவில் முதலாளித்துவ ஜனநாயகப் புரட்சி நடைபெற்று ஜார்  மன்னன் பதவியிலிருந்து அகற்றப்பட்டு , கெரன்ஸ்கி  தலைமையில் அரசாங்கம் அமைந்தபோது, பாரதி தன் பத்திரிகையில் காக்காய் ‘பார்லிமெண்ட்’ என்ற கட்டுரையில் எழுதினார்: “கேட்டீர்களா, காகங்களே, அந்த ருஷ்யா தேசத்து ஜார் சக்கரவர்த்தியை இப்போது அடித்துத் துரத்தி விட்டார்களாம். அந்த ஜார் ஒருவனுக்கு மாத்திரம் கோடான கோடி சம்பளமாம்” இந்தக் கட்டுரையைப் பாரதி எழுதி 7 மாத காலத்திற்குள்ளாகவே அவ்வாண்டு நவம்பர் 7-ஆம் தேதி மகத்தான ரஷ்யப் புரட்சி லெனின் தலைமையில் வெற்றி பெற்றது. அதைக் கண்டு மகிழ்ச்சியடைந்த பாரதி பாடினார்:</p>

பாரதியார் நினைவுச் சின்னங்கள்
<figure><caption>புதுவையில் மகாகவி பாரதியார் வாழ்ந்த இல்லம்</caption></figure>
<figure></figure>
<figure><caption>சுட்டும் விழி சுடர் - பாரதியார் பாடல்</caption></figure>
<p><ref target="https://ta.wikipedia.org/wiki/தமிழ்நாடு_அரசு">தமிழ்நாடு அரசு</ref> மகாகவி பாரதியார் நினைவினைப் போற்றும் வகையில் பாரதியார் நினைவுச் சின்னங்களாக <ref target="https://ta.wikipedia.org/wiki/எட்டயபுரம்">எட்டயபுரத்தில்</ref> அவர் வாழ்ந்த இல்லம், <ref target="https://ta.wikipedia.org/wiki/சென்னை">சென்னை</ref> <ref target="https://ta.wikipedia.org/wiki/திருவல்லிக்கேணி">திருவல்லிக்கேணியில்</ref> அவர் வாழ்ந்த இல்லம், புதுச்சேரியில் அவர் வாழ்ந்த இல்லம் ஆகியவற்றை நினைவு இல்லங்களாகப் போற்றி வருகிறது. இவர் பிறந்த எட்டயபுரத்தில்  மகளிர்க்கான பல்தொழில்நுட்பக் கல்லூரியும், பாரதி மணிமண்டபமும் அமைக்கப்பட்டுள்ளன. இதன் மைய மண்டபத்தில் பாரதியின் ஏழு அடி உயரச் சிலை அமைக்கப்பட்டு 13-02-2000 அன்று <ref target="https://ta.wikipedia.org/wiki/பஞ்சாப்_(இந்தியா)">பஞ்சாப்</ref> மாநில முதல்வர் தர்பாராசிங் அவர்களால் திறந்து வைக்கப்பட்டது. இங்குப் பாரதியின் வாழ்க்கை வரலாறு தொடர்பான புகைப்படக் கண்காட்சியும் வைக்கப்பட்டுள்ளது.</p>
படைப்புகள்


<list type="ordered"><item>குயில் பாட்டு</item>
<item><ref target="https://ta.wikipedia.org/wiki/கண்ணன்_பாட்டு">கண்ணன் பாட்டு</ref></item>
<item>பாப்பா‌ பாட்டு</item>
<item><ref target="https://ta.wikipedia.org/wiki/சுயசரிதை_(பாரதியார்)">சுயசரிதை (பாரதியார்)</ref></item>
<item><ref target="https://ta.wikipedia.org/wiki/தேசிய_கீதங்கள்">தேசிய கீதங்கள்</ref></item>
<item><ref target="https://ta.wikipedia.org/wiki/பாரதி_அறுபத்தாறு">பாரதி அறுபத்தாறு</ref></item>
<item><ref target="https://ta.wikipedia.org/wiki/ஞானப்_பாடல்கள்">ஞானப் பாடல்கள்</ref></item>
<item><ref target="https://ta.wikipedia.org/wiki/தோத்திரப்_பாடல்கள்">தோத்திரப் பாடல்கள்</ref></item>
<item><ref target="https://ta.wikipedia.org/wiki/விடுதலைப்_பாடல்கள்">விடுதலைப் பாடல்கள்</ref></item>
<item><ref target="https://ta.wikipedia.org/wiki/விநாயகர்_நான்மணிமாலை">விநாயகர் நான்மணிமாலை</ref></item>
<item><ref target="https://ta.wikipedia.org/wiki/பாரதியார்_பகவத்_கீதை_(பேருரை)">பாரதியார் பகவத் கீதை (பேருரை)</ref></item>
<item><ref target="https://ta.wikipedia.org/wiki/பதஞ்சலியோக_சூத்திரம்">பதஞ்சலியோக சூத்திரம்</ref></item>
<item><ref target="https://ta.wikipedia.org/wiki/நவதந்திரக்கதைகள்">நவதந்திரக்கதைகள்இந்தியா</ref></item>
<item><ref target="https://ta.wikipedia.org/wiki/உத்தம_வாழ்க்கை_சுதந்திரச்சங்கு">உத்தம வாழ்க்கை சுதந்திரச்சங்கு</ref></item>
<item><ref target="https://ta.wikipedia.org/wiki/ஹிந்து_தர்மம்_(காந்தி_உபதேசங்கள்)">ஹிந்து தர்மம் (காந்தி உபதேசங்கள்)</ref></item>
<item>சின்னஞ்சிறு கிளியே</item>
<item><ref target="https://ta.wikipedia.org/wiki/ஞான_ரதம்">ஞான ரதம்</ref></item>
<item><ref target="https://ta.wikipedia.org/wiki/பகவத்_கீதை">பகவத் கீதை</ref></item>
<item><ref target="https://ta.wikipedia.org/wiki/சந்திரிகையின்_கதை">சந்திரிகையின் கதை</ref></item>
<item><ref target="https://ta.wikipedia.org/wiki/பாஞ்சாலி_சபதம்">பாஞ்சாலி சபதம்</ref></item>
<item><ref target="https://ta.wikipedia.org/wiki/புதிய_ஆத்திசூடி">புதிய ஆத்திசூடி</ref></item>
<item><ref target="https://ta.wikipedia.org/wiki/பொன்_வால்_நரி">பொன் வால் நரி</ref></item>
<item><ref target="https://ta.wikipedia.org/wiki/ஆறில்_ஒரு_பங்கு">ஆறில் ஒரு பங்கு</ref> <ref target="https://ta.wikipedia.org/wiki/முதற்_பக்கம்#cite_note-7">[7]</ref></item></list>
<hi rend="bold">Warning:</hi> Page using <ref target="https://ta.wikipedia.org/wiki/வார்ப்புரு:Div_col">Template:Div col</ref> with unknown parameter "cols"; use colwidth= to specify column size (this message is shown only in preview).
<p>இந்தியாவிலேயே <ref target="https://ta.wikipedia.org/wiki/தமிழ்_நூல்களை_நாட்டுடைமையாக்கல்">தமிழ் நூல்களை நாட்டுடைமையாக்கல்</ref> திட்டத்தின் கீழ் முதன்முதலாக நாட்டுடைமையாக்கட்டப் படைப்புகள் பாரதியின் படைப்புகளே இது குறித்து <ref target="https://ta.wikipedia.org/wiki/ஆ._இரா._வேங்கடாசலபதி">ஆ. இரா. வேங்கடாசலபதி</ref> <hi rend="italic">பாரதி: கவிஞனும் காப்புரிமையும் – பாரதி படைப்புகள் நாட்டுடைமையான வரலாறு</hi> என்ற நூலையும்  <ref target="https://ta.wikipedia.org/wiki/முதற்_பக்கம்#cite_note-8">[8]</ref> <ref target="https://ta.wikipedia.org/wiki/முதற்_பக்கம்#cite_note-9">[9]</ref> <ref target="https://ta.wikipedia.org/wiki/ஆங்கிலம்">ஆங்கிலத்தில்</ref> <hi rend="italic">Who Owns That Song?: The Battle for Subramania Bharati's Copyright என்ற நூலையும் எழுதியுள்ளார் <ref target="https://ta.wikipedia.org/wiki/முதற்_பக்கம்#cite_note-10">[10]</ref></hi></p>
மறைவு
<p>1921 ஆம் ஆண்டு சூலை மாதம் <ref target="https://ta.wikipedia.org/wiki/திருவல்லிக்கேணி">திருவல்லிக்கேணி</ref>, <ref target="https://ta.wikipedia.org/wiki/திருவல்லிக்கேணி_பார்த்தசாரதி_கோயில்">பார்த்தசாரதி கோவில்</ref> யானை தாக்கியதால் நோய்வாய்ப்பட்டார். கோவில் யானையால் தாக்கப்பட்ட சில நாட்களுக்குப் பிறகு, கடும் வயிற்றுக்கடுப்பு நோயால் பாதிக்கப்பட்டார். பிறகு 1921 இல் செப்டம்பர் 11 அதிகாலை 01:30 மணிக்குக் காலமானார்.<ref target="https://ta.wikipedia.org/wiki/முதற்_பக்கம்#cite_note-dinakaran-11">[11]</ref><ref target="https://ta.wikipedia.org/wiki/முதற்_பக்கம்#cite_note-12">[12]</ref> அவர் கடைசி நாட்களைக் கழித்த இல்லம் <ref target="https://ta.wikipedia.org/wiki/திருவல்லிகேணி">திருவல்லிகேணியில்</ref> உள்ளது.</p>
பாரதியாரின் உறவினர்கள்
<list type="unordered"><item>சி. விசுவநாத ஐயர் பாரதியாரின் ஒன்று விட்ட தம்பி.<ref target="https://ta.wikipedia.org/wiki/முதற்_பக்கம்#cite_note-13">[13]</ref> இவர் <ref target="https://ta.wikipedia.org/wiki/மானாமதுரை">மானாமதுரை</ref> பள்ளியில் தலைமையாசிரியராகப் பணியாற்றியவர். <ref target="https://ta.wikipedia.org/wiki/முதற்_பக்கம்#cite_note-14">[14]</ref> இவர் கவிஞராகவும் விளங்கியவர். பாரதியின் பாடலைத் திரட்டிய சீனி. விசுவநாதனைப் பாராட்டிப் பாடியுள்ளார்.<ref target="https://ta.wikipedia.org/wiki/முதற்_பக்கம்#cite_note-15">[15]</ref></item></list>
இவற்றையும் காண்க
<list type="unordered"><item><ref target="https://ta.wikipedia.org/wiki/பாரதி_(திரைப்படம்)">பாரதி (திரைப்படம்)</ref></item>
<item><ref target="https://ta.wikipedia.org/wiki/மகாகவி_பாரதி_நினைவு_நூலகம்">மகாகவி பாரதி நினைவு நூலகம்</ref></item></list>


வெளி இணைப்புகள்

<list type="unordered"><item><ref target="https://www.bbc.com/tamil/india-54125178">பாரதியின் வறுமை வாழ்க்கை எப்படி அமைந்திருந்தது?</ref></item>
<item><ref target="http://www.chennailibrary.com/bharathiyar/bharathiyar.html">சென்னைநூலகம்.காம் - குயில் பாட்டு, கண்ணன் பாட்டு, தேசிய கீதங்கள்</ref></item>
<item><ref target="https://noolaham.org/wiki/index.php/%E0%AE%AE%E0%AE%95%E0%AE%BE%E0%AE%95%E0%AE%B5%E0%AE%BF_%E0%AE%AA%E0%AE%BE%E0%AE%B0%E0%AE%A4%E0%AE%BF">மகாகவி பாரதி - முழுமையான நூல் - நூலகம் திட்டம்</ref></item>
<item><ref target="https://tamilnation.org/literature/bharathy/">பாரதி பற்றிய அறிமுகம்</ref> (ஆங்கில மொழியில்)</item>
<item><ref target="http://www.mahakavibharathiyar.info/">பாரதி சங்கம்</ref></item>
<item><ref target="https://ta.wikipedia.org/wiki/மதுரைத்_திட்டம்">மதுரைத் திட்டத்தில்</ref> <ref target="http://www.projectmadurai.org/pm_etexts/utf8/pmuni0012_01.html">பாரதியார் பாடல்கள் - தேசிய கீதங்கள்</ref></item>
<item><ref target="https://dheivegam.com/tamil-kavithaigal/bharathiyar-kavithaigal/">பாரதியார் பாடல்கள் - 50</ref></item>
<item><ref target="https://dheivegam.com/bharathiyar-biography-tamil/">பாரதியார் வரலாறு</ref></item></list>
</text></body></html>