<html><body><text id="wikipedia_ta_wikipedia_org__470465.html" ns="0" revid="2893479" sourceurl="https://ta.wikipedia.org/wiki/%E0%AE%AE%E0%AF%82%E0%AE%B3%E0%AF%88%E0%AE%A8%E0%AE%B0%E0%AE%AE%E0%AF%8D%E0%AE%AA%E0%AF%81_%E0%AE%89%E0%AE%AF%E0%AE%BF%E0%AE%B0%E0%AE%A3%E0%AF%81%E0%AE%AA%E0%AF%8D_%E0%AE%AA%E0%AF%81%E0%AE%B1%E0%AF%8D%E0%AE%B1%E0%AF%81%E0%AE%A8%E0%AF%8B%E0%AE%AF%E0%AF%8D" title="மூளைநரம்பு உயிரணுப் புற்றுநோய்" type="wikipedia">மூளைநரம்பு உயிரணுப் புற்றுநோய்

<p><hi rend="bold">மூளைநரம்பு உயிரணுப் புற்றுநோய்</hi> <hi rend="italic">(Glioblastoma)</hi> என்பது <ref target="https://ta.wikipedia.org/wiki/மூளை">மூளையில்</ref> தொடங்கும் ஒருவகை  கடுமையான புற்றுநோயாகும்.<ref target="https://ta.wikipedia.org/wiki/முதற்_பக்கம்#cite_note-Ble2012-6">[6]</ref>. கிளியாபிளாசுடோமா, மூளைநரம்பு மூலச்செல்புற்று நோய் என்ற பெயர்களாலும் இது அழைக்கப்படுகிறது. மூளைநரம்பு உயிரணுப் புற்றுநோயின் தொடக்க அறிகுறிகள் குறிப்பிட்டுக் கூற இயலாதவையாக உள்ளன<ref target="https://ta.wikipedia.org/wiki/முதற்_பக்கம்#cite_note-Young2015-1">[1]</ref>.  <ref target="https://ta.wikipedia.org/wiki/தலைவலி">தலைவலி</ref>, ஆளுமை மாறுபாடுகள், <ref target="https://ta.wikipedia.org/wiki/குமட்டல்">குமட்டல்</ref> போன்ற அறிகுறிகள் <ref target="https://ta.wikipedia.org/wiki/பக்கவாதம்">பக்கவாத</ref> நோய்க்கு தோன்றும் அறிகுறிகள் போன்றவை இந்நோய்க்கான அறிகுறிகளாக இருக்கலாம்.  அறிகுறிகள் ஏதேனும் தென்பட்டால் அவை அதிவிரைவாக மோசமான நிலைக்கு அழைத்துச் செல்வதோடு சுயநினைவு இழக்கும் அபாயமும் ஏற்படும்<ref target="https://ta.wikipedia.org/wiki/முதற்_பக்கம்#cite_note-WCR2014,5.16-2">[2]</ref>.</p>
<p>மூளைநரம்பு உயிரணுப் புற்றுநோய் தோன்றுவதற்கான காரணங்கள் தெளிவாக அறியப்படவில்லை<ref target="https://ta.wikipedia.org/wiki/முதற்_பக்கம்#cite_note-WCR2014,5.16-2">[2]</ref>. நரம்புத்தொகுதியில் தசைநார் கட்டிகள், லி ஃபிருமேனி நோய்க்குறி  கடந்தகால <ref target="https://ta.wikipedia.org/wiki/கதிர்_மருத்துவம்">கதிர்வீச்சு சிகிச்சை</ref> போன்ற <ref target="https://ta.wikipedia.org/wiki/மரபணுப்_பிறழ்ச்சி">மரபணு கோளாறுகள்</ref> போன்றவை அசாதாரணமான காரணங்களாக கருதப்படுகின்றன <ref target="https://ta.wikipedia.org/wiki/முதற்_பக்கம்#cite_note-WCR2014,5.16-2">[2]</ref><ref target="https://ta.wikipedia.org/wiki/முதற்_பக்கம்#cite_note-Gal2015-3">[3]</ref>. கிளியோபிளாசுடோமாக்கள் 15% <ref target="https://ta.wikipedia.org/wiki/மூளைக்_கட்டி">மூளைக் கட்டிகளைக் குறிக்கின்றன</ref><ref target="https://ta.wikipedia.org/wiki/முதற்_பக்கம்#cite_note-Young2015-1">[1]</ref>. அவை சாதாரண மூளைச் செல்களிலிருந்து தொடங்கலாம் அல்லது ஏற்கனவே இருக்கும் கீழ்நிலை ஆசுட்ரோசைட்டோமா எனப்படும் மெதுவாக வளரும் மூளையுறைக்கட்டிகளில் இருந்தும் உருவாகலாம்<ref target="https://ta.wikipedia.org/wiki/முதற்_பக்கம்#cite_note-WCR2014,3.8-7">[7]</ref>. <ref target="https://ta.wikipedia.org/wiki/வரியோட்டவழிக்_கணித்த_குறுக்குவெட்டு_வரைவி">கணித்த அலகீடு வரைவி</ref>, <ref target="https://ta.wikipedia.org/wiki/காந்த_அதிர்வு_அலை_வரைவு">காந்த அதிர்வு அலை வரைவு</ref>, மற்றும் <ref target="https://ta.wikipedia.org/wiki/உயிரகச்செதுக்கு">திசுப் பரிசோதனை</ref> ஆகியவற்றின் இணைப்பு சோதனைகளால் நோயறிதல் பொதுவாக செய்யப்படுகிறது.  
நோய் உருவாகாமல் தடுக்கும் முறைகள் தெளிவாக ஏதுமில்லை<ref target="https://ta.wikipedia.org/wiki/முதற்_பக்கம்#cite_note-Gal2015-3">[3]</ref>.  பொதுவாக <ref target="https://ta.wikipedia.org/wiki/அறுவைச்_சிகிச்சை">அறுவை சிகிச்சையும்</ref> அதைத் தொடர்ந்து கீமோதெரபி எனப்படும் <ref target="https://ta.wikipedia.org/wiki/வேதிச்சிகிச்சை">வேதிச்சிகிச்சையும்</ref> <ref target="https://ta.wikipedia.org/wiki/கதிர்_மருத்துவம்">கதிர்வீச்சு சிகிச்சையும்</ref> நோயால் பாதிக்கப்பட்டவர்களின் சிகிச்சைக்காகப் பயன்படுத்தப்படுகிறது<ref target="https://ta.wikipedia.org/wiki/முதற்_பக்கம்#cite_note-Gal2015-3">[3]</ref>. வேதிச்சிகிச்சையின் ஒரு பகுதியாக டெமோசோலோமைடு என்ற மருந்து பெரும்பாலும்  பயன்படுத்தப்படுகிறது<ref target="https://ta.wikipedia.org/wiki/முதற்_பக்கம்#cite_note-RTG1-8">[8]</ref> <ref target="https://ta.wikipedia.org/wiki/முதற்_பக்கம்#cite_note-Hart2013-4">[4]</ref>. வீக்கத்தையும் தோன்றும் நோய் அறிகுறிகளைக் குறைக்கவும் அதிக அளவு சிடீராய்டு எனப்படும் ஊக்க மருந்துகள் பயன்படுத்தப்படலாம்<ref target="https://ta.wikipedia.org/wiki/முதற்_பக்கம்#cite_note-Young2015-1">[1]</ref>. அனைத்தையும் அகற்ற முயற்சிப்பது அல்லது பெரும்பாலான புற்றுநோய்களுக்கு சிகிச்சை மேற்கொள்வது போல சிகிச்சை அளிப்பது சிறந்ததா என்பதும் உறுதியாக அறியமுடியவில்லை<ref target="https://ta.wikipedia.org/wiki/முதற்_பக்கம்#cite_note-9">[9]</ref>.</p>
<p>அதிகபட்ச சிகிச்சை கொடுக்கப்பட்டாலும்  மூளைநரம்புப் புற்றுநோய் பொதுவாக அதிகரித்துக் கொண்டே இருக்கிறது அல்லது மீண்டும் மீண்டும் தோன்றுகிறது<ref target="https://ta.wikipedia.org/wiki/முதற்_பக்கம்#cite_note-Gal2015-3">[3]</ref>. நோயறிதலைத் தொடர்ந்து உயிர்பிழைத்திருப்பததற்கான பொதுவான கால வரம்பு 12 முதல் 15 மாதங்கள் மட்டுமேயாகும். 3 முதல் 7 சதவீத்த்திற்கும் குறைவான மக்கள் மட்டுமே ஐந்து ஆண்டுகளுக்கு மேலும் உயிர்வாழ்கின்றனர்<ref target="https://ta.wikipedia.org/wiki/முதற்_பக்கம்#cite_note-WCR2014,5.16-2">[2]</ref><ref target="https://ta.wikipedia.org/wiki/முதற்_பக்கம்#cite_note-Os2019-5">[5]</ref>. சிகிச்சை ஏதுமின்றி உயிர்வாழ்வது என்பது பொதுவாக மூன்று மாதங்கள் வரை நீடிக்கலாம்<ref target="https://ta.wikipedia.org/wiki/முதற்_பக்கம்#cite_note-Sch2007-10">[10]</ref>. 
மூளைக்குள் தொடங்கும் இப்புற்றுநோய் இரண்டாவது பொதுப் புற்றுநோயாகும். இவ்வரிசையில் முதலிடம் பிடிப்பது மெனிங்கியோமா எனப்படும் மூளையுறைக்கட்டியாகும்.</p>
<p>ஓர் ஆண்டுக்கு 100,000 பேரில் மூன்று பேர் இந்த நோய் பாதிப்புக்கு ஆளாகிறார்கள். பெரும்பாலும் 64 வயதுக்கு அருகிலிருந்து இந்நோய் தொடங்குகிறது.  பெண்களை விட ஆண்களுக்கே அதிகமாக  ஏற்படுகிறது. இந்நோய்க்கான சிகிச்சைக்கு   <ref target="https://ta.wikipedia.org/wiki/நோயெதிர்ப்பியச்_சிகிச்சை">நோயெதிர்ப்பியச் சிகிச்சை</ref> ஆய்வு செய்யப்படுகிறது<ref target="https://ta.wikipedia.org/wiki/முதற்_பக்கம்#cite_note-11">[11]</ref>. </p>
அறிகுறிகள்
<p><ref target="https://ta.wikipedia.org/wiki/வலிப்பு">வலிப்புத்தாக்கங்கள்</ref>, தலைவலி, குமட்டல் மற்றும் <ref target="https://ta.wikipedia.org/wiki/வாந்தி">வாந்தி</ref>, <ref target="https://ta.wikipedia.org/wiki/மறதி">நினைவாற்றல் இழப்பு</ref>, ஆளுமை மாற்றங்கள், மனநிலை அல்லது கவனச்செறிவு  மற்றும்  நரம்பியல் பிரச்சினைகள் ஆகியவை மூளைநரம்பு உயிரணுப் புற்றுநோய் வெளிப்படும் பொதுவான அறிகுறிகளாகும். <ref target="https://ta.wikipedia.org/wiki/முதற்_பக்கம்#cite_note-Al2015-12">[12]</ref>. புற்றுநோய் கட்டி தோன்றும் இட்த்தைக்காட்டிலும் அக்கட்டியின் நோயியல் பண்புகள் தோற்றுவிக்கும் அறிகுறிகள்  மாறுபடுகின்றன. தோன்றும் புற்றுக்கட்டி விரைவாக அறிகுறிகளை வெளிப்படுத்தத்  தொடங்கலாம். ஆனால் எப்போதாவது சிலசமயங்களில் ஓர் உச்ச அளவை அடையும் வரை அது அறிகுறியற்ற நிலையிலேயே காணப்படுகிறது.</p>
ஆபத்து காரணிகள்
<p>பெரும்பாலும் நோய் தோன்றுவதற்கான சரியான காரணம் தெளிவாக அறியப்படவில்லை<ref target="https://ta.wikipedia.org/wiki/முதற்_பக்கம்#cite_note-WCR2014,5.16-2">[2]</ref>. கீழ்நிலை ஆசுட்ரோசைட்டோமா எனப்படும் மற்றொரு வகை மெதுவாக வளரும் மூளையுறைக்கட்டிகளிலிருந்து சுமார் 5% அளவுக்கு இந்நோய் உருவாகிறது<ref target="https://ta.wikipedia.org/wiki/முதற்_பக்கம்#cite_note-Al2015-12">[12]</ref>.</p>
மரபியல் காரணங்கள்
<p>நரம்புத்தொகுதியில் தசைநார் கட்டிகள், லி-ஃபிருமேனி நோய்க்குறி, டியூபரசு சிகளீரோசிசு அல்லது டர்கோட் நோய்க்குறி போன்ற மரபணு கோளாறுகள் இந்நோய் தோன்றுவதற்கான அசாதாரண ஆபத்து காரணிகளில் அடங்கும்<ref target="https://ta.wikipedia.org/wiki/முதற்_பக்கம்#cite_note-Al2015-12">[12]</ref> முந்தைய காலங்களில் நோயாளி எடுத்துக் கொண்ட கதிர்வீச்சு சிகிச்சையும் ஒரு ஆபத்துக் காரணியாகும்<ref target="https://ta.wikipedia.org/wiki/முதற்_பக்கம்#cite_note-Gal2015-3">[3]</ref>.  பொதுவாகவும் பரவலாகவும் ஆண்களிடத்தில் அதிகமாக இந்நோய் காணப்படுவதற்கு சிறப்புக் காரணங்கள் ஏதும் அறியப்படவில்லை<ref target="https://ta.wikipedia.org/wiki/முதற்_பக்கம்#cite_note-13">[13]</ref>.</p>
சுற்றுச்சூழல் காரணங்கள்
<p><ref target="https://ta.wikipedia.org/wiki/புகைத்தல்">புகைபிடித்தல்</ref>, <ref target="https://ta.wikipedia.org/wiki/தீங்குயிர்கொல்லி">பூச்சிக்கொல்லிகள்</ref> மற்றும் <ref target="https://ta.wikipedia.org/wiki/பாறை_எண்ணெய்_சுத்திகரிப்பு_ஆலை">பெட்ரோலிய சுத்திகரிப்பு</ref> அல்லது <ref target="https://ta.wikipedia.org/wiki/ரப்பர்">ரப்பர்</ref> உற்பத்தி தொழிலில் ஈடுபடுதல் ஆகியவை மூளைநரம்பு உயிரணுப் புற்று நோய் உருவாதலுக்கு வாய்ப்பளிக்கும் பிற முக்கிய காரணிகள் ஆகும்<ref target="https://ta.wikipedia.org/wiki/முதற்_பக்கம்#cite_note-Al2015-12">[12]</ref>.
சிமியன் வைரசு (எசு.வி 40)<ref target="https://ta.wikipedia.org/wiki/முதற்_பக்கம்#cite_note-14">[14]</ref> மனித எர்ப்பெசு வைரசு-6<ref target="https://ta.wikipedia.org/wiki/முதற்_பக்கம்#cite_note-15">[15]</ref> <ref target="https://ta.wikipedia.org/wiki/முதற்_பக்கம்#cite_note-16">[16]</ref> (HHV-6)  மற்றும் சைட்டோமெகலோவைரசு ஆகிய தீங்குயிரிகளுடன் இது தொடர்புடையது ஆகும் <ref target="https://ta.wikipedia.org/wiki/முதற்_பக்கம்#cite_note-17">[17]</ref>. </p>
தடுப்பு
<p>மூளைநரம்பு உயிரணுப் புற்றுநோயைத் தடுக்க அறியப்பட்ட வழி முறைகள் எதுவும் இல்லை. <ref target="https://ta.wikipedia.org/wiki/முதற்_பக்கம்#cite_note-Gal2015-3">[3]</ref></p>
சிகிச்சை
<p>பல சிக்கலான காரணங்களால் மூளைநரம்பு உயிரணுப் புற்றுநோய்க்கு சிகிச்சையளிப்பது மிகவும் கடினம்<ref target="https://ta.wikipedia.org/wiki/முதற்_பக்கம்#cite_note-pmid12672279-18">[18]</ref>: </p>
<list type="unordered"><item>மூளைக்கட்டிச் செல்கள் வழக்கமான சிகிச்சைகளுக்கு மிகவும் எதிர்ப்புத் தன்மையுடன் இயங்குகின்றன.</item>
<item>பாரம்பரிய சிகிச்சையால் மூளை மிகவும் சேதமடையும்.</item>
<item>தன்னை தானே சரிசெய்து கொள்ளும் திறனை  மூளை சிறிதளவு மட்டுமே கொண்டுள்ளது.</item>
<item>கட்டி மீது செயல்பட இரத்தம்- மூளை பாதுகாப்பு வேலியைக் கடந்து செல்ல பல மருந்துகளால் முடிவதில்லை.</item></list>
<p>முதன்மை மூளைக் கட்டிகளுக்கு அளிக்கப்படும்  சிகிச்சையானது பராமரிப்பு மற்றும் உயிர்வாழ்வை மேம்படுத்துவதற்கான சிகிச்சைகளை உள்ளடக்கியதாக உள்ளது. </p>
</text></body></html>