<html><body><text id="wikipedia_ta_wikipedia_org__405783.html" ns="0" revid="3249989" sourceurl="https://ta.wikipedia.org/wiki/%E0%AE%AA%E0%AE%BF%E0%AE%B0%E0%AE%BF%E0%AE%A4%E0%AF%8D%E0%AE%A4%E0%AE%BE%E0%AE%A9%E0%AE%BF%E0%AE%AF_%E0%AE%87%E0%AE%A8%E0%AF%8D%E0%AE%A4%E0%AE%BF%E0%AE%AF%E0%AE%BE%E0%AE%B5%E0%AE%BF%E0%AE%A9%E0%AF%8D_%E0%AE%AE%E0%AE%A4%E0%AF%8D%E0%AE%A4%E0%AE%BF%E0%AE%AF%E0%AE%9A%E0%AF%8D_%E0%AE%9A%E0%AE%9F%E0%AF%8D%E0%AE%9F%E0%AE%AE%E0%AE%A9%E0%AF%8D%E0%AE%B1%E0%AE%AE%E0%AF%8D" title="பிரித்தானிய இந்தியாவின் மத்தியச் சட்டமன்றம்" type="wikipedia">பிரித்தானிய இந்தியாவின் மத்தியச் சட்டமன்றம்
<figure><caption>வட்ட வடிவத்தில் அமைந்த இந்திய மத்திய சட்டமன்றக் கட்டிட வளாகம், <ref target="https://ta.wikipedia.org/wiki/புதுதில்லி">புதுதில்லி</ref>, <ref target="https://ta.wikipedia.org/wiki/இந்தியா">இந்தியா</ref></caption></figure>
<p><hi rend="bold">பிரித்தானிய இந்தியாவின் மத்தியச் சட்டமன்றம்</hi>  (Central Legislative Assembly), <ref target="https://ta.wikipedia.org/wiki/மாண்டேகு-செம்ஸ்போர்டு_சீர்திருத்தங்கள்"> மாண்டேகு-செம்ஸ்போர்டு சீர்திருத்தங்களின்</ref> படி, <ref target="https://ta.wikipedia.org/wiki/இந்திய_அரசுச்_சட்டம்,_1919">1919 இந்திய அரசுச் சட்டம்</ref> இயற்றப்பட்டு, இந்திய ஆட்சி நிர்வாகத்தில் இந்தியப் பிரதிநிதிகளும் பங்கு கொள்ளும் வகையில் மத்திய சட்டமன்றம் நிறுவப்பட்டது. </p>
<p>இதனை <hi rend="bold">இந்தியச் சட்டமன்றம்</hi> (<hi rend="bold">Legislative Assembly</hi>) என்றும் <hi rend="bold">ஏகாபத்திய சட்டமன்றம்</hi> என்றும் அழைப்பர்  (<hi rend="bold">Imperial Legislative Assembly</hi>).  <ref target="https://ta.wikipedia.org/wiki/ஈரவை_முறைமை">ஈரவை முறைமை</ref> கொண்ட இந்திய நாடாளுமன்றத்தில் மத்திய சட்டமன்றம், <ref target="https://ta.wikipedia.org/wiki/கீழவை">கீழவையாக</ref> செயல்பட்டது. </p>
<p><ref target="https://ta.wikipedia.org/wiki/இந்திய_மாகாணங்களின்_சபை">இந்திய மாகாணங்களின் சபை</ref>, பிரித்தானிய இந்திய நாடாளுமன்றத்தின் <ref target="https://ta.wikipedia.org/wiki/மேலவை">மேலவையாகச்</ref> செயல்பட்டது.</p>
<p><ref target="https://ta.wikipedia.org/wiki/இந்திய_விடுதலைச்_சட்டம்,_1947"> இந்திய விடுதலைக்குப்</ref> பின் பிரித்தானிய இந்தியாவின் மத்திய சட்டமன்றம்  14 ஆகஸ்டு 1947 அன்று கலைக்கப்பட்டது. இந்திய மத்திய சட்டமன்றத்தின் பணிகளை  <ref target="https://ta.wikipedia.org/wiki/இந்திய_அரசியலமைப்பு_நிர்ணய_மன்றம்">இந்திய அரசியலமைப்பு நிர்ணய மன்றம்</ref> மற்றும் பாகிஸ்தான் அரசியலமைப்பு மன்றங்கள் மேற்கொண்டது. </p>
அமைப்பு
<p><ref target="https://ta.wikipedia.org/wiki/ஈரவை_முறைமை">ஈரவை முறைமை</ref> கொண்ட பிரித்தானிய இந்திய நாடாளுமன்றத்தின் மாகாண சபை எனப்படும் <ref target="https://ta.wikipedia.org/wiki/மேலவை">மேலவையானது</ref>, மத்திய சட்டமன்றம் (<ref target="https://ta.wikipedia.org/wiki/கீழவை">கீழவை</ref>) இயற்றிய சட்ட முன்வடிவுகளை ஆய்வு செய்த பிறகே <ref target="https://ta.wikipedia.org/wiki/கீழவை">கீழவை</ref> சட்டமாக நிறைவேற்றும். மத்திய சட்டமன்றம் (<ref target="https://ta.wikipedia.org/wiki/கீழவை">கீழவை</ref>) மற்றும்  இந்திய மாகாண சபையின் (<ref target="https://ta.wikipedia.org/wiki/மேலவை">மேலவை</ref>) அதிகாரங்கள், <ref target="https://ta.wikipedia.org/wiki/இந்தியத்_தலைமை_ஆளுநர்">வைஸ்ராயின்</ref> இறுதி முடிவுகளுக்கு உட்பட்டது.<ref target="https://ta.wikipedia.org/wiki/முதற்_பக்கம்#cite_note-1">[1]</ref><ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
<p>மத்திய சட்டமன்றத்திற்கு <ref target="https://ta.wikipedia.org/wiki/மும்பை_மாகாணம்">மும்பை மாகாணம்</ref>, <ref target="https://ta.wikipedia.org/wiki/சென்னை_மாகாணம்">சென்னை மாகாணம்</ref>, <ref target="https://ta.wikipedia.org/wiki/வங்காள_மாகாணம்">வங்காள மாகாணம்</ref>, <ref target="https://ta.wikipedia.org/wiki/பஞ்சாப்_மாகாணம்_(பிரித்தானிய_இந்தியா)">பஞ்சாப்</ref> மாகாணாங்களிலிருந்து 145 உறுப்பினர்கள் மறைமுகமாகவோ அல்லது நேரடியாக தேர்ந்தெடுக்கப்பட்டனர். 
<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
நியமன உறுப்பினர்கள்
<p>மத்திய சட்ட மன்றத்திற்கு, அரசு அலுவல் சார்ந்தவர்களையும் அல்லது அலுவல் சாராதவர்களையும், மாகாண சட்டமன்றங்கள் அல்லது <ref target="https://ta.wikipedia.org/wiki/இந்தியத்_தலைமை_ஆளுநரின்_நிர்வாகக்_குழு">இந்தியத் தலைமை ஆளுநரின் நிர்வாகக் குழுவால்</ref> நேரடியாக நியமிக்கப்படுவர்.  </p>
அலுவலர்கள்
<p>26 நியமன உறுப்பினர்களில், மத்திய சட்டமன்றத்தின் 14 உறுப்பினர்கள் <ref target="https://ta.wikipedia.org/wiki/இந்தியத்_தலைமை_ஆளுநரின்_நிர்வாகக்_குழு">இந்தியத் தலைமை ஆளுநரின் நிர்வாகக் குழுவாலும்</ref>; இந்திய மாகாண சபையின் (<ref target="https://ta.wikipedia.org/wiki/மேலவை">மேலவை</ref>) 12 உறுப்பினர்கள், மாகாணச் சட்டமன்றங்களின் உறுப்பினர்களால் தேர்ந்தெடுக்கப்படுவர்.</p>
அலுவல் சாரா உறுப்பினர்கள்
<p>15 அலுவல் சாரா உறுப்பினர்களில், ஐந்து உறுப்பினர்களை, இந்தியத் தொழில் &amp; வணிக சபைகள், இந்தியக் கிறிஸ்துவர்கள், தொழிலாளர் அமைப்புகள், <ref target="https://ta.wikipedia.org/wiki/ஆங்கிலோ_இந்தியர்கள்">ஆங்கிலோ இந்தியர்கள்</ref> மற்றும் <ref target="https://ta.wikipedia.org/wiki/தலித்">ஒடுக்கப்பட்டவர்களால்</ref> தேர்ந்தெடுக்கப்படுவர். </p>
<p>மீதமுள்ள பத்து உறுப்பினர்களில், இருவர் <ref target="https://ta.wikipedia.org/wiki/வங்காள_மாகாணம்">வங்காள மாகாணத்திலிருந்தும்</ref>,  <ref target="https://ta.wikipedia.org/wiki/பஞ்சாப்_மாகாணம்_(பிரித்தானிய_இந்தியா)">பஞ்சாப்</ref>, <ref target="https://ta.wikipedia.org/wiki/ஐக்கிய_மாகாணம்">ஐக்கிய மாகாணம்</ref>, <ref target="https://ta.wikipedia.org/wiki/மும்பை_மாகாணம்">மும்பை மாகாணம்</ref>, <ref target="https://ta.wikipedia.org/wiki/சென்னை_மாகாணம்">சென்னை மாகாணம்</ref>, பிகார் மற்றும் ஒரிசா மாகாணம், <ref target="https://ta.wikipedia.org/wiki/மத்திய_மாகாணம்,_பிரித்தானிய_இந்தியா">மத்திய மாகாணம்</ref>, <ref target="https://ta.wikipedia.org/wiki/வடமேற்கு_எல்லைப்புற_மாகாணம்_(1901-1955)">வடமேற்கு எல்லைப்புற மாகாணங்களிலிருந்து</ref>    தலா ஒரு உறுப்பினர் வீதம் தேர்ந்தெடுத்து அனுப்புவர். </p>
நேரடித் தேர்தலில் தேர்ந்தெடுக்கப்பட்ட உறுப்பினர்கள்
<p>துவக்கத்தில் இந்தியச் சட்டமன்றத்தின் மொத்தமுள்ள 142 உறுப்பினர்களில், 101 உறுப்பினர்கள் நேரடித் தேர்தலிலும்; 41 உறுப்பினர்கள் நியமன முறையில் தேர்ந்தெடுக்கப்பட்டனர். </p>
<p>101 தேர்ந்தெடுக்கப்பட்ட உறுப்பினர்களில், 52 உறுப்பினர்கள் பொதுத் தொகுதிகளிலிருந்தும்; 29  <ref target="https://ta.wikipedia.org/wiki/முஸ்லீம்">முஸ்லீம்கள்</ref>, 2 <ref target="https://ta.wikipedia.org/wiki/சீக்கியம்">சீக்கியர்கள்</ref>, 7 <ref target="https://ta.wikipedia.org/wiki/ஐரோப்பா">ஐரோப்பியர்கள்</ref>, 7  நிலவுடமையாளர்கள்  மற்றும் 4 <ref target="https://ta.wikipedia.org/wiki/வணிகர்">வணிகர்கள்</ref> தனித் தொகுதிகளிலிருந்தும் தேர்ந்தெடுக்கப்பட்டனர்.<ref target="https://ta.wikipedia.org/wiki/முதற்_பக்கம்#cite_note-4">[4]</ref><ref target="https://ta.wikipedia.org/wiki/முதற்_பக்கம்#cite_note-5">[5]</ref> பின்னர் இந்திய சட்டமன்றத்திற்கு <ref target="https://ta.wikipedia.org/wiki/தில்லி">தில்லி</ref>, <ref target="https://ta.wikipedia.org/wiki/வடமேற்கு_எல்லைப்புற_மாகாணம்_(1901-1955)">வடமேற்கு எல்லைப்புற மாகாணம்</ref>, அஜ்மீர்-மெர்வாரா பகுதியினருக்கு தலா ஒரு  தொகுதிகள் கூடுதலாக வழங்கப்பட்டது.</p>
<p>மத்திய சட்டமன்றத் தொகுதிகள் கீழ்கண்டவாறு பிரிக்கப்பட்டது.:<ref target="https://ta.wikipedia.org/wiki/முதற்_பக்கம்#cite_note-GOIAct1919-6">[6]</ref></p>
<p><ref target="https://ta.wikipedia.org/wiki/இந்திய_அரசுச்_சட்டம்,_1935">1935ஆம் ஆண்டு இந்திய அரசுச் சட்டத்தின்</ref> மூலம், இந்திய நாடாளுமன்றத்தின் <ref target="https://ta.wikipedia.org/wiki/ஈரவை_முறைமை">ஈரவை முறைமை</ref> ஒழிக்கப்பட்டது. 
இந்திய மத்திய சட்டமன்றத்தில் நேரடியாக தேர்ந்தேடுக்கப்படும்  உறுப்பினர்களின் எண்ணிக்கை 250 ஆக உயர்த்தப்பட்டது.</p>
<p>மேலும் <ref target="https://ta.wikipedia.org/wiki/இந்திய_மன்னராட்சி_அரசுகளின்_பட்டியல்">சுதேச சமஸ்தானங்களின்</ref> சார்பில் 125 இடங்கள் ஒதுக்கப்பட்டது. இருப்பினும் இச்சீர்திருத்தங்களின் படி தேர்தல் நடைபெறவில்லை.</p>
நாடாளுமன்றக் கட்டிடம்
<p>12 பிப்ரவரி 1921ல் புதிய இந்திய மத்திய சட்டமன்றக் கட்டிட வளாகத்தின் அடிக்கல் நடப்பட்டு,  18 பிப்ரவரி 1927ல் திறப்பு விழா நடைபெற்றது.</p>
<p>தற்போது செயல்படும் <ref target="https://ta.wikipedia.org/wiki/இந்திய_நாடாளுமன்றம்"> இந்திய நாடாளுமன்ற கட்டிட வளாகத்திற்கு</ref> மாற்றப்பட்ட மத்திய சட்டமன்ற சபைக் கட்டிடத்திற்கு, நாடாளுமன்ற இல்லம் அல்லது சன்சத் பவன் எனப்பெயரிடப்பட்து.<ref target="https://ta.wikipedia.org/wiki/முதற்_பக்கம்#cite_note-7">[7]</ref><ref target="https://ta.wikipedia.org/wiki/முதற்_பக்கம்#cite_note-8">[8]</ref></p>
<p>இந்திய மத்திய சட்டமன்றம், இந்திய மாகாண சபை மற்றும் <ref target="https://ta.wikipedia.org/wiki/இந்திய_மன்னராட்சி_அரசுகளின்_பட்டியல்">சுதேச சமஸ்தானங்களின்</ref> சபைகளை அலுவல் பூர்வமாக, <ref target="https://ta.wikipedia.org/wiki/ஐக்கிய_இராச்சியத்தின்_ஐந்தாம்_ஜோர்ஜ்">ஐக்கிய இராச்சியத்தின் ஐந்தாம் ஜோர்ஜ்</ref> மன்னர் 1921ல் திறந்து வைத்தார்.  <ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
தேர்தல்கள்
<p>இந்திய மத்திய சட்டமன்றம் மற்றும் இந்திய மாகாண சபைகளுக்கான முதல் தேர்தல் நவம்பர் 1920ல் நடைபெற்றது.</p>
<p>இத்தேர்தலில் மிதவாதிகளுக்கும், இத்தேர்தலை எதிர்த்து <ref target="https://ta.wikipedia.org/wiki/ஒத்துழையாமை_இயக்கம்">ஒத்துழையாமை இயக்கம்</ref>
நடத்திக் கொண்டிருந்த  <ref target="https://ta.wikipedia.org/wiki/இந்திய_தேசிய_காங்கிரசு">இந்திய தேசிய காங்கிரசு</ref> கட்சியினர் ஆதரவுடன் பலர்  போட்டியிட்டனர். இத்தேர்தலிகளில் 14,15,892 வாக்காளர்களில் 1,82,000 வாக்களர்கள் மட்டுமே வாக்களித்தனர். <ref target="https://ta.wikipedia.org/wiki/முதற்_பக்கம்#cite_note-10">[10]</ref></p>
<p><ref target="https://ta.wikipedia.org/wiki/ஒத்துழையாமை_இயக்கம்">ஒத்துழையாமை இயக்கத்தை</ref>  காங்கிரஸ் கட்சியினர் திரும்பப் பெற்றனர்.   காங்கிரசு கட்சியிலிருந்து ஒரு குழுவினர் <ref target="https://ta.wikipedia.org/wiki/சுயாட்சிக்_கட்சி">சுயாட்சிக் கட்சியை</ref> நிறுவி, 1923 மற்றும் 1926களில் நடைபெற்ற தேர்தலில்களில் போட்டியிட்டனர்.  
<ref target="https://ta.wikipedia.org/wiki/சுயாட்சிக்_கட்சி">சுயாட்சிக் கட்சியின்</ref> தலைவரான <ref target="https://ta.wikipedia.org/wiki/மோதிலால்_நேரு">மோதிலால் நேரு</ref>, மத்திய சட்டமன்றத்தில் எதிர்கட்சி தலைவரானார். </p>
<p>1934ல் காங்கிரஸ் கட்சியினர் ஒத்துழையாமை இயக்கத்தை முடித்துக் கொண்டு, 1934ல் நடைபெற்ற ஐந்தாவது மத்திய சட்டமன்றத் தேர்தலில் போட்டியிட்டனர். <ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
<p>1945ல் இந்திய மத்திய சட்டமன்றத்திற்கு இறுதியாகத் தேர்தல் நடைபெற்றது.</p>
முக்கிய நிகழ்வுகள்
<list type="unordered"><item>இந்திய மத்திய சட்டமன்றத்தில், 1926ல் <ref target="https://ta.wikipedia.org/wiki/மோதிலால்_நேரு">மோதிலால் நேரு</ref>, இந்திய அரசியலமைப்பு சட்டத்தை நிறைவேற்றி, இந்தியாவிற்கு தன்னாட்சி வழங்கும் தீர்மானத்தை முன் வைத்தார். ஆனால் மத்திய சட்டமன்றம் இக்கோரிக்கையை ஏற்கவில்லை.<ref target="https://ta.wikipedia.org/wiki/முதற்_பக்கம்#cite_note-Nehru-12">[12]</ref></item></list>
<list type="unordered"><item>8 ஏப்ரல் 1929ல் இந்தியப் புரட்சியாளர்கள் <ref target="https://ta.wikipedia.org/wiki/பகத்சிங்">பகத்சிங்</ref> மற்றும் <ref target="https://ta.wikipedia.org/wiki/பதுகேஷ்வர்_தத்">பதுகேஷ்வர் தத்</ref> ஆகியோர், பிரித்தானிய ஆட்சியாளர்கள் இந்தியாவை விட்டு வெளியேற வேண்டும் என வலியுறுத்தி, இந்திய மத்திய சட்டமன்றத்தில் வெடிகுண்டுகளை வீசியெறிந்தனர். இக்குண்டு வீச்சில் சில ஆங்கிலேய அதிகாரிகள் காயமுற்றனர். <ref target="https://ta.wikipedia.org/wiki/முதற்_பக்கம்#cite_note-13">[13]</ref><ref target="https://ta.wikipedia.org/wiki/முதற்_பக்கம்#cite_note-14">[14]</ref></item></list>
<list type="unordered"><item>1934ல் காங்கிரஸ் கட்சி, இந்திய மத்திய சட்டமன்றத்தில் முதன்மை எதிர்கட்சி என்ற தகுதி பெற்றது.</item>
<item><ref target="https://ta.wikipedia.org/wiki/இரண்டாம்_உலகப்_போர்">இரண்டாம் உலகப் போர்</ref> நடைபெற்றுக் கொண்டிருந்த போது, 27 பிப்ரவரி 1942 அன்று மத்திய சட்டமன்றத்தில், இரகசியமாக போர் நிலவரம் குறித்து விவாதம் நடைபெற்றது.<ref target="https://ta.wikipedia.org/wiki/முதற்_பக்கம்#cite_note-15">[15]</ref></item></list>
மத்திய சட்டமன்றத்தின் தலைவர்கள்
<p>இந்திய மத்திய சட்டமன்றத்திற்கு தலைமை வகிப்பவரை அவைத்தலைவர் (சபாநாயகர்) என்பர். இதன் இறுதி சபாநாயகராக <ref target="https://ta.wikipedia.org/wiki/கணேஷ்_வாசுதேவ_மாவ்லங்கர்">கணேஷ் வாசுதேவ மாவ்லங்கர்</ref> 14 ஆகஸ்டு 1947 முடிய பதவி வகித்தார். </p>
<p>மேலும் இவர்  <ref target="https://ta.wikipedia.org/wiki/இந்திய_அரசியலமைப்பு_நிர்ணய_மன்றம்">இந்திய அரசியலமைப்பு நிர்ணய மன்றத்தின்</ref> சபாநாயகராகத் தொடர்ந்து பதவி வகித்தார். பின்னர் 1952ல் இந்திய நாடாளுமன்றத்தின் மக்களவை சபாநாயகராக தொடர்ந்து பதவி வகித்தார்.  <ref target="https://ta.wikipedia.org/wiki/முதற்_பக்கம்#cite_note-Kashyap-16">[16]</ref></p>


கலைப்பு
<p>ஆகஸ்டு, 1947ல் <ref target="https://ta.wikipedia.org/wiki/இந்திய_அரசியலமைப்பு_நிர்ணய_மன்றம்">இந்திய அரசியலமைப்பு நிர்ணய மன்றம்</ref> நிறுவப்பட்ட பின், <ref target="https://ta.wikipedia.org/wiki/இந்திய_விடுதலைச்_சட்டம்,_1947">இந்திய விடுதலைச் சட்டம், 1947</ref> படி, இந்திய மத்திய சட்டமன்றம், இந்திய மாகாண சபை மற்றும் மாகாணச் சட்டமன்றங்கள் கலைக்கப்பட்டது. </p>
இதனையும் காண்க
<list type="unordered"><item><ref target="https://ta.wikipedia.org/wiki/இந்தியத்_தலைமை_ஆளுநரின்_நிர்வாகக்_குழு">இந்தியத் தலைமை ஆளுநரின் நிர்வாகக் குழு</ref></item>
<item><ref target="https://ta.wikipedia.org/wiki/இந்திய_மாகாணங்களின்_சபை">இந்திய மாகாணங்களின் சபை</ref></item>
<item><ref target="https://ta.wikipedia.org/wiki/இந்திய_இடைக்கால_அரசு">இந்திய இடைக்கால அரசு</ref></item></list>
</text></body></html>