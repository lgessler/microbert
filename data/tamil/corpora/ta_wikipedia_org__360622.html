<html><body><text id="wikipedia_ta_wikipedia_org__360622.html" ns="0" revid="2722414" sourceurl="https://ta.wikipedia.org/wiki/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%BF%E0%AE%B4%E0%AE%99%E0%AF%8D%E0%AE%95%E0%AF%81" title="சிறுகிழங்கு" type="wikipedia">சிறுகிழங்கு
<figure><caption><hi rend="italic">சிறுகிழங்கு</hi> பூக்கள்.</caption></figure>
<figure><caption><hi rend="italic">சிறுகிழங்கு</hi></caption></figure>
<p><hi rend="bold">சிறுகிழங்கு</hi>, (ஆங்கிலம்: Coleus parviflorus அல்லது Plectranthus rotundifolius) லேபியேட்டே என்ற குடும்பத்தைச் சேர்ந்தது. இது கேரளா, தமிழ்நாட்டின் தென் மாவட்டங்களில் <ref target="https://ta.wikipedia.org/wiki/சாகுபடி">சாகுபடி</ref> செய்யப்படும் <ref target="https://ta.wikipedia.org/wiki/கிழங்கு">கிழங்கு</ref> வகைப்பயிராகும். இது இந்தியா, இந்தோனேசியா, மலேசியா, இலங்கை,ஆப்ரிக்கா போன்ற வெப்பமண்டலப்பகுதிகளில் காணப்படுகிறது. இது பலவகையான உணவுகள் தயாரிக்கப் பயன்படுகிறது. இதன் மணமும், சுவையும் நுகர்வோரைக் கவரக்கூடியது. இதன் உற்பத்தி குறைவாக இருப்பதால், சந்தையில் இதன் விலை சற்றுக் கூடுதலாகவே இருக்கும்.</p>
<p>சிறுகிழங்கில் 14.7- 20.8% மாவுச்சத்தும், 0.04-0.31% புரதச்சத்தும், 0.57-0.96% சர்க்கரையும் உள்ளது.<ref target="https://ta.wikipedia.org/wiki/முதற்_பக்கம்#cite_note-Rajmohan-1">[1]</ref> வடிக்கும் திறனுள்ள செந்தோமிலி மண் இச்சாகுபடிக்கு ஏற்றது. இப்பயிருக்கு நீர் அதிகம் தேவைப்படுகிறது. ஈரப்பதமுள்ள சூழ்நிலை ஏற்றது.</p>
நாற்றங்கால்
<p>ஓர் எக்டரில் நடவு செய்ய 500-600 ச.மீ.நாற்றங்கால் தேவை. 125-150 கி.கி. மட்கிய தொழுஎரு இட்டு உழ வேண்டும். நிலத்தைச் சமப்படுத்தியபின் இதன் கிழங்குகள் 30x15 செ.மீ. என்ற இடைவெளியில் பார்களில் நடப்படுகின்றன.  விதைக்க 170-200 கி.கி. கிழங்குகள் தேவை.</p>
நடவு
<p>நிலத்தை நன்றாக உழுதபின், கடைசி உழவிற்கு முன்பு 10 டன் மட்கிய தொழுஎரு இட்டு சமப்படுத்த வேண்டும்.  15-20 செ.மீ. நீளமுள்ள முளைத்து வரும் தண்டுகள் நடவுவயலில், பார்களில் 30x15 செ.மீ.இடைவெளியில் நடப்படுகின்றன.  மார்ச் –  ஏப்ரல் மாதங்கள் நடவுக்கு ஏற்றவை. கோ-1, ஸ்ரீதாரா,நிதி போன்றவை சாகுபடிக்கேற்ற இரகங்களாகும்.மண் பரிசோதனை செய்து உரமிடலாம். மண் ஆய்வு செய்யாத பட்சத்தில், அடியுரமாக 30:60:50 கி.கி. த:ம:சா/எக்டர் மண்ணில் இட வேண்டும்.மேலுரமாக, நட்ட 45 நாட்களில் 30:0:50 கி.கி. த:ம:சா /எக்டர் இட வேண்டும்.<ref target="https://ta.wikipedia.org/wiki/முதற்_பக்கம்#cite_note-Rajmohan-1">[1]</ref></p>
<p>இது நட்ட 4-5  மாதங்களில் அறுவடைக்குத் தயாராகும்.  செடிகளை கிழங்குகளோடு அகழ்ந்தெடுத்து, கிழங்குகளைப் பிரித்து எடுக்க வேண்டும். 15-20 டன்/ எக்டர் மகசூல் கொடுக்கக்கூடியது.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
</text></body></html>