<html><body><text id="wikipedia_ta_wikipedia_org__104332.html" ns="0" revid="3449247" sourceurl="https://ta.wikipedia.org/wiki/%E0%AE%9A%E0%AF%87%E0%AE%A8%E0%AF%8D%E0%AE%A4%E0%AE%99%E0%AF%8D_%E0%AE%95%E0%AE%A3%E0%AF%8D%E0%AE%A3%E0%AE%A9%E0%AE%BE%E0%AE%B0%E0%AF%8D" title="சேந்தங் கண்ணனார்" type="wikipedia">சேந்தங் கண்ணனார்<p>சேந்தங்கண்ணனார் சங்ககாலப் புலவர். அகநானூறு 350, நற்றிணை 54 ஆகிய இரண்டு பாடல்களைப் பாடியவர் இவர்.</p>
புலவர் பெயர் விளக்கம்
<p>சேந்தங்கண்ணனார், <ref target="https://ta.wikipedia.org/wiki/செங்கண்ணனார்">செங்கண்ணனார்</ref>, <ref target="https://ta.wikipedia.org/wiki/சோழன்_செங்கணான்">செங்கணான்</ref> <ref target="https://ta.wikipedia.org/wiki/சேந்தன்">சேந்தன்</ref> என்னும் பெயர்கள் சிவபெருமானைக் குறிப்பவை. இவை இப்படி இருக்க, இவர் <hi rend="bold">"சேந்தனை சென்மோ"</hi> என்னும் தொடரைத் <hi rend="bold">தங்கியிருந்துவிட்டுச் செல்க</hi> என்னும் பொருளில் கையாண்டுள்ளார். இக்காலத்தில் நண்பனைச் <hi rend="bold">சேத்தாளி</hi> என்று குறிப்பிடுகிறோம். இவற்றிலிருந்து சேந்தன் என்னும் சொல்லுக்கு <hi rend="bold">நண்பன்</hi> எனப் பொருள் கொள்வதே சிறப்பு எனத் தெரியவருகிறது. மற்றும், சேந்தம் என்பது ஊரின் பெயர் என்பது இத்தொடரில் தெளிவாகத் தெரியவருகிறது. <ref target="https://ta.wikipedia.org/wiki/சேந்தமங்கலம்">சேந்தமங்கலம்</ref> என்னும் ஊரும் உள்ளது. இப்புலவர் அந்தச் சேந்தமங்கலத்தைச் சேர்ந்தவர் என்பது பொருத்தமானது.</p>
பாடல் சொல்லும் செய்திகள்
<figure><caption>கருங்கால் வெண்குருகு</caption></figure>
<figure><caption>வாப்பறை என்னும் வௌவால்</caption></figure>
குருகு விடு தூது
<p>தூய சிறகுகளை உடைய குருகே! நீ என்னுடைய பறவை அல்லவா! சங்குப்பூச்சிகளை மேய்ந்தபின், உன் உறவுப் பறவைகளோடு சிறிது தங்கிவிட்டு, வௌவாலை மேயச் செல்கிறாய் என்பது புரிகிறது. நீ இல்லாவிட்டால் மாலைப்பொழுதே புலம்பும். பரவாயில்லை. உனக்கு <hi rend="bold">நொதுமல்</hi> நெஞ்சம் வேண்டாம். அன்பு கொண்டு என் குறையைக் கேள். தழையாடைக்காகக் கொய்த ஞாழல் படர்ந்த கண்டல்மர வேலியைக் கடலலை தடவிக்கொடுத்து வளர்க்கும் துறையை உடையவன் என் கிழவன். வழியில் அவனிடம் சென்று என் குறையை எடுத்துச்சொல். (நற்றிணை 54)</p>
சேந்தனை சென்மோ
<p>கழியில் பூத்துள்ள நெய்தல், காவி ஆகிய பூக்களைக் கடலலை மோதிவிட்டுச் செல்கிறது. துறையில் நண்டுகளின் நடமாட்டம் இல்லை. இப்படிக் கழியும் துறையும் பொலிவற்றுக் கிடக்கின்றன. காரணம் நீ <hi rend="bold">அத்திரி</hi> பூட்டிய தேரில் அங்கு வரவில்லை. இவள் கண் மழை பொழிவதைக் காரணமாக வைத்துக்கொண்டு நீ அவ்விடத்தில் தங்கிவிட்டுச் செல்க. - இப்படித் தோழி தலைவனுக்குச் சொல்கிறாள். (அகம் 350)</p>
மொழியியல்
<p>பாடு ஆன்றன்று = பெருமை அகன்றுள்ளது. 
ஆன்றல் &gt; அகலல். 
ஆன்றன்று = ஆன்று+அன்+து (பகுதி, சாரியை, விகுதி)
(அகம் 350)</p>
</text></body></html>