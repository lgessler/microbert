<html><body><text id="wikipedia_ta_wikipedia_org__30633.html" ns="0" revid="3158167" sourceurl="https://ta.wikipedia.org/wiki/%E0%AE%AE%E0%AF%81%E0%AE%B0%E0%AF%81%E0%AE%95_%E0%AE%A8%E0%AE%BE%E0%AE%AF%E0%AE%A9%E0%AE%BE%E0%AE%B0%E0%AF%8D" title="முருக நாயனார்" type="wikipedia">முருக நாயனார்
<p><hi rend="bold">முருக நாயனார்</hi> என்பவர் <ref target="https://ta.wikipedia.org/wiki/சைவ_சமயம்">சைவ சமயத்தவர்களால்</ref> பெரிதும் மதிக்கப்படும் அறுபத்து மூன்று <ref target="https://ta.wikipedia.org/wiki/நாயன்மார்">நாயன்மார்களில்</ref> ஒருவர் ஆவார்.<hi rend="bold">முருகனுக்கும்</hi> (உருத்திர பசுபதிக்கும்) அடியேன்” என <ref target="https://ta.wikipedia.org/wiki/திருத்தொண்டத்_தொகை">திருத்தொண்டத் தொகை</ref> இவரைப் பற்றிக் கூறுகிறது.</p>
<p>சோழநாட்டிலே திருப்புகலூரில் <ref target="https://ta.wikipedia.org/wiki/அந்தணர்">அந்தணர்</ref> மரபில் தோன்றியவர் <hi rend="bold">முருக நாயனார்</hi>. ஞானவரம்பின் தலை நின்ற இப்பெருந்தகையார், இறைவன் திருவடிக்கீழ் ஊனமின்றி நிறைஅன்பால் உருகும் மனத்தார்<ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref>. நாள்தோறும் விடியற்காலையில் எழுந்து நீரில் மூழ்கிக் கோட்டுப்பூ, கொடிப்பூ, நீர்ப்பூ, நிலப்பூ எனப்படும் நால்வகைப் பூக்களில் உரிய பூக்களைக் கொய்து திருப்பூங்கூடைகளிற் கொணர்ந்து தனியிடத்திலிருந்து கோவை, இண்டை, தாமம், மாலை, கண்ணி, பிணையல், தொடையல் எனப் பலவகைப்பட்ட திருமாலைகளாகத் தொடுப்பார். ஆறுகாலப் பூசைக்கும் அவ்வக் காலப்பூசைக்கேற்பத் தொடுத்த அவற்றை திருப்புகலூரில் உள்ள வர்த்தமானீச்சரத் திருக்கோயிலில் உள்ள <ref target="https://ta.wikipedia.org/wiki/சிவபெருமான்">சிவபெருமானுக்குச்</ref> சாத்தி அர்ச்சனை செய்தும், திருவைந்தெழுத்து ஓதியும் வழிபடத் <ref target="https://ta.wikipedia.org/wiki/திருஞானசம்பந்தப்_பிள்ளையார்">திருஞானசம்பந்தப் பிள்ளையார்</ref> எழுந்தருளிய போது பிள்ளையாரை எதிர்கொண்டழைத்து வந்தார். சிலநாட்கள் பிள்ளையாருடன் கூடிச் சென்று வர்த்தமானீசுவரப் பெருமானை நாளும் வழிபடும் பாக்கியம் பெற்றார். <ref target="https://ta.wikipedia.org/wiki/திருநாவுக்கரசு_சுவாமிகள்">திருநாவுக்கரசு சுவாமிகள்</ref> புகலூருக்கு வந்த போழுது பிள்ளையாருடன் சென்று அவரை வரவெதிர்கொள்ளும் புண்ணியம் பெற்றார். அவர்தம் திருமடத்திலே <ref target="https://ta.wikipedia.org/wiki/ஆளுடைய_அரசு">ஆளுடைய அரசும்</ref> <ref target="https://ta.wikipedia.org/wiki/ஆளுடைய_பிள்ளையார்">ஆளுடைய பிள்ளையாரும்</ref> சில நாள் உறைந்தனர். அந்நாளில் <ref target="https://ta.wikipedia.org/wiki/நீலநக்கர்">நீலநக்கர்</ref>, <ref target="https://ta.wikipedia.org/wiki/சிறுத்தொண்டர்">சிறுத்தொண்டர்</ref> ஆகிய பெருமக்களும் அங்கு வந்து சேர்ந்தனர். அவர்களோடெல்லாம் அளவளாவி மகிழ்ந்திருந்தார். </p>
<p>திருஞானசம்பந்தப் பிள்ளையாருக்கு நண்பராம் பெருமைபெற்ற முருகநாயனார், திருநல்லூர்ப் பெருமணத்தில் நிகழ்ந்த திருமணவிழாவிற் கலந்துகொண்டு தங்கள் பெருமானடி நீழலில் தலையாம் நிலைமை சார்வுற்றார்.</p>


உசாத்துணைகள்
<list type="ordered"><item>பெரிய புராணம் வசனம் - <ref target="https://ta.wikipedia.org/wiki/சிவதொண்டன்_சபை">சிவதொண்டன் சபை</ref>, <ref target="https://ta.wikipedia.org/wiki/யாழ்ப்பாணம்">யாழ்ப்பாணம்</ref></item></list>
</text></body></html>