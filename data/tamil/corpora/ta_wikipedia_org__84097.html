<html><body><text id="wikipedia_ta_wikipedia_org__84097.html" ns="0" revid="2697664" sourceurl="https://ta.wikipedia.org/wiki/%E0%AE%AA%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AE%B2%E0%AE%AE%E0%AF%87%E0%AE%AF%E0%AF%81_(%E0%AE%A4%E0%AE%BF%E0%AE%B0%E0%AF%81%E0%AE%A4%E0%AF%8D%E0%AE%A4%E0%AF%82%E0%AE%A4%E0%AE%B0%E0%AF%8D)" title="பர்த்தலமேயு (திருத்தூதர்)" type="wikipedia">பர்த்தலமேயு (திருத்தூதர்)
<p><hi rend="bold">புனித பர்த்தலமேயு</hi>, <hi rend="bold">புனித பார்த்தொலொமேயு</hi> அல்லது <hi rend="bold">புனித நத்தனியேல்</hi> (<hi rend="italic">Saint Bartholomew</hi>, <ref target="https://ta.wikipedia.org/wiki/கிரேக்க_மொழி">கிரேக்கம்</ref>: Βαρθολομαίος, <hi rend="italic">பர்தொலோமைஒஸ்</hi>; <ref target="https://ta.wikipedia.org/wiki/1ம்_நூற்றாண்டு">முதலாம் நூற்றாண்டில்</ref> வாழ்ந்தவர்), இயேசுவின் பன்னிரு <ref target="https://ta.wikipedia.org/wiki/திருத்தூதர்_(கிறித்தவம்)">திருத்தூதர்களுள்</ref> (அப்போஸ்தலர்களுள்) ஒருவர். இவரின் பெயர் "டாலமியின் (Ptolemy) மகன்" எனவும் "உழுசால் மகன்" எனவும் பொருள்படும். எனவே இது குடும்பப் பெயர் என்பர்.<ref target="https://ta.wikipedia.org/wiki/முதற்_பக்கம்#cite_note-EB-1">[1]</ref> இவரது விழா நாள் <ref target="https://ta.wikipedia.org/wiki/ஆகஸ்டு_24">ஆகஸ்டு 24</ref>.</p>
<figure><caption>புனித பர்த்தலமேயு மடம், <ref target="https://ta.wikipedia.org/wiki/ஆர்மீனியா">ஆர்மீனியா</ref>. இங்கே தான் இவர் இரத்த சாட்சியாக உயிர் நீத்தார்.</caption></figure>
<p><ref target="https://ta.wikipedia.org/wiki/யோவான்_நற்செய்தி">யோவான் நற்செய்தியின்</ref> முதல் அதிகாரத்தில் இவர் <hi rend="bold">நத்தனியேல்</hi> என அழைக்கப்படுகிறார். அந்நற்செய்தியில் நத்தனியேல் தம்மிடம் வருவதை இயேசு கண்டு,  'இவர் உண்மையான இஸ்ரயேலர், கபடற்றவர்'  என்று இவரைக் குறித்துக் கூறினார்<ref target="https://ta.wikipedia.org/wiki/முதற்_பக்கம்#cite_note-2">[2]</ref>. மேலும் <ref target="https://ta.wikipedia.org/wiki/மத்தேயு_நற்செய்தி">மத்தேயு</ref> <ref target="https://ta.wikipedia.org/wiki/மாற்கு_நற்செய்தி">மாற்கு</ref> <ref target="https://ta.wikipedia.org/wiki/லூக்கா_நற்செய்தி">லூக்கா</ref> நற்செய்திகளில் திருத்தூதர்கள் பட்டியலில் இவர் இடம் பெறுகிறார். <ref target="https://ta.wikipedia.org/wiki/அப்போஸ்தலர்_பணி">திருத்தூதர் பணிகள்</ref> நூலில் இயேசுவின் விண்ணேற்பைக் கண்டவர்களுள் இவரும் ஒருவர்.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
<p>தூய ஆவியின் வருகைக்குப் பிறகு <ref target="https://ta.wikipedia.org/wiki/ஆர்மீனியா">ஆர்மீனியா</ref>, <ref target="https://ta.wikipedia.org/wiki/இந்தியா">இந்தியா</ref><ref target="https://ta.wikipedia.org/wiki/முதற்_பக்கம்#cite_note-EB-1">[1]</ref> மற்றும் பல இடங்களில் மறைபணி புரிந்தார் என்பது மரபுச் செய்தி. பாரம்பரியத்தின்படி இவர் <ref target="https://ta.wikipedia.org/wiki/ஆர்மீனியா">ஆர்மீனியாவில்</ref> உயிரோடு தோல் உரிக்கப்பட்டு, தலைகீழாக சிலுவையில் அறையப்பட்டு கொல்லப்பட்டார். இவ்விடத்தில் இப்போது புனித பர்த்தலமேயு மடம் உள்ளது.</p>
</text></body></html>