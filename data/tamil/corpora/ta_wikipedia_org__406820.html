<html><body><text id="wikipedia_ta_wikipedia_org__406820.html" ns="0" revid="3448022" sourceurl="https://ta.wikipedia.org/wiki/2013_%E0%AE%AE%E0%AE%B0%E0%AE%95%E0%AF%8D%E0%AE%95%E0%AE%BE%E0%AE%A3%E0%AE%AE%E0%AF%8D_%E0%AE%B5%E0%AE%A9%E0%AF%8D%E0%AE%AE%E0%AF%81%E0%AE%B1%E0%AF%88" title="2013 மரக்காணம் வன்முறை" type="wikipedia">2013 மரக்காணம் வன்முறை<p><hi rend="bold">2013 மரக்காணம் வன்முறை</hi> (<hi rend="bold">2013 Marakkanam violence</hi>) என்பது <ref target="https://ta.wikipedia.org/wiki/தமிழ்நாடு">தமிழ்நாட்டின்</ref> <ref target="https://ta.wikipedia.org/wiki/விழுப்புரம்_மாவட்டம்">விழுப்புரம் மாவட்டம்</ref> <ref target="https://ta.wikipedia.org/wiki/மரக்காணம்">மரக்காணத்தில்</ref> நடந்த வன்முறையைக் குறிக்கிறது. இது <ref target="https://ta.wikipedia.org/wiki/மரக்காணம்">மரக்காணம்</ref> அருகே உள்ள விடுதலை சிறுத்தைகள் கட்சியினர் மற்றும் <ref target="https://ta.wikipedia.org/wiki/பாட்டாளி_மக்கள்_கட்சி">பாட்டாளி மக்கள் கட்சியினருக்கு</ref> இடையே நடந்த மோதலாகும். இதில் பாட்டாளி மக்கள் கட்சியைச் சேர்ந்த இருவர் கொல்லப்பட்டனர்.<ref target="https://ta.wikipedia.org/wiki/முதற்_பக்கம்#cite_note-1">[1]</ref>  இது தொடர்பான வழக்கில் திண்டிவனம் அமர்வு நீதிமன்றத்தில் வழக்கு நடந்து முடிந்து குற்றம்சாட்ட பட்ட தலித் 6 பேரும் குற்றவாளிகள் என நீதிமன்றம் உறுதி செய்து, அவர்கள் அனைவருக்கும் ஆயுள் தண்டனை விதித்து தீர்ப்பளித்தது.  மரக்காணத்தில் 2002 ஆம் ஆண்டு மோதல்கள் நடந்திருக்கின்றன.</p>
பின்னணி
<p>ஆண்டுதோறும் மாமல்லபுரத்தில், சித்திரை மாதம், பௌர்ணமி தினத்தன்று வன்னியர் சங்கம் சார்பில் 'முழுநிலவு சித்திரை பெருவிழா' நடப்பது வழக்கம். இந்த நிலையில் 2012 இல் நடைபெற்ற சித்திரைப் பெருவிழாவில், பாமக தலைவர்களில் ஒருவரான <ref target="https://ta.wikipedia.org/wiki/காடுவெட்டி_குரு">காடுவெட்டி குருவின்</ref> பேச்சு, ஒரு குறிப்பிட்ட சமுதாயத்திற்கு எதிரானதாக பலரால் கண்டிக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref><ref target="https://ta.wikipedia.org/wiki/முதற்_பக்கம்#cite_note-4">[4]</ref> அதே ஆண்டு <ref target="https://ta.wikipedia.org/wiki/2012_தருமபுரி_வன்முறை">தருமபுரி வன்முறைகள்</ref> வன்னியருக்கும் , தலித்துகளுக்கும் இடையில் நடந்தன. இதனால் இரு சமூகத்தினருக்கும் இடையில் கசப்புணர்வு நிலவியது. இதனால், 2013 இல் 'வன்னியர் சங்கம் சார்பாக மாமல்லபுரத்தில் சித்திரைப் பெருவிழா நடத்தக் கூடாது' என ஒரு சிலரால் சென்னை உயர் நீதிமன்றத்தில் வழக்கு தொடரப்பட்டது. </p>
<p>இந்நிலையில் 2013 ஏப்ரல் 25 அன்று வன்னியர் சங்கம் மற்றும் பாட்டாளி மக்கள் கட்சியும் காஞ்சிபுரம் மாவட்டம் மாமல்லபுரத்தில் சித்திரை முழு நிலவு கொண்டாட்டத்தை நடத்தின. இந்த விழாவை ஒட்டி மரக்காணம் சாதிக் கலவரம் நடந்தது.<ref target="https://ta.wikipedia.org/wiki/முதற்_பக்கம்#cite_note-5">[5]</ref> இதன் பிறகு நடந்த மோதலையடுத்து இரண்டு  பாட்டாளி மக்கள் கட்சியினர் ஆறு தலித்துகளால் கொல்லப்பட்டனர்.<ref target="https://ta.wikipedia.org/wiki/முதற்_பக்கம்#cite_note-6">[6]</ref> .<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
வன்முறை
<p><ref target="https://ta.wikipedia.org/wiki/காஞ்சிபுரம்">காஞ்சிபுரம்</ref> மாவட்டம், <ref target="https://ta.wikipedia.org/wiki/மாமல்லபுரம்">மாமல்லபுரத்தில்</ref> நடைபெற்ற ‘சித்திரை முழு நிலவு வன்னிய இளைஞர் பெருவிழா’வையொட்டி விழாவுக்கு வந்தவர்களில் ஒரு குழுவினர் 2013 ஏப்ரல் 25 அன்று கிழக்குக் கடற்கரைச் சாலை மரக்காணம் (தாழ்த்தப்பட்டோர் குடியிருப்பு) கட்டையன் தெரு, இடை கழியூர், கூனிமேடு ஆகிய இடங்களில் தலித் மக்களைத் தாக்கியும் அவர்களின் குடியிருப்புகளைக் கொளுத்தினர். இந்தத் தாக்குதலை நடத்தியவர்கள் வெளியூர்காரர்கள் என்றாலும் அவர்களுக்குத் தேவையான தகவல்களைத் தந்து உதவியிருப்பவர்கள் உள்ளூர்க்காரர்களே என்ற குற்றச்சாட்டை <hi rend="italic">மக்கள் சிவில் உரிமைக் கழக உண்மை அறியும் குழுவின் அறிக்கை</hi> தெரிவித்துள்ளது. ஏனென்றால் இந்த வன்முறையில் தலித் வீடுகள் தவிர பிற சாதியினர் வீடுகள் எதுவும் தாக்கப்படவில்லை என தன் அறிக்கையில் குழு தெரிவித்தது.<ref target="https://ta.wikipedia.org/wiki/முதற்_பக்கம்#cite_note-8">[8]</ref> இதன் இடையே மாநாடு முடிந்து திரும்பிய பாமக தொண்டற்களை அப்பகுதி தலித்கள் ஒன்று சேர்ந்து கற்களாலும் கட்டைகளாலும் அடிக்கும் காணொளிகள் சமூக ஊடகங்களில் பரவியது. </p>
பின்விளைவுகள்
<p>இந்த நிகழ்வு தொடர்பாக ஏப்ரல் 30 அன்று <ref target="https://ta.wikipedia.org/wiki/விழுப்புரம்">விழுப்புரத்தில்</ref> பாமக நிறுவனர் <ref target="https://ta.wikipedia.org/wiki/ச._இராமதாசு">ச. இராமதாசு</ref> மற்றும் கட்சித் தலைவர் <ref target="https://ta.wikipedia.org/wiki/கோ._க._மணி">கோ. க. மணி</ref> ஆகியோர் கைது செய்யப்பட்டனர்.<ref target="https://ta.wikipedia.org/wiki/முதற்_பக்கம்#cite_note-9">[9]</ref> இந்த கைதின் காரணமாக, <ref target="https://ta.wikipedia.org/wiki/தமிழ்நாடு">தமிழகத்தில்</ref> பா.ம.க,  வன்முறைகளில் ஈடுபட்டது.<ref target="https://ta.wikipedia.org/wiki/முதற்_பக்கம்#cite_note-10">[10]</ref> இந்த வன்முறையின் காரணமாக <ref target="https://ta.wikipedia.org/wiki/திருவண்ணாமலை">திருவண்ணாமலை</ref>, <ref target="https://ta.wikipedia.org/wiki/விழுப்புரம்">விழுப்புரம்</ref>, <ref target="https://ta.wikipedia.org/wiki/கடலூர்">கடலூர்</ref>, <ref target="https://ta.wikipedia.org/wiki/வேலூர்">வேலூர்</ref> மற்றும் <ref target="https://ta.wikipedia.org/wiki/காஞ்சிபுரம்">காஞ்சிபுரம்</ref>, போன்ற தமிழகத்தின் வட மாவட்டங்களில் ஏறத்தாழ 1,601 பேருந்துகள் இயக்கப்படவில்லை.<ref target="https://ta.wikipedia.org/wiki/முதற்_பக்கம்#cite_note-indiatimes1-11">[11]</ref> இந்த வன்முறையானது மே 11 ஆம் தேதி <ref target="https://ta.wikipedia.org/wiki/திருச்சிராப்பள்ளி_மத்திய_சிறைச்சாலை">திருச்சிராப்பள்ளி மத்திய சிறையில்</ref> இருந்து ச. இராமதாஸ் விடுதலைச் செய்யப்படும் வரை நடந்தது.<ref target="https://ta.wikipedia.org/wiki/முதற்_பக்கம்#cite_note-12">[12]</ref> இந்த வன்முறையால் மொத்தம் 853 பேருந்துகள் சேதமடைந்தது மட்டுமல்லாது 165 மரங்களும் வெட்டி வீழ்த்தப்பட்டன . இந்த வன்முறை காரணமாக பாட்டாளி மக்கள் கட்சியை தடை செய்வதாக <ref target="https://ta.wikipedia.org/wiki/தமிழக_அரசு">தமிழக அரசு</ref> அச்சுறுத்தியுள்ளது.<ref target="https://ta.wikipedia.org/wiki/முதற்_பக்கம்#cite_note-13">[13]</ref> இந்த வன்முறைகள் பாமக நிறுவனர் இராமதாஸ்  கைது செய்யப்பட்டதால்  நடத்தப்பட்டன.<ref target="https://ta.wikipedia.org/wiki/முதற்_பக்கம்#cite_note-14">[14]</ref></p>
மேலும் காண்க
<list type="unordered"><item><ref target="https://ta.wikipedia.org/wiki/முதுகுளத்தூர்_கலவரம்">முதுகுளத்தூர் கலவரம்</ref></item>
<item><ref target="https://ta.wikipedia.org/wiki/பரமக்குடி_கலவரம்_-_2011">பரமக்குடி கலவரம் - 2011</ref></item>
<item><ref target="https://ta.wikipedia.org/wiki/மாஞ்சோலை_தொழிலாளர்கள்_படுகொலை">மாஞ்சோலை தொழிலாளர்கள் படுகொலை</ref></item>
<item><ref target="https://ta.wikipedia.org/wiki/தலித்">தலித்</ref></item></list>
</text></body></html>