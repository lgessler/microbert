<html><body><text id="wikipedia_ta_wikipedia_org__27079.html" ns="0" revid="1912056" sourceurl="https://ta.wikipedia.org/wiki/%E0%AE%A8%E0%AE%BF%E0%AE%A9%E0%AF%88%E0%AE%B5%E0%AF%81%E0%AE%9A%E0%AF%8D%E0%AE%9A%E0%AE%BF%E0%AE%A9%E0%AF%8D%E0%AE%A9%E0%AE%99%E0%AF%8D%E0%AE%95%E0%AE%B3%E0%AF%81%E0%AE%95%E0%AF%8D%E0%AE%95%E0%AF%81%E0%AE%AE%E0%AF%8D_%E0%AE%95%E0%AE%B3%E0%AE%99%E0%AF%8D%E0%AE%95%E0%AE%B3%E0%AF%81%E0%AE%95%E0%AF%8D%E0%AE%95%E0%AF%81%E0%AE%AE%E0%AE%BE%E0%AE%A9_%E0%AE%85%E0%AE%A9%E0%AF%88%E0%AE%A4%E0%AF%8D%E0%AE%A4%E0%AF%81%E0%AE%B2%E0%AE%95_%E0%AE%85%E0%AE%B5%E0%AF%88" title="நினைவுச்சின்னங்களுக்கும் களங்களுக்குமான அனைத்துலக அவை" type="wikipedia">நினைவுச்சின்னங்களுக்கும் களங்களுக்குமான அனைத்துலக அவை<p><hi rend="bold">நினைவுச்சின்னங்களுக்கும் களங்களுக்குமான அனத்துலக அவை</hi> (International Council on Monuments and Sites) என்பது உலக அளவில் <ref target="https://ta.wikipedia.org/wiki/உயர்தொழில்">உயர்தொழில்</ref> அறிஞர்களை உள்ளடக்கிய ஒரு அமைப்பு ஆகும். ஆங்கிலத்தில் ICOMOS என்னும் சுருக்கப்பெயரால் அறியப்படும் இந்த அவை, பண்பாட்டு மரபு சார்ந்த இடங்களைக் <ref target="https://ta.wikipedia.org/wiki/காப்பாண்மை">காப்பாண்மை</ref> (conservation) செய்வதையும், பாதுகாப்பதையும் (protection) நோக்கமாகக் கொண்டு செயற்பட்டு வருகிறது. கோட்பாடுகள், வழிமுறைகள், அறிவியல் நுட்பங்கள் என்பவற்றைப் பயன்படுத்திக் <ref target="https://ta.wikipedia.org/wiki/கட்டிடக்கலை">கட்டிடக்கலை</ref> மற்றும் <ref target="https://ta.wikipedia.org/wiki/தொல்லியல்">தொல்லியல்</ref> சார்ந்த மரபுச் சின்னங்களைக் காப்பாண்மை செய்வதில், ஈடுபட்டுள்ள, அனைத்துலக மட்டத்திலான ஒரே <ref target="https://ta.wikipedia.org/wiki/அரசுசாரா_நிறுவனம்">அரசுசாரா நிறுவனம்</ref> இதுவேயாகும். 1964 ஆம் ஆண்டில் <ref target="https://ta.wikipedia.org/wiki/வெனிஸ்">வெனிஸ்</ref> நகரில் கூடிய அவையினால் ஏற்றுக்கொள்ளப்பட்ட நினைவுச் சின்னங்களையும், களங்களையும் காப்பாண்மை செய்தல் மற்றும் பாதுகாத்தல் தொடர்பிலான பட்டயத்தின் அடிப்படையிலேயே இதன் பணிகள் நடைபெற்று வருகின்றன. இப்பட்டயம் <hi rend="italic"><ref target="https://ta.wikipedia.org/wiki/வெனிஸ்_பட்டயம்">வெனிஸ் பட்டயம்</ref></hi> எனப் பரவலாக அறியப்படுகிறது. உலக மரபுக் களங்கள் தொடர்பில் இவ்வமைப்பு <ref target="https://ta.wikipedia.org/wiki/ஐக்கிய_நாடுகள்_கல்வி_அறிவியல்_பண்பாட்டு_நிறுவனம்">ஐக்கிய நாடுகள் கல்வி அறிவியல் பண்பாட்டு நிறுவனத்துக்கு</ref> (யுனெஸ்கோ) ஆலோசனைகளை வழங்கி வருகிறது.</p>
<p><ref target="https://ta.wikipedia.org/wiki/கட்டிடக்கலைஞர்">கட்டிடக்கலைஞர்கள்</ref>, <ref target="https://ta.wikipedia.org/wiki/வரலாற்றாளர்">வரலாற்றாளர்கள்</ref>, <ref target="https://ta.wikipedia.org/wiki/தொல்லியலாளர்">தொல்லியலாளர்கள்</ref>, <ref target="https://ta.wikipedia.org/wiki/கலை_வரலாற்றாளர்">கலை வரலாற்றாளர்கள்</ref>, <ref target="https://ta.wikipedia.org/wiki/புவியியலாளர்">புவியியலாளர்கள்</ref>, <ref target="https://ta.wikipedia.org/wiki/மானிடவியலாளர்">மானிடவியலாளர்கள்</ref>, <ref target="https://ta.wikipedia.org/wiki/பொறியியலாளர்">பொறியியலாளர்கள்</ref>, <ref target="https://ta.wikipedia.org/wiki/நகரத்_திட்டமிடலாளர்">நகரத் திட்டமிடலாளர்கள்</ref> போன்ற பல்துறை அறிஞர்கள் இவ்வமைப்பில் உறுப்பினர்களாக உள்ளனர். இது இவ்வமைப்பின் பணிகளில் பல்துறைப் பங்களிப்பைப் பெற்றுக்கொள்வதற்கு வசதியாக உள்ளது.</p>
<p>உலகின் பண்பாட்டு மரபுகளின் பல்வகைமை தொடர்பிலும், அவற்றைப் பாதுகாப்பதிலும், காப்பாண்மை செய்வதிலும் எடுக்கப்படவேண்டிய நடவடிக்கைகள் தொடர்பிலும் மக்களுக்கு விழிப்புணர்வை ஏற்படுத்தும் நோக்கில் ஆண்டு தோறும் ஏப்ரல் மாதம் 18 ஆம் நாளை, <ref target="https://ta.wikipedia.org/wiki/நினைவுச்சின்னங்களுக்கும்,_களங்களுக்குமான_அனைத்துலக_நாள்">நினைவுச்சின்னங்களுக்கும், களங்களுக்குமான அனைத்துலக நாள்</ref> என அறிவித்துக் கொண்டாடி வருகிறது.</p>
</text></body></html>