<html><body><text id="wikipedia_ta_wikipedia_org__189347.html" ns="0" revid="2416559" sourceurl="https://ta.wikipedia.org/wiki/%E0%AE%AA%E0%AE%A4%E0%AE%BF%E0%AE%B1%E0%AF%8D%E0%AE%B1%E0%AF%81%E0%AE%AA%E0%AF%8D%E0%AE%AA%E0%AE%A4%E0%AF%8D%E0%AE%A4%E0%AF%81_%E0%AE%AA%E0%AE%B4%E0%AF%88%E0%AE%AF_%E0%AE%89%E0%AE%B0%E0%AF%88" title="பதிற்றுப்பத்து பழைய உரை" type="wikipedia">பதிற்றுப்பத்து பழைய உரை<p><hi rend="bold">பதிற்றுப்பத்து பழைய உரை</hi> <ref target="https://ta.wikipedia.org/wiki/முதற்_பக்கம்#cite_note-1">[1]</ref> என்னும் உரைநூல் 13 ஆம் நூற்றாண்டில் தோன்றியது. <ref target="https://ta.wikipedia.org/wiki/பதிற்றுப்பத்து">பதிற்றுப்பத்து</ref> <ref target="https://ta.wikipedia.org/wiki/சங்க_இலக்கியம்">சங்க இலக்கியங்களில்</ref> ஒன்று. அரசனுக்குப் பத்துப் பாடல் என்று 10 சேர அரசர்கள்மீது பாடப்பட்ட நூல் பதிற்றுப்பத்து.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
<p>பதிற்றுப்பத்து பழைய உரை என்னும் நூல் <ref target="https://ta.wikipedia.org/wiki/உ._வே._சாமிநாதையர்">உ. வே. சாமிநாதையர்</ref> பதிப்பாக ஐந்து முறை பதிப்பிக்கப்பட்டுள்ளது. முதல் பதிப்பு 1904-இலும், ஐந்தாம் பதிப்பு அவர் பரம்பரையினராலும் பதிப்பிக்கப்பட்டு வெளிவந்துள்ளது.</p>
<p>இந்த நூலின் 76 ஆம் பாடல் உரையில் 'சில்லேராளர்' என்னும் தொடருக்கு 'சிறிய ஏராளர்' என்று உரை எழுதிய பின்னர் "சின்னமையால் சின்னூல் என்பது போலச் சிறுமையாகக் கொள்க" என்று குறிப்பிடுகிறார். சின்னூல் என்பது <ref target="https://ta.wikipedia.org/wiki/நேமிநாதம்">நேமிநாதம்</ref>. இதன் காலம் 1195. எனவே சின்னூலைக் குறிப்பிடும் இந்த உரை அதற்குப் பின்னர் தோன்றியது என்றாகிறது. இது 13 ஆம் நூற்றாண்டின் பிற்பகுதி.</p>
இந்த உரை பற்றிய சில குறிப்புகள்
<list type="unordered"><item>பதிற்றுப்பத்து நூலிலுள்ள ஒவ்வொரு பாடலுக்கும் ஒரு தலைப்பு அதன் இறுதியில் உள்ள <ref target="https://ta.wikipedia.org/wiki/பதிகம்">பதிகத்தில்</ref> தரப்பட்டுள்ளது. அந்தத் தலைப்புகளுக்கு இந்த உரையில் சிறந்த விளக்கம் தரப்பட்டுள்ளது. எடுத்துக்காட்டு - சான்றோர் மெய்ம்மறை <ref target="https://ta.wikipedia.org/wiki/முதற்_பக்கம்#cite_note-3">[3]</ref> எனபதற்கு இவ்வுரை தருப் விளக்கம் இது. "ஈணுச் சான்றோர் என்பது போரில் அமைதி உடைய வீரரை. மெய்ம்மறை - மெய்புகு கருவி. மெய்ம்மறை என்பது அச் சான்றோர்க்கு மெய்புகு கருவி போல போரில் புக்கார் வலியாய் முன் நிற்றலின் இச் சிறப்பு நோக்கி இதற்குச் சான்றோர் மெய்ம்மறை என்று பெயராயிற்று".</item>
<item>ஒவ்வொரு பாட்டுக்கும் சொல்லப்பட்டிருக்கும் துறை, வண்ணம் என்னும் இசைக் குறிப்புகளுக்கு இந்த உரையில் சிறந்த விளக்கங்கள் தரப்பட்டுள்ளன.</item>
<item>ஒவ்வொரு பாடலுக்கும் தொகுப்புரை கூறப்பட்டுள்ளது. எடுத்துக்காட்டு - இதனால் கூறியது அவன் வெற்றிச்செல்வச் சிறப்புக் கூறியவாறாயிற்று.<ref target="https://ta.wikipedia.org/wiki/முதற்_பக்கம்#cite_note-4">[4]</ref></item>
<item>சிறப்பான விளக்கங்கள் ஆங்காங்கே கூறப்பட்டுள்ளன. எடுத்துக்காட்டு - "'களங்காய்க் கண்ணி நார்முடி' என்றது களங்காயால் செய்த கண்ணியும், நாரால் செய்த முடியும். தான் சூடுகின்ற காலத்து ஒரு காரணத்ததால் முடித்தற்குத் தக்க கண்ணியும் முடியும் உதவாமையால் களங்காயால் கண்ணியும் நாரால் முடியும் செய்து கொள்ளப்பட்டன என்றவாறு" <ref target="https://ta.wikipedia.org/wiki/முதற்_பக்கம்#cite_note-5">[5]</ref></item></list>
</text></body></html>