<html><body><text id="wikipedia_ta_wikipedia_org__477414.html" ns="0" revid="3424287" sourceurl="https://ta.wikipedia.org/wiki/%E0%AE%B5%E0%AE%BF%E0%AE%A8%E0%AF%8D%E0%AE%A4%E0%AE%BF%E0%AE%AF%E0%AE%B5%E0%AE%BE%E0%AE%9A%E0%AE%BF%E0%AE%A9%E0%AE%BF" title="விந்தியவாசினி" type="wikipedia">விந்தியவாசினி
<p><hi rend="bold">விந்தியவாசினி</hi> அல்லது <hi rend="bold">யோகமாயா</hi> என்பது <ref target="https://ta.wikipedia.org/wiki/தேவி">தேவி</ref> அல்லது <ref target="https://ta.wikipedia.org/wiki/துர்க்கை">துர்க்கையின்</ref> ஒரு பெயர் ஆகும். இவரது கோயில், இந்தியாவிலுள்ள <ref target="https://ta.wikipedia.org/wiki/உத்தரப்_பிரதேசம்">உத்தரப்பிரதேசத்தில்</ref> <ref target="https://ta.wikipedia.org/wiki/கங்கை_ஆறு">கங்கை</ref> நதிக்கரையிலுள்ள   <ref target="https://ta.wikipedia.org/wiki/மிர்சாபூர்">மிர்சாபூரிலிருந்து</ref> 8 கி.மீ தூரத்தில் விந்தியாஞ்சலில் அமைந்துள்ளது. மற்றொரு சன்னதி இமாச்சல பிரதேசத்தின் பாண்ட்லாவில் உள்ளது. இது, பாண்ட்லா மாதா கோயில் என்றும் அழைக்கப்படுகிறது.</p>
புராணம்
<figure><caption> விந்தியவாசினி</caption></figure>
<p>இந்த தெய்வம் தனது பெயரை <ref target="https://ta.wikipedia.org/wiki/விந்திய_மலைத்தொடர்">விந்தியா மலைத்தொடரிலிருந்து</ref>, விந்தியவாசினி என்ற பெயரைப் பெற்றதாக கருதப்படுகிறது. அதாவது விந்திய மலைத்தொடரில் இந்த கோயில் இருப்பதால் இப் பெயர்க்காரணம் ஏற்பட்டது. <ref target="https://ta.wikipedia.org/wiki/தாட்சாயிணி">ஆதி சக்தியின்</ref> உடல் பாகங்கள் விழுந்த பூமியில் <ref target="https://ta.wikipedia.org/wiki/சக்தி_பீடங்கள்">சக்தி பீடங்கள்</ref> உருவாக்கப்பட்டன என்று நம்பப்படுகிறது. ஆனால் விந்தியாஞ்சல் என்பது <ref target="https://ta.wikipedia.org/wiki/தேவி">தேவி</ref> பிறந்த பிறகு வசிக்கத் தேர்ந்தெடுத்த இடமாகும். இதுவும் சக்திபீடங்களில் ஒன்றாக உள்ளது.   </p>
<p><ref target="https://ta.wikipedia.org/wiki/தேவகி_(மகாபாரதம்)">தேவகி</ref> - வசுதேவரின் 8 வது குழந்தையாக <ref target="https://ta.wikipedia.org/wiki/கிருட்டிணன்">கிருஷ்ணர்</ref> பிறந்த அதே நேரத்தில், <ref target="https://ta.wikipedia.org/wiki/மாயை">மஹா-யோகினி மகாமாயா</ref>,  <ref target="https://ta.wikipedia.org/wiki/நந்தகோபன்_(தொன்மவியல்)">நந்தகோபன்</ref> - <ref target="https://ta.wikipedia.org/wiki/யசோதை">யசோதாவிற்கு</ref> மகளாகப் பிறந்தார். <ref target="https://ta.wikipedia.org/wiki/விஷ்ணு">விஷ்ணுவின்</ref> அறிவுறுத்தலின் படி, வசுதேவர், கிருஷ்ணருக்கு பதிலாக யசோதாவிற்குப் பிறந்த, பெண் குழந்தையை இடம் மாற்றி வைத்தார்.  <ref target="https://ta.wikipedia.org/wiki/கம்சன்">கம்சன்</ref> இந்த பெண் குழந்தையை கொல்ல முயன்றபோது, கம்சனின்  கையில் இருந்து தப்பித்து, <ref target="https://ta.wikipedia.org/wiki/தேவி">தேவி</ref> வடிவமாக மாறினார். மேலும், இவர், கம்சனிடம்,  <hi rend="italic">ஓ!!</hi> <hi rend="italic">முட்டாளே!</hi> <hi rend="italic">!</hi> <hi rend="italic">உன்னைக் கொல்வவன் ஏற்கனவே பிறந்து பாதுகாப்பாக இருக்கிறான்</hi> என்று கூறிவிட்டு  <ref target="https://ta.wikipedia.org/wiki/மதுரா,_உத்தரப்_பிரதேசம்">மதுராவின்</ref> சிறையிலிருந்து மறைந்து போனார். அதன்பிறகு, இவர், விந்தியாஞ்சல் மலைகளைத் தனது இருப்பிடமாகத் தேர்வு செய்து, அங்கு வரும் பக்தர்களுக்கு அருள்புரிகிறார் என புராணங்களில் செய்தி உள்ளது. </p>
பாகவத புராணத்தில்
<p>ஸ்ரீமத் பாகவத புராணத்தில் பின்வருமாறு யோகமாயா பற்றிய குறிப்பு உள்ளது. </p>
<p>"<ref target="https://ta.wikipedia.org/wiki/விஷ்ணு">விஷ்ணுவின்</ref> தங்கையான யோகமாயா தேவி, கம்சனின் கைகளிலிருந்து மேல்நோக்கி நழுவி வானத்தில் தோன்றினார். தேவி, துர்க்கையின் வடிவம் எடுத்து, முழுமையாக ஆயுதங்களுடன் கூடிய எட்டு கரங்களுடன் கம்சனுக்கு காட்சியளித்தார்."  </p>
<p>- ஸ்ரீமத்பாகவதம், காண்டம் 10, அத்தியாயம் 4, வசனம் 9 <ref target="https://ta.wikipedia.org/wiki/முதற்_பக்கம்#cite_note-1">[1]</ref> "ஓ கம்சனே, முட்டாள், என்னைக் கொல்வதால் என்ன பயன்? ஆரம்பத்தில் இருந்தே உந்தன் எதிரியாக இருந்தவர், நிச்சயமாக உன்னைக் கொன்றுவிடுவார், கடவுளின் உயர்ந்த ஆளுமை, அவருடைய பிறப்பை ஏற்கனவே வேறு எங்கோ எடுத்தாகிவிட்டது. எனவே, மற்ற குழந்தைகளை தேவையில்லாமல் கொல்ல வேண்டாம்." </p>
<p>- ஸ்ரீமத்பாகவதம், காண்டம் 10, அத்தியாயம் 4, வசனம் 12 <ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
பிற கோயில்கள்
<p>இந்து சமயத்தில், இந்தியாவிலுள்ள மிகவும் மதிப்பிற்குரிய <ref target="https://ta.wikipedia.org/wiki/சக்தி_பீடங்கள்">சக்தி பீடங்களில்</ref> ஒன்றாக மிர்சாபூரில் உள்ள விந்தியவாசினி கோயில்  கருதப்படுகிறது. விந்தியவாசினி தேவி, 'கஜலா தேவி' என்ற பெயரிலும் பிரபலமாக அறியப்படுகிறார். பொதுவாக, காளி தேவி, விந்தியவாசினி தேவி வடிவத்தில் அலங்கரிக்கப்படுகிறார். </p>
<p>குறிப்பாக, தமிழ் மாதங்களான <ref target="https://ta.wikipedia.org/wiki/சித்திரை">சித்திரை</ref> மற்றும் <ref target="https://ta.wikipedia.org/wiki/ஐப்பசி">ஐப்பசி</ref> மாதங்களில் <ref target="https://ta.wikipedia.org/wiki/நவராத்திரி_நோன்பு">நவராத்திரியின்</ref> போது ஏராளமான மக்கள் இக்கோயிலுக்கு வந்து வழிபாடு செய்கிறார்கள். இங்கு, <ref target="https://ta.wikipedia.org/wiki/ஆனி">ஆனி</ref>, மாதத்தில்,  நாட்டுப்புற பாடல் வகைகளை வெளிப்படுத்தும் விதமாக, 'கஜலி போட்டி' நடத்தப்படுகின்றது. </p>
<p>விந்தியவாசினி கோயிலில் இருந்து, சுமாராக 3 கி.மீ தூரத்தில், உள்ள ஒரு சிறுகுன்றின் மேல் <ref target="https://ta.wikipedia.org/wiki/சரசுவதி">மகா சரசுவதிக்கு</ref>  ஒரு கோவில் உள்ளது. இது, 'அஷ்டபுஜ கோயில்' என்று அழைக்கப்படுகிறது. மேலும் ஒரு காளி தேவியின் கோயில் ஒன்றும் அருகில் உள்ளது. இங்குள்ள <ref target="https://ta.wikipedia.org/wiki/காளி">காளி</ref> குகையில் உள்ளதால், 'காளி கோ கோவில்' என்று அழைக்கப்படுகிறது.  இந்த மூன்று கோயில்களையும் யாத்ரீகர்கள் பார்வையிட விரும்புகிறார்கள். இது, <hi rend="italic">திரிலோகன் பரிக்ரமா</hi> என்று அழைக்கப்படுகிறது.  </p>
<p><ref target="https://ta.wikipedia.org/wiki/நேபாளம்">நேபாளத்திலுள்ள</ref> <ref target="https://ta.wikipedia.org/wiki/பொக்காரா">போகாராவில்</ref> விந்தியவாசினி தெய்வத்திற்காக அர்ப்பணிக்கப்பட்ட கோவில் ஒன்று  உள்ளது. <ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
மேலும் காண்க
<list type="unordered"><item><ref target="https://ta.wikipedia.org/wiki/சக்தி_பீடங்கள்">சக்தி பீடங்கள்</ref></item>
<item><ref target="https://ta.wikipedia.org/wiki/யசோதை">யசோதை</ref></item></list>
</text></body></html>