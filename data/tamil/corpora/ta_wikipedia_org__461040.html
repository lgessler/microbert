<html><body><text id="wikipedia_ta_wikipedia_org__461040.html" ns="0" revid="2867774" sourceurl="https://ta.wikipedia.org/wiki/%E0%AE%90%E0%AE%AA%E0%AE%BE%E0%AE%9F%E0%AF%8D_4" title="ஐபாட் 4" type="wikipedia">ஐபாட் 4<p><hi rend="bold">ஐபாட் 4</hi> (iPad 4) என்பது ஆப்பிள் இன்க் நிறுவனத்தினால் தயாரித்து விற்பனை செய்யப்படும் நான்காம் தலைமுறை <ref target="https://ta.wikipedia.org/wiki/கைக்_கணினி">கைக் கணினி</ref> ஆகும். ஐபாட் மூன்றாம் தலைமுறையை போன்றே ரெடினா திரையை கொண்டுள்ளது. ஆனால் இது ஆப்பிள் ஏ 6 எக்ஸ் சில்லு மற்றும் லைட்னிங் இணைப்பு போன்ற புதிய  மேம்படுத்தப்பட்ட கூறுகளைக் கொண்டுள்ளது. ஐபாட் நான்காம் தலைமுறை கைக் கணனி <ref target="https://ta.wikipedia.org/wiki/ஐஓஎஸ்_6">ஐஓஎஸ் 6</ref> இயங்குதள பதிப்புடன் அறிமுகப்படுத்தப்பட்டது. மேலும் இதனால் ஐஓஎஸ் 6, 7, 8, 9, 10 ஆகிய ஐந்து இயங்குதள பதிப்புக்கள் ஆதரிக்கப்படுகின்றன.</p>
<p>இந்த சாதனம் கருப்பு அல்லது வெள்ளை முன் வண்ணங்களுடனும், 16 ஜிபி , 32 ஜிபி, 64 ஜிபி, 128 ஜிபி மாறுப்பட்ட சேமிப்புத் திறன்களுடனும், <ref target="https://ta.wikipedia.org/wiki/ஒய்-ஃபை">ஒய்-பை</ref> மட்டும் அல்லது <ref target="https://ta.wikipedia.org/wiki/ஒய்-ஃபை">ஒய்-பை</ref> + செல்லிடம் ஆகிய மாறுப்பட்ட இணைப்பு விருப்பங்களுடனும் கிடைக்கின்றது.</p>
<p>2012 ஆம் ஆண்டு அக்டோபர் 23 அன்று ஐபாட் வரிசையின்  நான்காவது தலைமுறை வெளியிடப்பட இருப்பதாக ஊடக மாநாட்டொன்றில் அறிவிக்கப்பட்டது. 2012 ஆம் ஆண்டு நவம்பர் 2 அன்று 35 நாடுகளில் வெளியிடப்பட்டது. பின்னர் திசம்பர் வரை <ref target="https://ta.wikipedia.org/wiki/சீனா">சீனா</ref>, <ref target="https://ta.wikipedia.org/wiki/இந்தியா">இந்தியா</ref> மற்றும் <ref target="https://ta.wikipedia.org/wiki/பிரேசில்">பிரேசில்</ref> உள்ளிட்ட பத்து நாடுகளில் வெளியிடப்பட்டது. ஐபாட் 4 இன் அறிவிப்பைத் தொடர்ந்து மூன்றாம் தலைமுறை ஐபாட் 3 வெளிவருவது  நிறுத்தப்பட்டது.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>நான்காவது தலைமுறை ஐபாட்  நேர்மறையான விமர்சனங்களைப் பெற்றது. மேலும் அதன் வன்பொருள் மேம்பாடுகளுக்காகவும்  ரெடினா திரைக்காகவும் பாராட்டப்பட்டது.</p>
வரலாறு
<p>கலிபோர்னியாவின் சான் ஜோஸில் உள்ள கலிபோர்னியா தியேட்டரில் அக்டோபர் 23 ஆம் தேதி திட்டமிடப்பட்ட ஊடக நிகழ்வொன்றை ஆப்பிள் நிறுவனம் அறிவித்தது. ஊடக நிகழ்வில் ஆப்பிள் தலைமை நிர்வாக அதிகாரி <ref target="https://ta.wikipedia.org/wiki/டிம்_குக்">டிம் குக்</ref>  ஐபாட் 4 , ஐபாட் மினி ஆகியவற்றை வெளியிட்டை பற்றி அறிவிக்க முன்பு ஐ-புத்தகத்தின் புதிய பதிப்பையும், மேக்புக் ப்ரோ , மேக் மினி மற்றும் ஐமாக் ஆகியவற்றின் புதிய தலைமுறைகளையும் அறிமுகப்படுத்தினார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> அறிமுகத்தின் போது ஆப்பிள் நான்காவது தலைமுறை ஐபாட் அக்டோபர் 26 முதல் தேர்ந்தெடுக்கப்பட்ட எண்ணிக்கையிலான நாடுகளில் இணையத்தளத்தில்  முன்கூட்டியே பதிவு செய்ய முடியும் என அறிவித்தது.<ref target="https://ta.wikipedia.org/wiki/முதற்_பக்கம்#cite_note-Apple_Introduces_iPad_mini-3">[3]</ref></p>
<p>2012 ஆம் ஆண்டு நவம்பர் 2 அன்று ஐபாட் நான்காம் தலைமுறை ஆப்பிள் சாதனத்தின் ஒய்-பை மாதிரி <ref target="https://ta.wikipedia.org/wiki/ஐரோப்பா">ஐரோப்பா</ref>, <ref target="https://ta.wikipedia.org/wiki/கிழக்காசியா">கிழக்கு ஆசியா</ref> மற்றும் <ref target="https://ta.wikipedia.org/wiki/வட_அமெரிக்கா">வட அமெரிக்கா</ref> முழுவதுமான 35 நாடுகளில் வெளியிடப்பட்டது. ஆரம்ப வெளியீட்டிற்கு சில வாரங்களுக்குப் பிறகு செல்லிட இணைப்புகளைக் கொண்ட வர்த்தக நிலையங்களில் வெளியிடப்பட்டது.<ref target="https://ta.wikipedia.org/wiki/முதற்_பக்கம்#cite_note-Apple_Introduces_iPad_mini-3">[3]</ref></p>
<p>2013 ஆம் ஆண்டு அக்டோபர் 22 அன்று ஐபாட் ஏர் அறிவிக்கப்பட்டதை தொடர்ந்து நான்காம் தலைமுறை ஐபாட் விற்பனை நிறுத்தப்பட்டது.<ref target="https://ta.wikipedia.org/wiki/முதற்_பக்கம்#cite_note-4">[4]</ref> 2014 ஆம் ஆண்டு மார்ச் 18 அன்று ஐபாட் 2 நிறுத்தப்பட்டதைத் தொடர்ந்து ஐபாட் 4 மீண்டும் அறிமுகப்படுத்தப்பட்டது.<ref target="https://ta.wikipedia.org/wiki/முதற்_பக்கம்#cite_note-5">[5]</ref> 2014 ஆம் ஆண்டு அக்டோபர் 16 அன்று ஐபாட் ஏர் 2 க்கு ஆதரவாக நான்காம் தலைமுறை ஐபாட் வெளிவருவது நிறுத்தப்பட்டது.</p>
வரவேற்பு
<p>நான்காம் தலைமுறை ஐபாட்  விமர்சகர்களிடம் இருந்தும்,  வர்ணனையாளர்களிடமிருந்தும் சாதகமான விமர்சனங்களைப் பெற்றது.</p>
<p>ஐபாட் மினி, ஐபாட் 4 என்பவற்றின் முதல் வார இறுதி விற்பனை 3 மில்லியன் ஆகும்.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
</text></body></html>