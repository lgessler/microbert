<html><body><text id="wikipedia_ta_wikipedia_org__530644.html" ns="0" revid="3289353" sourceurl="https://ta.wikipedia.org/wiki/%E0%AE%B5%E0%AE%BF%E0%AE%AA%E0%AE%BE_%E0%AE%AA%E0%AE%95%E0%AF%8D%E0%AE%9A%E0%AE%BF" title="விபா பக்சி" type="wikipedia">விபா பக்சி
<p><hi rend="bold">விபா பக்சி</hi> (<hi rend="italic">Vibha Bakshi</hi>) (பிறப்பு 23 செப்டம்பர் 1970) ஒரு இந்திய திரைப்படத் தயாரிப்பாளரும், பத்திரிகையாளரும் மற்றும் பொறுப்புள்ள திரைப்படங்களை உருவாக்கிய நிறுவனரும் ஆவார். <ref target="https://ta.wikipedia.org/wiki/பாலின_சமத்துவமின்மை">பாலின சமத்துவமின்மையை</ref> வெளிப்படுத்தும் படங்களுக்காக இவர் அறியப்படுகிறார். இவர் <ref target="https://ta.wikipedia.org/wiki/இந்தியக்_குடியரசுத்_தலைவர்">இந்தியக் குடியரசுத் தலைவரிடமிருந்து</ref> <ref target="https://ta.wikipedia.org/wiki/தேசிய_திரைப்பட_விருதுகள்,_இந்தியா">நான்கு தேசிய திரைப்பட விருதுகளைப்</ref> பெற்றவர்.</p>
<p>2018 ஆம் ஆண்டில், விபாவுக்கு ஒரு பத்திரிகையாளர் மற்றும் திரைப்படத் தயாரிப்பாளராக பணியாற்றியதற்காக அவரது பாசறைப் பல்கலைக்கழகமான <ref target="https://ta.wikipedia.org/wiki/பாஸ்டன்_பல்கலைக்கழகம்">பாஸ்டன் பல்கலைக்கழகத்தால்</ref> <ref target="https://ta.wikipedia.org/wiki/மதிப்புறு_முனைவர்_பட்டம்">மதிப்புறு முனைவர் பட்டம்</ref> வழங்கப்பட்டது.  சிவில் உரிமைகள் ஆர்வலர் ஜான் லூயிஸ் மற்றும் விஞ்ஞானி டாக்டர் அந்தோனி ஃபாசி ஆகியோருடன் சேர்ந்து அவர் இந்த கௌரவத்தைப் பெற்றார். <ref target="https://ta.wikipedia.org/wiki/முதற்_பக்கம்#cite_note-1">[1]</ref> இவர் <ref target="https://ta.wikipedia.org/wiki/பாஸ்டன்_பல்கலைக்கழகம்">பாஸ்டன் பல்கலைக்கழகத்தின்</ref> தகவல் தொடர்பு பள்ளியில் தொடக்க பேச்சாளராக இருந்தார். இயக்குனராகவும் தயாரிப்பாளராகவும் விபாவின் மிகவும் குறிப்பிடத்தக்க படங்களில் <hi rend="italic">டாட்டர்ஸ் ஆஃப் மதர் இந்தியா</hi> மற்றும் <hi rend="italic">சன் ரைஸ்</hi> ஆகியவை அடங்கும். இரண்டு படங்களும் <ref target="https://ta.wikipedia.org/wiki/இந்தியக்_குடியரசுத்_தலைவர்">இந்திய குடியரசுத் தலைவரின்</ref> <ref target="https://ta.wikipedia.org/wiki/தேசிய_திரைப்பட_விருதுகள்,_இந்தியா">தேசிய திரைப்பட விருதுகளை</ref> வென்றவை ஆகும். </p>
ஆரம்ப கால வாழ்க்கை
<p>விபா 23 செப்டம்பர் 1970 அன்று <ref target="https://ta.wikipedia.org/wiki/மும்பை">மும்பையில்</ref> பிறந்தார். இவரது தந்தை, வேத் சாப்ரா, ஒரு தொழிலதிபரும் 2018 ஆம் ஆண்டில் <ref target="https://ta.wikipedia.org/wiki/போர்ப்ஸ்">ஃபோர்ப்ஸின்</ref> கணிப்பின்படி <hi rend="italic">முதல் 100 வணிகத் தலைவர்களில் ஒருவரும்</hi> ஆவார்.  இவரது தாயார் கீதா சாப்ரா ஒரு கவிஞர் மற்றும் எழுத்தாளர் ஆவார். விபா கான்வென்ட் ஆப் ஜீசஸ் அன்ட் மேரி பள்ளியிலும் மற்றும் <ref target="https://ta.wikipedia.org/wiki/மும்பை">மும்பை</ref> செயின்ட் சேவியர்ஸ் கல்லூரியிலும் கல்வி கற்றார். இதழியல் மற்றும் ஒளிபரப்பியலில் இளங்கலைப் படிப்புக்காக இவர் அமெரிக்கா சென்றார். இவர் 1993 ஆம் ஆண்டில் <ref target="https://ta.wikipedia.org/wiki/பாஸ்டன்_பல்கலைக்கழகம்">பாஸ்டன் பல்கலைக்கழகத்தில்</ref> தொடர்பாடலில் <ref target="https://ta.wikipedia.org/wiki/இளம்_அறிவியல்">இளங்கலை அறிவியல் பட்டம் பெற்றார்</ref>  மற்றும் 1999 ஆம் ஆண்டில் நியூயார்க் பல்கலைக்கழகத்தில் ஒளிபரப்பியல் தொடர்பான கல்வியில் பட்டயச்சான்றிதழைப் பெற்றார்.  </p>
தொழில்
<p>விபா மும்பையில் உள்ள <hi rend="italic">ப்ளஸ் சேனல்</hi> ஒளிபரப்பு இதழில் தனது வாழ்க்கையைத் தொடங்கினார். பின்னர் இவர் ஜிஈ நிறுவனக் குழுமத்தின் ஒரு பகுதியான சிஎன்பிசி (இந்தியா) அலைவரிசையில் பணியில் சேர்ந்தார். <ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
<p>2004 ஆம் ஆண்டில், விபா பக்சி <ref target="https://ta.wikipedia.org/wiki/அகாதமி_விருது">ஆஸ்கார்</ref> விருது பெற்ற மரியான் டீலியோவுடன் இணை தயாரிப்பாளரானார். இவர்களின் படங்களில்  <ref target="https://ta.wikipedia.org/wiki/ஐக்கிய_அமெரிக்காவின்_கூட்டரசு">அமெரிக்க அரசின்</ref> <ref target="https://ta.wikipedia.org/wiki/எம்மி_விருது">எம்மி விருது வென்ற</ref> பெண்களுக்கு எதிரான வன்முறைகளை நிறுத்துதல் தொடர்பான பிரச்சாரத்தின் ஒரு பகுதியாக <hi rend="italic">லைஃப் டைம்</hi> தொலைக்காட்சியில் ஒளிபரப்பப்பட் <hi rend="italic">டெரர் அட் ஹோம் (2005)</hi> இருந்தது.   <ref target="https://ta.wikipedia.org/wiki/எச்பிஓ">எச்பிஓ</ref> தொலைக்காட்சிக்கான உலக வெப்பமயமாதல் பிரச்சனைக்கான விழிப்புணர்வு ஏற்படுத்தும் திரைப்படமான <hi rend="italic">டூ ஹாட் நாட் டு ஹேண்டில் (2006)</hi> என்ற திரைப்படமும் உள்ளடங்கும். <ref target="https://ta.wikipedia.org/wiki/முதற்_பக்கம்#cite_note-3">[3]</ref> <ref target="https://ta.wikipedia.org/wiki/முதற்_பக்கம்#cite_note-calgaryherald-4">[4]</ref></p>
<p>ஏரி உதய்பூர் அரண்மனை,  உமைத் பவன் அரண்மனை மற்றும் ராம்பாக் அரண்மனை உள்ளிட்ட தாஜ் உணவகங்களுக்கான இந்தியாவின் மிளிரும் அரண்மனைகள் பற்றிய குறும்படங்கள் இவரது படைப்புகளில் அடங்கும். </p>
<p><ref target="https://ta.wikipedia.org/wiki/ரத்தன்_டாட்டா">ரத்தன் டாடாவால்</ref> வழிநடத்தப்படும் டாடா அறக்கட்டளையின்4 பில்லியன் யூரோ மதிப்பிலான பரோபகார முயற்சியான கொல்கத்தாவின் டாடா மருத்துவ மையத்திற்கான,  விபாவின் படம் இந்தியாவில் 29 அலைவரிசைகளில் ஆங்கிலம் மற்றும் 9 பிராந்திய மொழிகளில் ஒளிபரப்பப்பட்டது.</p>
<p>இவர் 2015 ஆம் ஆண்டில் மும்பை காவல்துறையினருக்காகன் பெண்கள் பாதுகாப்பு பிரச்சாரத்தை இயக்கி தயாரித்தார். இந்த பணிக்காக <ref target="https://ta.wikipedia.org/wiki/மகாராட்டிரா_முதலமைச்சர்களின்_பட்டியல்">மகாராஷ்டிரா முதல்வர்</ref> <ref target="https://ta.wikipedia.org/wiki/தேவேந்திர_பத்னாவிசு">தேவேந்திர பத்னாவிசு</ref> இவரைப் பாராட்டினார். <ref target="https://ta.wikipedia.org/wiki/முதற்_பக்கம்#cite_note-business-5">[5]</ref></p>
<p>இவரது சமீபத்திய பாலின உரிமைகள் படங்களான <hi rend="italic">சன் ரைஸ்</hi> மற்றும் <hi rend="italic">டாட்டர்ஸ் ஆப் மதர் இந்தியா</hi> ஆகியவை உலகளவில் பாலின சமத்துவமின்மை மற்றும் பாலின நீதி தொடர்பான கதை சொல்லும் முறையை மாற்றி வருகின்றன. <ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
டாட்டர்ஸ் ஆப் மதர் இந்தியா
<p>விபாவின் டாட்டர்ஸ் ஆப் மதர் இந்தியா திரைப்படம், 2015 ஆம் ஆண்டில் 62 வது தேசிய திரைப்பட விருதுகளில் சிறந்த சமூகப் பிரச்சினைகளுக்கான திரைப்படமாக வென்றது. <ref target="https://ta.wikipedia.org/wiki/முதற்_பக்கம்#cite_note-7">[7]</ref> <ref target="https://ta.wikipedia.org/wiki/முதற்_பக்கம்#cite_note-8">[8]</ref> இயக்குனர் மற்றும் தயாரிப்பாளராக, இவர் <ref target="https://ta.wikipedia.org/wiki/இந்தியக்_குடியரசுத்_தலைவர்">இந்தியக் குடியரசுத் தலைவர்</ref> <ref target="https://ta.wikipedia.org/wiki/பிரணப்_முகர்ஜி">பிரணாப் முகர்ஜியிடமிருந்து</ref> இரண்டு விருதுகளைப் பெற்றார். தேசிய திரைப்பட விருதுகளுக்கான நடுவர்கள் அமைப்பு, நாட்டில் கற்பழிப்பு மற்றும் பாலின வன்முறை பற்றிய எரியும் பிரச்சினையில் கவனத்தை ஈர்த்தது பற்றி விவரித்தது. இந்த திரைப்படம் வியாகாம் 18' 10 அலைவரிசைகளில் 8 மொழிகளில் ஒரே நேரத்தில் முதன்மை நேரத்தில் ஒளிபரப்பப்பட்டது. இந்தியாவின் ஆவணத் திரைப்படங்கள் வரலாற்றில் இத்தகைய சிறப்பினைப் பெற்ற முதல் படமாக இது அமைந்துள்ளது. <ref target="https://ta.wikipedia.org/wiki/முதற்_பக்கம்#cite_note-9">[9]</ref> <ref target="https://ta.wikipedia.org/wiki/முதற்_பக்கம்#cite_note-10">[10]</ref> <ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
</text></body></html>