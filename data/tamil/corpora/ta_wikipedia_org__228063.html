<html><body><text id="wikipedia_ta_wikipedia_org__228063.html" ns="0" revid="2713407" sourceurl="https://ta.wikipedia.org/wiki/%E0%AE%90%E0%AE%9A%E0%AE%95%E0%AF%8D_%E0%AE%87%E0%AE%A9%E0%AF%8D%E0%AE%AA%E0%AE%B0%E0%AE%BE%E0%AE%9C%E0%AE%BE" title="ஐசக் இன்பராஜா" type="wikipedia">ஐசக் இன்பராஜா<p><hi rend="bold">அருளய்யா ஐசக் இன்பராஜா</hi> (ஒக்டோபர் 11, 1952 — சூலை 29, 2014) ஈழத்து நாடகக்கலைஞரும், நாடகாசிரியரும் ஆவார். 1985இல் இருந்து <ref target="https://ta.wikipedia.org/wiki/செருமனி">செருமனியில்</ref> வாழ்ந்து வந்தவர். <hi rend="italic">விகடவிற்பனர்</hi>, <hi rend="italic">நகைச்சுவை வேளம்</hi>, <hi rend="italic">ஹஸ்யமணி</hi> போன்ற பல விருதுகளைப் பெற்றவர். <hi rend="italic">லூஸ் மாஸ்ரர்</hi> என்னும் தனி நடிப்பு நாடகத்தின் மூலம் <hi rend="italic">லூஸ் மாஸ்ரர்</hi> என்னும் பட்டப்பெயரால் அழைக்கப்பட்டவர்.</p>
வாழ்க்கைக் குறிப்பு
<p><ref target="https://ta.wikipedia.org/wiki/யாழ்ப்பாண_மாவட்டம்">யாழ்ப்பாண மாவட்டம்</ref>, <ref target="https://ta.wikipedia.org/wiki/நவாலி">நவாலி</ref> என்ற ஊரைப் பிறப்பிடமாகக் கொண்ட ஐசக் இன்பராஜா <ref target="https://ta.wikipedia.org/wiki/மானிப்பாய்_இந்துக்_கல்லூரி">மானிப்பாய் இந்துக் கல்லூரியில்</ref> கல்வி கற்றவர்.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
நாடகத் துறையில்
<p>ஈழத்துத் தயாரிப்பான <ref target="https://ta.wikipedia.org/wiki/நிர்மலா_(திரைப்படம்)">நிர்மலா</ref> திரைப்படத்தை இயக்கிய அமரர் அருமைநாயகம் அவர்களைக் கலைக்குருவாக கொண்டு நாடகத் துறைக்குள் பிரவேசித்தவர். ஆருமைநாயகத்தின் சகாயர் நாடகாலயத்தின் தயாரிப்புகளான <hi rend="italic">விழிப்பு</hi>, <hi rend="italic">யாருக்காக அழுதான்</hi>, <hi rend="italic">மாப்பிள்ளை தேவை</hi>, <hi rend="italic">லேடி ரைப்பிஸ்ற்</hi> போன்ற நாடகங்களில் நடித்தார். 1974 இல் யாழ்ப்பாணத்தில் நடைபெற்ற நான்காவது உலகத் தமிழாராய்ச்சி மாநாட்டுக் கலைவிழாவில் <hi rend="italic">யாருக்காக அழுதான்</hi> நாடகத்தில் நடித்ததற்காக பாராட்டுப் பத்திரம் வழங்கிக் கௌரவிக்கப் பெற்றர்.</p>
<p>பிரம்மஸ்ரீ தங்கராசா ஐயரின் வில்லிசைக் குழுவிலும், <ref target="https://ta.wikipedia.org/wiki/யாழ்ப்பாணம்_சின்னமணி">யாழ்ப்பாணம் சின்னமணியின்</ref> <ref target="https://ta.wikipedia.org/wiki/வில்லிசை">வில்லிசைக்</ref> குழுவிலும் நகைச்சுவைத் தொகுப்பாளராகவும் இருந்தார். 1984 இல் சின்னமணி இசைக்குழுவினருடன் மலேசியா, சிங்கப்பூர் நாடுகளுக்குச் சென்று வில்லிசை நிகழ்ச்சிகளில் பங்கு பற்றினார். மறைந்த திரைப்படக் கலைஞர் <ref target="https://ta.wikipedia.org/wiki/சிலோன்_விஜயேந்திரன்">சிலோன் விஜயேந்திரனின்</ref> <hi rend="italic">காதலா? கடமையா?</hi>, <hi rend="italic">ஆச்சிக்குட்டிக்கு வாச்ச மாப்பிள்ளை</hi> போன்ற நாடகங்கள் மூலமாக <ref target="https://ta.wikipedia.org/wiki/வட_மாகாணம்,_இலங்கை">வடமாகாணத்தில்</ref> நூற்றுக்கணக்கான மேடைகளில் நடித்தார்.</p>
<p>புலம் பெயர்ந்த பின்னர் ஐரோப்பிய நாடுகளில் பல கலை நிகழ்ச்சிகளை நடத்தியிருக்கும் இவர் <hi rend="italic">மாப்பிள்ளை தேவை</hi>, <hi rend="italic">கிளாலிக்குள் மாப்பிள்ளை' வருவார் வருகின்றார் வந்திட்டார்</hi> போன்ற பல நகைச்சுவை நாடகங்களை தானே எழுதி, இயக்கி அரங்கேற்றியுள்ளார். இவர் கலைஞர் இரா-குணபாலன் அவர்களின் ஆர்.ரி.எம். பிரதஸ் தயாரிப்பில் ரகுநாதன் இயக்கிய <hi rend="italic">முகத்தார் வீடு</hi> திரைப்படத்திலும் நடித்திருக்கின்றார்.<ref target="https://ta.wikipedia.org/wiki/முதற்_பக்கம்#cite_note-sts-2">[2]</ref></p>
ஈழத்தில் இவர் நடித்த நாடகங்கள்
<list type="unordered"><item>விழிப்பு</item>
<item>யாருக்காக அழுதான்</item>
<item>மாப்பிள்ளை தேவை</item>
<item>லேடி ரைப்பிஸ்ற்</item>
<item>காதலா? கடமையா?</item>
<item>ஆச்சிக்குட்டிக்கு வாச்ச மாப்பிள்ளை</item></list>
ஐரோப்பியாவில் இவர் எழுதி, இயக்கி, நடித்த நாடகங்கள்
<list type="unordered"><item>மாப்பிள்ளை தேவை</item>
<item>கிளாலிக்குள் மாப்பிள்ளை</item>
<item>வருவார் வருகின்றார் வந்திட்டார்</item></list>
இவர் நடித்த திரைப்படங்கள்
<list type="unordered"><item>முகத்தார் வீடு</item></list>
</text></body></html>