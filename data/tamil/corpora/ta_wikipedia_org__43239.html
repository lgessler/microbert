<html><body><text id="wikipedia_ta_wikipedia_org__43239.html" ns="0" revid="2712724" sourceurl="https://ta.wikipedia.org/wiki/%E0%AE%AE%E0%AF%81%E0%AE%A4%E0%AF%8D%E0%AE%A4%E0%AF%81_%E0%AE%95%E0%AF%81%E0%AE%AE%E0%AE%BE%E0%AE%B0%E0%AE%9A%E0%AF%81%E0%AE%B5%E0%AE%BE%E0%AE%AE%E0%AE%BF" title="முத்து குமாரசுவாமி" type="wikipedia">முத்து குமாரசுவாமி
<p><ref target="https://ta.wikipedia.org/wiki/சேர்">சேர்</ref> <hi rend="bold">முத்து குமாரசுவாமி</hi> (<hi rend="italic">Mutu Coomaraswamy</hi>, <ref target="https://ta.wikipedia.org/wiki/சனவரி_23">சனவரி 23</ref>, <ref target="https://ta.wikipedia.org/wiki/1833">1833</ref> - <ref target="https://ta.wikipedia.org/wiki/மே_4">மே 4</ref>, <ref target="https://ta.wikipedia.org/wiki/1879">1879</ref>) <ref target="https://ta.wikipedia.org/wiki/பிரித்தானிய_இலங்கை">பிரித்தானிய இலங்கையின்</ref> முதலாவது <ref target="https://ta.wikipedia.org/wiki/இலங்கை_சட்டவாக்கப்_பேரவை">சட்டவாக்கப் பேரவையில்</ref> தமிழ் மக்களின் பிரதிநிதியாகப் பதவி வகித்துச் சேவை புரிந்தவர். <ref target="https://ta.wikipedia.org/wiki/யாழ்ப்பாணம்">யாழ்ப்பாணத்தில்</ref> பிறந்தவர். இவரின் தந்தை கேட் முதலியார் <ref target="https://ta.wikipedia.org/wiki/ஆறுமுகம்பிள்ளை_குமாரசுவாமி">ஆறுமுகம்பிள்ளை குமாரசுவாமி</ref> சட்டவாக்கப் பேரவையின் முதலாவது தமிழ்ப் பிரதிநிதியாக இருந்தவர். <ref target="https://ta.wikipedia.org/wiki/ஆசியா">ஆசியாவில்</ref> பிறந்து முதன் முதல் "<ref target="https://ta.wikipedia.org/wiki/சேர்">சேர்</ref>" பட்டம் பெற்றவர் என்ற பெருமைக்குரியவர் முத்துக்குமாரசுவாமி<ref target="https://ta.wikipedia.org/wiki/முதற்_பக்கம்#cite_note-currsci-1">[1]</ref>. சேர் முத்துக் குமாரசுவாமியின் புதல்வர் கலாயோகி <ref target="https://ta.wikipedia.org/wiki/ஆனந்த_குமாரசுவாமி">ஆனந்த குமாரசுவாமி</ref> ஆவார்.</p>
வாழ்க்கைச் சுருக்கம்
<p>முத்து குமாரசுவாமி <ref target="https://ta.wikipedia.org/wiki/இலங்கை">இலங்கையின்</ref> <ref target="https://ta.wikipedia.org/wiki/வட_மாகாணம்,_இலங்கை">வட மாகாணத்தில்</ref> <ref target="https://ta.wikipedia.org/wiki/பருத்தித்துறை">பருத்தித்துறையைச்</ref> சேர்ந்த <ref target="https://ta.wikipedia.org/wiki/இலங்கை_முதலியார்கள்">கேட் முதலியார்</ref> <ref target="https://ta.wikipedia.org/wiki/ஆறுமுகம்பிள்ளை_குமாரசுவாமி">ஆறுமுகம்பிள்ளை குமாரசுவாமி</ref> (1783-1836) என்பவருக்குப் பிறந்தவர். கொழும்பு அக்கடெமியில் (இன்றைய <ref target="https://ta.wikipedia.org/wiki/கொழும்பு_ரோயல்_கல்லூரி">கொழும்பு ரோயல் கல்லூரி</ref>) <ref target="https://ta.wikipedia.org/wiki/1842">1842</ref> முதல் <ref target="https://ta.wikipedia.org/wiki/1851">1851</ref> வரை கல்வி பயின்றார். கல்லூரியில் இவருக்கு 1851 ஆம் அண்டுக்கான டர்னர் பரிசு வழங்கப்பட்டது. கல்லூரி இதழிலும் பிரதான ஆசிரியராக இருந்தார். இலங்கை சிவில் சேவையில் சேர்ந்த முத்து குமாரசுவாமி காவல்துறை குற்றவியல் நடுவராகவும் (magistrate), <ref target="https://ta.wikipedia.org/wiki/முல்லைத்தீவு">முல்லைத்தீவின்</ref> அரச அதிபராகவும் பணியாற்றினார். பின்னர் ரிச்சார்க் மோர்கன் என்ற வழக்கறிஞரிடம் பயிற்சி பெற்று <ref target="https://ta.wikipedia.org/wiki/1856">1856</ref> ஆம் ஆண்டில் இலங்கை உயர்நீதிமன்றத்துக்கு வழக்கறிஞராகச் சேர்த்துக் கொள்ளப்பட்டார். <ref target="https://ta.wikipedia.org/wiki/1861">1861</ref> ஆம் ஆண்டில் சட்டசபையில் தமிழ்மக்களின் பிரதிநிதியாகத் தெரிவு செய்யப்பட்டார். மே <ref target="https://ta.wikipedia.org/wiki/1862">1862</ref> ஆம் ஆண்டில் <ref target="https://ta.wikipedia.org/wiki/இங்கிலாந்து">இங்கிலாந்து</ref> சென்று பாரிஸ்டர் ஆனார். அங்கு <ref target="https://ta.wikipedia.org/wiki/1863">1863</ref> இல் "லிங்கனின் இன்" (Lincoln's Inn) என்ற பாரிஸ்டர்களின் மாளிகையில் சேர்க்கப்பட்டார். <ref target="https://ta.wikipedia.org/wiki/1865">1865</ref> ஆம் ஆண்டில் இலங்கை திரும்பினார். <ref target="https://ta.wikipedia.org/wiki/1867">1867</ref> ஆம் ஆண்டில் <ref target="https://ta.wikipedia.org/wiki/சென்னை_உயர்_நீதிமன்றம்">
சென்னை உயர் நீதிமன்றத்தில்</ref> வழக்கறிஞரானார். <ref target="https://ta.wikipedia.org/wiki/1874">1874</ref> <ref target="https://ta.wikipedia.org/wiki/ஆகத்து_11">ஆகத்து 11</ref> இல் இவர் முதலாவது <ref target="https://ta.wikipedia.org/wiki/ஆசியா">ஆசியராகவும்</ref>, <ref target="https://ta.wikipedia.org/wiki/இலங்கை">இலங்கையராகவும்</ref> சேர் பட்டம் பெற்றார்<ref target="https://ta.wikipedia.org/wiki/முதற்_பக்கம்#cite_note-2">[2]</ref>.</p>
<p><ref target="https://ta.wikipedia.org/wiki/1877">1877</ref> ஆம் ஆண்டில் முத்து குமாரசுவாமி இங்கிலாந்தின், கெண்ட் நகரைச் சேர்ந்த எலிசபெத் கிளே பீபி என்பாரைத் திருமணம் செய்தார்<ref target="https://ta.wikipedia.org/wiki/முதற்_பக்கம்#cite_note-currsci-1">[1]</ref>. இவர்களுக்குப் பிறந்தவரே கலாயோகி <ref target="https://ta.wikipedia.org/wiki/ஆனந்த_குமாரசுவாமி">ஆனந்த குமாரசுவாமி</ref>. ஆனந்த குமாரசுவாமிக்கும் டோனா லூசா என்ற <ref target="https://ta.wikipedia.org/wiki/ஆர்ஜெண்டீனா">ஆர்ஜெண்டீனியப்</ref> பெண்மணிக்கும் பிறந்தவர் மருத்துவர் <ref target="https://ta.wikipedia.org/wiki/ராமா_குமாரசுவாமி">ராமா குமாரசுவாமி</ref>.</p>
சைவ சமயச் சொற்பொழிவாளர்
<p>முத்து குமாரசுவாமி <ref target="https://ta.wikipedia.org/wiki/சைவ_சித்தாந்தம்">சைவசித்தாந்தத்தினை</ref> முதன் முதலில் ஆங்கிலேயருக்கு விளக்கியவர். <ref target="https://ta.wikipedia.org/wiki/1857">1857</ref> ஆம் ஆண்டு மாட்சிமை பொருந்திய ஆசியச்சங்கத்தின் (<hi rend="italic">Royal Asiatic Society</hi>) இலங்கைக் கிளையில் "சைவசித்தாந்தச் சுருக்கம்" எனும் ஒரு கட்டுரையினை வாசித்து விளக்கியுள்ளார். இக்கட்டுரை அச்சங்கத்தினால் பிரசுரிக்கப்பட்டுள்ளது. இளம் வழக்கறிஞரான முத்துக் குமாரசுவாமி தமது 24 வது வயதில் இக்கட்டுரையை எழுதி அச்சபையில் விளக்கியுள்ளார். <ref target="https://ta.wikipedia.org/wiki/1860">1860</ref> ஆம் ஆண்டு "இந்து சமயம்" என்ற கட்டுரை அதே சபையில் வாசிக்கப்பட்டு சஞ்சிகையில் வெளியிடப்பட்டுள்ளது.</p>
<p>தாம் ஒரு இங்கிலாந்து வழக்கறிஞர் (Barrister) ஆவதற்கு இங்கிலாந்து சென்ற போதும் தமது சமயத்திலும் தத்துவத்திலும் அவருக்கிருந்த ஈடுபாடு குறையவில்லை எனலாம். <ref target="https://ta.wikipedia.org/wiki/அரிச்சந்திரன்">அரிச்சந்திரனின்</ref> கதையை <ref target="https://ta.wikipedia.org/wiki/ஆங்கிலம்">ஆங்கிலத்தில்</ref> மொழிபெயர்த்து நாடகமாக்கி ஆங்கிலேய நடிக நடிகைகளுடன் தாம் அரிச்சந்திரனாக நடித்து அரச சபையில் மேடையேற்றினார். <ref target="https://ta.wikipedia.org/wiki/விக்டோரியா_மகாராணி">விக்டோரியா மகாராணியாரால்</ref> <ref target="https://ta.wikipedia.org/wiki/சேர்_பட்டம்">சேர் பட்டம்</ref> முத்துக் குமாரசுவாமிக்கு வழங்கப்பட்டது. ஆங்கில மொழிப் பேச்சுத் திறனுக்கும் நடிப்புக் கலைக்குமாக இக்கௌரவம் கொடுக்கப்பட்டதாக இலண்டனில் வெளிவந்த 'இல்லஸ்ட்ரேடட் லண்டன் நியூஸ்' (Illustrated London News) என்ற <ref target="https://ta.wikipedia.org/wiki/பத்திரிகை">பத்திரிகை</ref> குறிப்பிட்டிருந்தது. 'அரிச்சந்திரன்' நாடகமாக்கப்பட்டுப் பிரசுரிக்கப்பட்டபோது அதன் பின்னிணைப்பாக 'சைவசித்தாந்தச் சுருக்கம்' என்ற கட்டுரை சேர்க்கப்பட்டது.</p>
<p>சேர் முத்துக் குமாரசுவாமி அவர்கள் இலண்டனில் உள்ள கலைக் கூடங்களில் (Arts Councils) தொடர்ச்சியாகச் 'சைவ சித்தாந்தம்' பற்றியும் 'இந்தியத் தத்துவம்' பற்றியும் சொற்பொழிவுகள் ஆற்றினார். சேர் முத்துவின் ஆங்கிலச் சொல்லாட்சியினை மெச்சி அவர்கள் அவரை "கிழக்கின் மிகச் சிறந்த நாவன்மை படைத்தவர்" (The Silver tongued Orator of the East) என்று அழைத்தனர்.</p>
<figure><caption>இலங்கை அரசால் வெளியிடப்பட்ட சேர் முத்து குமாரசுவாமியின் உருவப்படம் பொறித்த அஞ்சல்தலை</caption></figure>
சட்டவாக்கப் பேரவையில் குமாரசாமியின் பணி
<p>1862 ஆம் ஆண்டில் இலங்கையின் <ref target="https://ta.wikipedia.org/wiki/இலங்கை_சட்டவாக்கப்_பேரவை">இலங்கை சட்டவாக்கப் பேரவைக்குத்</ref> தமிழர்களின் பிரதிநிதியாகத் தெரிவு செய்யப்பட்டார். 1879 ஆம் ஆண்டு வரை 17 ஆண்டுகள் இவர் இப்பதவியை வகித்துள்ளார். இங்கிலாந்தில் பெற்ற கல்வி, சமூக-அரசியல் அறிவு, சட்டத் திறமை என்பவற்றோடு உள்ளூர்ப் பாரம்பரியம், பண்பாடு, வரலாறு என்பவை தொடர்பிலும் இவருக்கு அறிவு இருந்தது. இதனால், சட்டவாக்கப் பேரவையில் சிறப்பாகப் பணியாற்ற முடிந்தது. இவரது பேச்சாற்றலாலும், துணிவாலும், அவையில் பயமின்றி மக்களுக்காகப் போராடினார். 1878-79 காலப் பகுதியில் வடமாகாணத்தில் ஏற்பட்ட காலராவினால் ஏற்பட்ட பேரழிவின் போது, அப்போதைய சுகாதாரத் திணைக்களத்தின் அசட்டை, தவறான நிர்வாகம் என்பன குறித்த மக்கள் அதிருப்தி கொண்டிருந்தனர், இவ்விடயம் குறித்து அப்போதைய வடமாகாண அரசாங்க அதிபர் டபிள்யூ. சி. துவைனம் குறித்த மக்களின் குற்றச்சாட்டுகளைப் புள்ளிவிபரங்களுடன் சட்டவாக்கப் பேரவையின் கவனத்துக்குக் கொண்டுவந்தார்.<ref target="https://ta.wikipedia.org/wiki/முதற்_பக்கம்#cite_note-3">[3]</ref> இது போன்ற மேலும் பல மக்கள் பிரச்சினைகளுக்காக அவர் சட்டவாக்கப் பேரவையில் வாதாடினார். இதன்மூலம் அக்காலத்துப் பத்திரிகைகளினால் பெரிதும் பாராட்டப் பெற்றார். அதேவேளை இவரது பதவிக் காலத்தில் பல ஆண்டுகளை இங்கிலாந்தில் கழித்ததனால் இவர் பிரதிநிதித்துவப் படுத்திய மக்களுக்குப் போதிய அளவு பலன் கிடைக்கவில்லை என்ற குற்றச்சாட்டும் உண்டு.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
<p>இவரைத் தொடர்ந்து இவரது மருமக்களான <ref target="https://ta.wikipedia.org/wiki/பொன்னம்பலம்_இராமநாதன்">சேர். பொன். இராமநாதன்</ref>, <ref target="https://ta.wikipedia.org/wiki/பொன்னம்பலம்_அருணாசலம்">சேர். பொன் அருணாசலம்</ref> ஆகியோரும் இலங்கைச் சட்ட சபையில் உறுப்பினராக இருந்ததுடன். இலங்கை அரசியலில் புகழுடன் விளங்கினர்.</p>
பெர்னாட் ஷாவின் கதாபாத்திரம்
<p>புகழ்பெற்ற பிரித்தான நாடகாசிரியரான <ref target="https://ta.wikipedia.org/wiki/பெர்னாட்_ஷா">பெர்னாட் ஷா</ref>, 1933 ஆம் ஆண்டில், "ஆன் த ராக்சு" (On the Rocks) என்னும் அரசியல் நகைச்சுவை நாடகம் ஒன்றை எழுதினார். இதில் வரும் <hi rend="italic">சர். ஜாஃப்னா பன்ட்ரநாத்</hi> <hi rend="italic">(Sir Jafna Pandranath)</hi> என்னும் பாத்திரம் சர். முத்துக்குமாரசாமியை மனதில் கொண்டே உருவாக்கப்பட்டதாகச் சொல்லப்படுகிறது. இந்த நாடகத்தில் பிரித்தானியப் பிரதமராக வரும் <hi rend="italic">சர். ஆர்தர் சவென்டர்</hi> என்னும் பாத்திரம், முன்னாள் பிரித்தானியப் பிரதமரான <ref target="https://ta.wikipedia.org/wiki/பெஞ்சமின்_டிஸ்ரைலி">பெஞ்சமின் டிஸ்ரைலியைக்</ref> குறிக்குமுகமாகவே எழுதப்பட்டது. முத்துக்குமாரசாமி இங்கிலாந்தில் இருந்த காலத்தில் பல உயர்மட்டத்தினருடன் அவருக்குப் பழக்கம் இருந்தது. பிரதமர் டிஸ்ரைலியும் அவருக்கு நண்பராக இருந்தார்.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
எழுதிய நூல்கள்
<list type="unordered"><item>அரிச்சந்திரன் 1863</item>
<item>Dathawansa 1874</item>
<item>Translated Sutta Nipata into Tamil 1874 (<ref target="https://ta.wikipedia.org/wiki/தாயுமானவர்">தாயுமானவர்</ref>)</item></list>
</text></body></html>