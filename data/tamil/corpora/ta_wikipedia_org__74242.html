<html><body><text id="wikipedia_ta_wikipedia_org__74242.html" ns="0" revid="2597091" sourceurl="https://ta.wikipedia.org/wiki/%E0%AE%87%E0%AE%AF%E0%AF%87%E0%AE%9A%E0%AF%81%E0%AE%B5%E0%AE%BF%E0%AE%A9%E0%AF%8D_%E0%AE%89%E0%AE%AF%E0%AE%BF%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AF%86%E0%AE%B4%E0%AF%81%E0%AE%A4%E0%AE%B2%E0%AF%8D" title="இயேசுவின் உயிர்த்தெழுதல்" type="wikipedia">இயேசுவின் உயிர்த்தெழுதல்<figure><caption>இயேசு கிறிஸ்துவின் உயிர்த்தெழுதல், ஓவியர்: ரபேல்</caption></figure>
<p><hi rend="bold">இயேசுவின் உயிர்த்தெழுதல்</hi> (<hi rend="italic">Resurrection of Jesus</hi>) இரண்டாயிரம் ஆண்டுகளுக்கு முன் <ref target="https://ta.wikipedia.org/wiki/பாலஸ்தீனம்">பாலஸ்தீனாவில்</ref> வாழ்ந்து, இறையாட்சி பற்றி மக்களுக்குப் போதித்து, <ref target="https://ta.wikipedia.org/wiki/இயேசுவின்_சிலுவைச்_சாவு">சிலுவையில் அறையுண்டு இறந்த</ref> <ref target="https://ta.wikipedia.org/wiki/இயேசு">இயேசு</ref> என்பவர் கல்லறையினின்று மீண்டும் மாட்சிமையான உடலோடு மூன்றாம் நாளில் உயிர்பெற்று எழுந்தார் என்னும் கிறித்தவ நம்பிக்கை ஆகும். இதை <ref target="https://ta.wikipedia.org/wiki/இயேசு_கிறிஸ்து">இயேசு கிறிஸ்துவின்</ref> வாழ்க்கை, போதனை, சாவு ஆகியவற்றை எடுத்துரைக்கின்ற <ref target="https://ta.wikipedia.org/wiki/நற்செய்தி_நூல்">நற்செய்தி நூல்கள்</ref> பதிவு செய்துள்ளன<ref target="https://ta.wikipedia.org/wiki/முதற்_பக்கம்#cite_note-1">[1]</ref>.</p>
<p>இயேசு உயிர்பெற்றெழுந்த நிகழ்ச்சி அவர் <ref target="https://ta.wikipedia.org/wiki/இயேசுவின்_விண்ணேற்றம்">விண்ணேற்றமடைந்த</ref> நிகழ்ச்சியிலிருந்து (<hi rend="italic">Ascension of Jesus</hi>) வேறுபடுத்திக் காட்டப்படுகிறது. இயேசு கிறிஸ்து சாவின் மீது வெற்றிகொண்டு, உயிர்பெற்றெழுந்தது உண்மையாகவே நடந்த வரலாற்று நிகழ்ச்சி என <ref target="https://ta.wikipedia.org/wiki/கிறித்தவம்">கிறித்தவர்கள்</ref> நம்புகின்றனர்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> இது அவர்கள்தம் <ref target="https://ta.wikipedia.org/wiki/நம்பிக்கை">நம்பிக்கையின்</ref> (விசுவாசத்தின்) மையமும் ஆகும்.</p>
விவிலிய ஆதாரம்
<p>இயேசுவின் உயிர்த்தெழுதல் பற்றிய <ref target="https://ta.wikipedia.org/wiki/விவிலியம்">விவிலிய</ref> குறிப்புகள் பல உள்ளன. அவற்றில் ஒரு சில: <ref target="https://ta.wikipedia.org/wiki/யோவான்">யோவான் 19:30-31</ref>; <ref target="https://ta.wikipedia.org/wiki/மாற்கு">மாற்கு 16:1; 16:6</ref>. இயேசு இறந்து <ref target="https://ta.wikipedia.org/wiki/கல்லறை">கல்லறையில்</ref> அடக்கப்பட்ட மூன்றாம் நாள் விடியற்காலையில் பெண்கள் சிலர் அவருடைய உடலில் பூசுவதற்கென நறுமணப் பொருட்களைக் கொண்டுசென்ற போது கல்லறையை மூடியிருந்த கல் புரட்டப்பட்டு, கல்லறை வெறுமையாய் இருக்கக் கண்டார்கள் (<ref target="https://ta.wikipedia.org/wiki/மத்தேயு">மத்தேயு 28:1-7</ref>; <ref target="https://ta.wikipedia.org/wiki/மாற்கு">மாற்கு 16:1-8</ref>; <ref target="https://ta.wikipedia.org/wiki/லூக்கா_நற்செய்தி">லூக்கா 24:1-12</ref>; <ref target="https://ta.wikipedia.org/wiki/யோவான்">யோவான் 20:1-12</ref>). சாவின்மீது வெற்றிகொண்டு உயிர்பெற்றெழுந்த இயேசு நாற்பது நாள்கள் தம் சீடருக்குத் தோன்றினார் (<ref target="https://ta.wikipedia.org/wiki/திருத்தூதர்_பணிகள்_(நூல்)">திருத்தூதர் பணிகள் 1:3</ref>); அதைத் தொடர்ந்து விண்ணேற்றம் அடைந்தார். இதுவே "<ref target="https://ta.wikipedia.org/wiki/இயேசுவின்_விண்ணேற்றம்">இயேசுவின் விண்ணேற்றம்</ref>" (Ascension of Jesus) என அழைக்கப்படுகிறது. இந்நிகழ்ச்சிகளைக் கிறித்தவர்கள் <ref target="https://ta.wikipedia.org/wiki/உயிர்த்தெழுதல்_பெருவிழா">உயிர்த்தெழுதல் பெருவிழா</ref> (<hi rend="italic">Easter</hi>) மற்றும் விண்ணேற்றப் பெருவிழா (<hi rend="italic">Ascension Day</hi>) என்னும் திருநாள்களாக ஆண்டுதோறும் கொண்டாடுகிறார்கள்.</p>

தொடக்க காலத் திருச்சபையின் நம்பிக்கைத் தொகுப்பு (Creed)


<p>இயேசு சாவிலிருந்து உயிர்பெற்றெழுந்தார் என்னும் நம்பிக்கை அறிக்கை முதல் முறையாக <ref target="https://ta.wikipedia.org/wiki/புனித_பவுல்">புனித பவுல்</ref> <ref target="https://ta.wikipedia.org/wiki/1_கொரிந்தியர்_(நூல்)">கொரிந்தியருக்கு</ref> எழுதிய முதல் திருமுகத்தில் (ஆண்டு 54-55) உள்ளது:</p>
<p>இயேசு உண்மையாகவே உயிர்த்தெழுந்தார் என்னும் செய்தியைப் <ref target="https://ta.wikipedia.org/wiki/புனித_பவுல்">புனித பவுல்</ref> "பெற்றுக்கொண்டதாகக்" குறிப்பிடுவதால் அவருடைய காலத்துக்கு முன்பே இயேசுவின் உயிர்த்தெழுதல் பற்றிய நம்பிக்கை உருவாகிவிட்டது என்பது தெரிகிறது. வரலாற்று ஆசிரியர்களின் கருத்துப்படி, இயேசு சிலுவையில் இறந்து அதன் பின் தம் சீடருக்குத் தோன்றிய நிகழ்வுகளைத் தொடர்ந்து கி.பி. 35 அளவிலேயே இம்மரபு எழுந்திருக்க வேண்டும். அந்த மரபைத்தான் பவுல் எடுத்தியம்புகின்றார்; கிறித்தவ சமூகத்திற்கும் அந்நம்பிக்கையை ஒப்படைக்கின்றார்.</p>
கிறித்தவரின் நம்பிக்கைக்கு அடிப்படை
<p>இயேசு கிறிஸ்து துன்பங்கள் அனுபவித்து, சிலுவையில் அறையப்பட்டு, உயிர்துறந்து, கல்லறையில் அடக்கப்பட்ட பிறகும், சாவை வென்று உயிர்பெற்றெழுந்தார் என்பது கிறித்தவர்களின் உறுதியான நம்பிக்கை. எனவே இரண்டாயிரம் ஆண்டுகளுக்கு முன் <ref target="https://ta.wikipedia.org/wiki/பாலத்தீனம்">பாலத்தீன</ref> நாட்டில் வாழ்ந்து இறந்த <ref target="https://ta.wikipedia.org/wiki/இயேசு">இயேசு</ref> இன்றும் ஒரு புதிய முறையில் கடவுளோடு இணைந்து உயிர் வாழ்கின்றார் என்பது அவர்கள் கோட்பாடு.</p>
<p>திருச்சபையில் <ref target="https://ta.wikipedia.org/wiki/திருமுழுக்கு">திருமுழுக்கு</ref> (ஞானஸ்நானம்) பெறுவோர் உயிர்த்தெழுந்த இயேசுவின் புதிய வாழ்வில் பங்குபெற்று, புது மனிதராய் மாறுகிறார்கள் எனவும், இவ்வாறு புதுப்பிக்கப்பட்ட அவர்கள் நன்னடத்தையிலும் நன்னெறியிலும் சிறந்து விளங்க வேண்டும் எனவும் <ref target="https://ta.wikipedia.org/wiki/புனித_பவுல்">புனித பவுல்</ref> அறிவுறுத்துகிறார்: </p>

மத்தேயு நற்செய்தி
<p>இயேசு உயிர் பெற்று எழுந்த நிகழ்வை <ref target="https://ta.wikipedia.org/wiki/மத்தேயு">மத்தேயு</ref>, <ref target="https://ta.wikipedia.org/wiki/மாற்கு">மாற்கு</ref>, <ref target="https://ta.wikipedia.org/wiki/லூக்கா_(நற்செய்தியாளர்)">லூக்கா</ref>, <ref target="https://ta.wikipedia.org/wiki/யோவான்">யோவான்</ref> ஆகிய நான்கு நற்செய்தியாளர்களும் சில வேறுபாடுகளுடன் பதிவு செய்துள்ளனர். <ref target="https://ta.wikipedia.org/wiki/திருவழிபாட்டு_ஆண்டு">கிறித்தவ வழிபாட்டு மூவாண்டு</ref> சுழற்சியில் 2011ஆம் ஆண்டு முதலாம் ஆண்டாக உள்ளதால் <ref target="https://ta.wikipedia.org/wiki/மத்தேயு">மத்தேயு</ref> நற்செய்தி பாடம் கிறித்தவ கோவில்களில் வாசிக்கப்படும். இதோ:</p>
<list type="unordered"><item>மத்தேயு 28:1-10</item></list>
<p>2014ஆம் ஆண்டு இயேசுவின் உயிர்த்தெழுதல் விழா ஏப்பிரல் 20ஆம் நாள் கொண்டாடப்படுகிறது. இந்த ஆண்டு  வழிபாட்டு மூன்று ஆண்டு சுழற்சியில் முதலாம் ஆண்டாகக் கருதப்படுவதால், திருவிழிப்புத் திருப்பலியில் இயேசுவின் உயிர்த்தெழுதல் பற்றிய நற்செய்தி மத்தேயு 28:1-10 பகுதியிலிருந்து எடுக்கப்படும். யோவான் 20:1-9 பகுதி உயிர்த்தெழுதல் ஞாயிறன்று பயன்படுத்தப்படும்.</p>
இயேசுவின் உயிர்த்தெழுதல் வரலாற்று நிகழ்ச்சியா?
<p>இயேசுவின் உயிர்த்தெழுதலை வரலாற்று அடிப்படையில் நிறுவ முடியுமா என்பது குறித்தும், அது காலம் கடந்த நிகழ்ச்சியாகக் கொள்ளப்பட வேண்டுமா என்பது குறித்தும் அறிஞர்களிடையே ஒருமித்த கருத்து இல்லை.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
மேலும் காண்க
<list type="unordered"><item><ref target="https://ta.wikipedia.org/wiki/உயிர்த்த_ஞாயிறு">உயிர்த்த ஞாயிறு</ref></item>
<item><ref target="https://ta.wikipedia.org/wiki/பெரிய_வியாழன்">பெரிய வியாழன்</ref></item>
<item><ref target="https://ta.wikipedia.org/wiki/பெரிய_வெள்ளி">பெரிய வெள்ளி</ref></item>
<item><ref target="https://ta.wikipedia.org/wiki/இயேசுவின்_விண்ணேற்றம்">விண்ணேற்றப் பெருவிழா</ref></item>
<item><ref target="https://ta.wikipedia.org/wiki/பாஸ்கா_திருவிழிப்பு">பாஸ்கா திருவிழிப்பு</ref></item></list>
</text></body></html>