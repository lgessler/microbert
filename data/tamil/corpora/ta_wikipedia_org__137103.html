<html><body><text id="wikipedia_ta_wikipedia_org__137103.html" ns="0" revid="3296102" sourceurl="https://ta.wikipedia.org/wiki/%E0%AE%AE%E0%AF%81%E0%AE%95%E0%AF%8D%E0%AE%95%E0%AF%81%E0%AE%A3%E0%AE%99%E0%AF%8D%E0%AE%95%E0%AE%B3%E0%AF%8D" title="முக்குணங்கள்" type="wikipedia">முக்குணங்கள்
<p><hi rend="bold">முக்குணங்கள்</hi> <hi rend="italic">Guṇa</hi> (<hi rend="italic"><ref target="https://ta.wikipedia.org/wiki/சமக்கிருதம்_மொழி">சமக்கிருதம்</ref>:गुण</hi>) என்பது  <ref target="https://ta.wikipedia.org/wiki/சாங்கியம்">சாங்கிய</ref> தத்துவத்தின்படி <hi rend="italic"><ref target="https://ta.wikipedia.org/wiki/சத்துவ_குணம்">சாத்விக குணம்</ref></hi>, <hi rend="italic"><ref target="https://ta.wikipedia.org/wiki/இராட்சத_குணம்">இராஜச குணம்</ref></hi>, மற்றும் <hi rend="italic"><ref target="https://ta.wikipedia.org/wiki/தாமச_குணம்">தாமச குணம்</ref></hi> ஆகியவைகளைக் குறிப்பதாகும். சாத்வீகம் வெள்ளை நிறத்தையும், இராஜசம் சிவப்பு நிறத்தையும், தாமசம் கறுப்பு நிறத்தினையும் குறிக்கும் என்பர். இக்குணங்களின் அடிப்படையில்தான் உயிர்களிடையே வேறுபாடுகள் காணப்படுகின்றன என்பது பொதுவான கருத்து. <ref target="https://ta.wikipedia.org/wiki/சாங்கியம்">சாங்கியர்கள்</ref> முக்குணங்களின் சேர்க்கையினாலேயே உலகமானது உருவாகியது என்பர். முக்குணங்கள் சமநிலையில் இல்லாத போது <ref target="https://ta.wikipedia.org/wiki/பிரளயம்">பிரளயம்</ref> தோன்றுகிறது.</p>
சத்வ (சாத்விகம்) குணம்
<p>சத்வ குணத்திலிருந்து தோன்றும் இயல்புகள்- நற்காரியங்களில் மனதைச் செலுத்தும் குணம்,  மன அடக்கம் (சமம்), புலன் அடக்கம் (தமம்), துன்பங்களைப் பொறுத்துக் கொள்ளும் இயல்பு (சகிப்புத் தன்மை), விவேகம், <ref target="https://ta.wikipedia.org/wiki/வைராக்கியம்_(வேதாந்தம்)">வைராக்கியம்</ref>, தவம், வாய்மை, கருணை, மகிழ்ச்சி, நம்பிக்கை, பாவம் செய்வதில் கூச்சப்படுதல் (லஜ்ஜை), தன்னிலேயே மகிழ்ந்திருத்தல் (ஆத்மரதி), தானம், பணிவு மற்றும் எளிமை.</p>
சத்வ குண பலன்கள்
<p>சத்வ குணத்திலிருந்து தர்மச்செயல்கள்; தன் செயல்களைப் பகவானுக்கு அர்ப்பணம் செய்து விடுவது;  பலனில் ஆசையில்லாமல் செயல்கள் செய்வது சாத்வீக குணமாகும். சத்வ குணமுடையோன் தெய்வத்தன்மையும், நிவிருத்தி மார்க்கமும்; விழிப்பு நிலையும்  மற்றும் மேலுலகங்களை அடைகிறான்.</p>
ரஜோ (இராஜசம்) குணம்
<p>ரஜோ குண இயல்புகள்- ஊக்கம், ஞானம், வீரம், தருமம், தானம், கல்வி, ஆசை, முயற்சி, இறுமாப்பு, வேட்கை, திமிர், தெய்வங்களிடம் செல்வங்கள் வேண்டுவது, வேற்றுமை எண்ணம், புலனின்பப் பற்று, சண்டைகளில் உற்சாகம், தன் புகழில் ஆசை, மற்றவர்களை எள்ளி நகையாடுவது, பராக்கிரமம், பிடிவாதத்துடன் ஒரு முயற்சியை மேற்கொள்ளுதல்.
பயனில் விருப்பம் கருதி செய்யும் செயல்கள் ராஜசமாகும்.</p>
ரஜோ குண பலன்கள்
<p>ரஜோ குணத்திலிருந்து இன்பப் பற்று; ரஜோ குணப் பெருக்கினால் அசுரத்தன்மையும், செயல் புரிவதில் ஆர்வம், கனவு நிலையும், இறப்பிற்குப்பின் மனித உடலையும் அடைகிறான்.</p>
தமோ (தாமசம்) குணம்
<p>தமோ குண இயல்புகள்- காமம், வெகுளி, மயக்கம், கலக்கம், கோபம், பேராசை, பொய் பேசுதல், இம்சை, யாசித்தல், வெளிவேசம், சிரமம், கலகம், வருத்தம், மோகம், கவலை, தாழ்மை, உறக்கம், அச்சம், சோம்பல், காரணமில்லாமல் பிறரிடம் பொருட்களை எதிர்பார்த்தல் மற்றும் பிறர்க்கு கேடு விளைவிக்கும் செயல்கள் செய்வதும், பகட்டுக்காக செய்யப்படும் செயல்கள் தாமச குணங்கள் ஆகும்.</p>
தமோ குண பலன்கள்
<p>தமோ குணத்திலிருந்து, சோம்பல் உண்டாகிறது. தமோ குணப்பெருக்கினால் இராட்சசத் தன்மையும், மோகமும் அதிகரிகின்றது. தமோ குணத்தினால் தூக்கநிலையும் உண்டாகிறது.  தமோ குணத்தால் மறுபிறவியில் விலங்கு, மரம், செடி, கொடி போன்ற தாழ்வான நிலை பிறப்பு உண்டாகிறது.</p>
</text></body></html>