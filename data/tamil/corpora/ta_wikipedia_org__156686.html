<html><body><text id="wikipedia_ta_wikipedia_org__156686.html" ns="0" revid="3050150" sourceurl="https://ta.wikipedia.org/wiki/%E0%AE%87%E0%AE%A8%E0%AF%8D%E0%AE%A4%E0%AE%BF%E0%AE%AF_%E0%AE%8E%E0%AE%A3%E0%AF%8D_%E0%AE%AE%E0%AF%81%E0%AE%B1%E0%AF%88%E0%AE%AE%E0%AF%88" title="இந்திய எண் முறைமை" type="wikipedia">இந்திய எண் முறைமை
<p><hi rend="bold">இந்திய எண் முறைமை</hi> (<hi rend="italic">Indian numbering system</hi>) என்பது <ref target="https://ta.wikipedia.org/wiki/2_(எண்)">இரண்டு</ref> <ref target="https://ta.wikipedia.org/wiki/பதின்மம்">பதின்ம</ref> நிலைகளாக <ref target="https://ta.wikipedia.org/wiki/எண்">எண்களைக்</ref> குழுக்களாக்கும் <ref target="https://ta.wikipedia.org/wiki/வேதம்">மறை</ref> <ref target="https://ta.wikipedia.org/wiki/எண்ணுரு">எண் முறைமையை</ref> அடிப்படையாகக் கொண்ட <ref target="https://ta.wikipedia.org/wiki/இந்தியத்_துணைக்கண்டம்">இந்தியத் துணைக்கண்டத்தில்</ref> (<ref target="https://ta.wikipedia.org/wiki/இந்தியா">இந்தியா</ref>, <ref target="https://ta.wikipedia.org/wiki/பாகிஸ்தான்">பாக்கித்தான்</ref>, <ref target="https://ta.wikipedia.org/wiki/வங்காளதேசம்">வங்காளதேசம்</ref>, <ref target="https://ta.wikipedia.org/wiki/நேபாளம்">நேப்பாளம்</ref> ஆகிய நாடுகள் உள்ளடங்கலாக) பயன்படுத்தப்படும் <ref target="https://ta.wikipedia.org/wiki/எண்ணுரு">எண் முறைமை</ref> ஆகும். உலகின் ஏனைய பெரும்பாலான இடங்களில் மூன்று <ref target="https://ta.wikipedia.org/wiki/பதின்மம்">பதின்ம</ref> நிலைகளாக <ref target="https://ta.wikipedia.org/wiki/எண்">எண்களைக்</ref> குழுக்களாக்கும் முறை பெருமளவிற் பயன்படுத்தப்படுகின்றது. ஆனாலும் <ref target="https://ta.wikipedia.org/wiki/தெற்காசியா">தென்னாசிய</ref> எண் முறைமையில் பயன்படுத்தப்படும் Lakh, Crore முதலிய <ref target="https://ta.wikipedia.org/wiki/சொல்">சொற்கள்</ref> <ref target="https://ta.wikipedia.org/wiki/இந்தியா">இந்திய</ref> <ref target="https://ta.wikipedia.org/wiki/ஆங்கிலம்">ஆங்கிலத்திலும்</ref> <ref target="https://ta.wikipedia.org/wiki/பாகிஸ்தான்">பாக்கித்தானிய</ref> <ref target="https://ta.wikipedia.org/wiki/ஆங்கிலம்">ஆங்கிலத்திலும்</ref> பெருமளவில் பயன்படுத்தப்படுகின்றன.</p>
<p>எடுத்துக்காட்டாக, <ref target="https://ta.wikipedia.org/wiki/இந்தியா">இந்தியாவில்</ref> 30 மில்லியன் (மூன்று கோடி) <ref target="https://ta.wikipedia.org/wiki/ரூபாய்">உரூபாய்</ref> என்பது இந்திய உரூபாய் 30,000,000 என்பதற்குப் பதிலாக ₹3,00,00,000 அல்லது இந்திய உரூபாய் 3,00,00,000 என்று ஆயிரம், <ref target="https://ta.wikipedia.org/wiki/இலட்சம்">நூறாயிரம்</ref>, <ref target="https://ta.wikipedia.org/wiki/கோடி">கோடி</ref> ஆகிய நிலைகளில் <ref target="https://ta.wikipedia.org/wiki/கால்புள்ளி_(தமிழ்_நடை)">காற்புள்ளிகள்</ref> இடப்பட்டு எழுதப்படுகின்றது; ஒரு <ref target="https://ta.wikipedia.org/wiki/பில்லியன்">பில்லியன்</ref> (100 <ref target="https://ta.wikipedia.org/wiki/கோடி">கோடி</ref>=நூறு கோடி) என்பது 1,00,00,00,000 என்று எழுதப்படுகின்றது. தென்னாசிய எண் முறைமையிற் பெரிய தொகை பெரும்பாலும் <ref target="https://ta.wikipedia.org/wiki/இலட்சம்">நூறாயிரத்திலும்</ref> <ref target="https://ta.wikipedia.org/wiki/கோடி">கோடியிலுமே</ref> குறிப்பிடப்படும்.</p>
பிரிப்பான்களின் பயன்பாடு
<p>இந்திய எண் முறைமையானது அராபிய எண் முறைமையிலிருந்து வேறுபட்ட முறையில் பிரிப்பான்களைப் பயன்படுத்துகின்றது. முழுவெண் பகுதியில் மூன்று குறைந்த மதிப்புறு இலக்கங்களையடுத்து, ஒவ்வொரு மூன்று இலக்கங்களுக்கும் பதிலாக ஒவ்வோர் இரண்டு இலக்கங்களுக்கும் இடையில் பின்வருமாறு காற்புள்ளி இடப்படுகின்றது.</p>
<p>ஆயிரம், நூறாயிரம், பத்து மில்லியன் போன்றவற்றிற்கு அலகுகளைக் கொண்ட இந்திய எண் முறைமையை இது ஒத்துள்ளது.</p>
எண்களின் பெயர்கள்
<p>கீழேயுள்ள வரிசைப் பட்டியலில் ஒரு பில்லியனானது ஆயிரம் மில்லியனுக்குச் சமனாக உள்ள குறுகிய அளவைப் பின்பற்றுகின்றது. இந்தியாவிலோ, பண்டைய பிரித்தானியப் பயன்பாட்டைப் பின்பற்றியபடி, ஒரு பில்லியனானது மில்லியன் மில்லியனுக்குச் சமனாக உள்ள நீண்ட அளவு பின்பற்றப்படுகின்றது.</p>
</text></body></html>