<html><body><text id="wikipedia_ta_wikipedia_org__93206.html" ns="0" revid="3275315" sourceurl="https://ta.wikipedia.org/wiki/%E0%AE%86%E0%AE%AA%E0%AF%8D%E0%AE%95%E0%AE%BE%E0%AE%A9%E0%AE%BF%E0%AE%9A%E0%AF%81%E0%AE%A4%E0%AF%8D%E0%AE%A4%E0%AE%BE%E0%AE%A9%E0%AE%BF%E0%AE%B2%E0%AF%8D_%E0%AE%AA%E0%AF%86%E0%AE%A3%E0%AF%8D%E0%AE%95%E0%AE%B3%E0%AF%8D_%E0%AE%89%E0%AE%B0%E0%AE%BF%E0%AE%AE%E0%AF%88%E0%AE%95%E0%AE%B3%E0%AF%8D" title="ஆப்கானிசுத்தானில் பெண்கள் உரிமைகள்" type="wikipedia">ஆப்கானிசுத்தானில் பெண்கள் உரிமைகள்
<p><ref target="https://ta.wikipedia.org/wiki/ஆப்கானித்தான்">ஆப்கானித்தானில்</ref> <ref target="https://ta.wikipedia.org/wiki/பெண்கள்_உரிமைகள்">பெண்கள் உரிமைகள்</ref> கடந்த பல ஆண்டுகளில் பலவாறு இருந்து வந்துள்ளன. பெண் உரிமைகள் மிகவும் பாதிக்கப்பட்ட அல்லது கட்டுப்படுத்தப்பட்ட நாடுகளில் <ref target="https://ta.wikipedia.org/wiki/ஆப்கானிஸ்தான்">ஆப்கானிசுத்தானும்</ref> ஒன்று.  கல்வி உரிமை, வேலை செய்ய உரிமை, சுதந்திரமாக நடமாடும் உரிமை, சுதந்திரமாக உடை உடுத்த உரிமை, மருத்துவ உதவி பெறும் உரிமை போன்ற அடிப்படை உரிமைகளே ஆப்கானிசுத்தான் பெண்களுக்கு பல காலமாக மறுக்கப்பட்டு இருந்தன.  2001 இற்கு பின்னர் <ref target="https://ta.wikipedia.org/wiki/தலிபான்">தலிபான்</ref> வீழ்ச்சிக்குப் பின்னர் அமைக்கப்பட்ட அரசமைப்புச் சட்டத்தில் பெண்களுக்கும் ஆண்களுக்கும் சட்டத்தின் முன் சம உரிமைகளும் பொறுப்புகளும் இருப்பதாக வரையறை செய்தாலும், நடைமுறைகளில் மாற்றங்கள் சிறிதளவே நடைபெற்றது.2021இல் மீண்டும் அடிப்படைவாத தாலிபான்கள் ஆட்சியைக் கைப்பற்றிய நிலையில் இவற்றின் நடப்புநிலை தெளிவற்றே உள்ளது. </p>
<p>ஆப்கானித்தானின் மக்கள்தொகை ஏறத்தாழ 34 மில்லியன்.<ref target="https://ta.wikipedia.org/wiki/முதற்_பக்கம்#cite_note-Factbook-2">[2]</ref> இதில் 14.2 மில்லியன்  பெண்கள்.<ref target="https://ta.wikipedia.org/wiki/முதற்_பக்கம்#cite_note-3">[3]</ref> சுமார் 22% ஆப்கானியர்கள் <ref target="https://ta.wikipedia.org/wiki/நகர்ப்புறம்">நகர்ப்புறங்களிலும்</ref> ஏனையவர் <ref target="https://ta.wikipedia.org/wiki/நாட்டுப்புறம்">நாட்டுப்புறங்களிலும்</ref> வாழ்கின்றனர்.<ref target="https://ta.wikipedia.org/wiki/முதற்_பக்கம்#cite_note-PAN-pop-4">[4]</ref> உள்ளூர் வழக்கப்படி பெரும்பாலான பெண்கள் தங்கள் உயர்நிலைப் பள்ளிக் கல்வியை முடித்த நிலையிலேயே திருமணம் செய்விக்கப்படுகின்றனர். பெரும்பாலோர்  வீட்டுத் தலைவிகளாகவே தங்கள் வாழ்நாளைக் கழிக்கின்றனர்.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
<p>1964இல் சீரமைக்கப்பட்ட அரசியலமைப்பின்படி பெண்களுக்கு <ref target="https://ta.wikipedia.org/wiki/பாலினச்_சமனிலை">சமனிலை</ref> வழங்கப்பட்டது.<ref target="https://ta.wikipedia.org/wiki/முதற்_பக்கம்#cite_note-6">[6]</ref> இருப்பினும், 1990களிலிருந்து ஆட்சியிலிருந்த வெவ்வேறு அரசுகளின் கீழ் பெண்களுக்கான பல உரிமைகள், குறிப்பாக உள்நாட்டுப் போரின் போது <ref target="https://ta.wikipedia.org/wiki/தாலிபன்களின்_பெண்ணிய_அணுகுமுறை">தாலிபன்களின் பெண்ணிய அணுகுமுறையில்</ref>, மறுக்கப்பட்டுள்ளன.   2001இல் <ref target="https://ta.wikipedia.org/wiki/ஆப்கானித்தான்_இசுலாமிய_அமீரகம்">ஆப்கானித்தான் இசுலாமிய அமீரக ஆட்சி</ref> நீக்கப்பட்ட பின்னர் புதிய இசுலாமியக் குடியரசில் பெண்களின் உரிமைகள் படிப்படியாக மேம்படுத்தப்பட்டன.2004ஆம் ஆண்டு நிறைவேற்றப்பட்ட அரசியலமைப்பில் பெண்களுக்கு <hi rend="italic"><ref target="https://ta.wikipedia.org/wiki/சட்டப்படி">சட்டப்படி</ref></hi> சமனிலை வழங்கப்பட்டது; இது பெரும்பாலும் 1964ஆம் ஆண்டின் அரசியலமைப்பை ஒத்திருந்தது.<ref target="https://ta.wikipedia.org/wiki/முதற்_பக்கம்#cite_note-7">[7]</ref> இருப்பினும், இந்த உரிமைகளை பயன்படுத்துவது ஊரக பழக்க வழக்கங்களை ஒத்திசைந்து உள்ளது.<ref target="https://ta.wikipedia.org/wiki/முதற்_பக்கம்#cite_note-8">[8]</ref> இது பன்னாட்டு பெண்ணுரிமையாளர்களுக்கு கவலை அளிப்பதாகவே உள்ளது.<ref target="https://ta.wikipedia.org/wiki/முதற்_பக்கம்#cite_note-9">[9]</ref> 2021இல் மீண்டும் தாலிபான்கள் கட்டுப்பாட்டை எடுத்துக்கொண்ட பின்னர் இந்தக் கவலை கூடியுள்ளது.<ref target="https://ta.wikipedia.org/wiki/முதற்_பக்கம்#cite_note-10">[10]</ref></p>
வரலாறு
அமனுல்லா கான் ஆட்சிக்கு முன்னர்
<p><ref target="https://ta.wikipedia.org/wiki/துராணிப்_பேரரசு">துராணிப் பேரரசு</ref> (1747-1823) காலத்திலும் பராக்சாய் பரம்பரைக் காலத்திலும் ஆப்கன் பெண்கள் ஆணாதிக்க பழக்கங்களை ஒட்டிய <ref target="https://ta.wikipedia.org/wiki/பர்தா">பர்தா</ref> அணிந்து தனிமைப்படுத்தப்பட்ட வாழ்க்கை வாழ்ந்து வந்தனர். இது ஆப்கானித்தான் முழுமையும் பொதுவானதாக இருந்தபோதும் சில பகுதிகளிலும் சில இனக்குழுக்களிலும் இதற்கு விதிவிலக்கு இருந்தது. எடுத்துக்காட்டாக, நாடோடிப் பெண்கள் தங்கள் முகத்தை மறைக்கவில்லை; சிலர் தங்களது தலைமுடியையும் வெளிப்படுத்தி உடையணிந்திருந்தனர். ஆப்கானிய அரசர்கள் வழக்கமாக நான்கு அலுவல்முறை மனைவிகளையும் பல ஆசைக்கிழத்திகளையும் கொண்டிருந்தனர். இது பல நாட்டாரியல் வழக்கங்களை ஒட்டி இருந்தன. தவிர இந்த மனைவிகளும் துணைவிகளும் அந்தப்புரத்தில் அடிமைகளாக வாழ்ந்து வந்தனர். </p>
<p>சமூகத்தில் பெண்களின் பங்கு மிகக் குறைந்திருந்தது. இருப்பினும் சில பெண்கள் கவிஞர்களாகவும் எழுத்தாளர்களாகவும் புகழ்பெற்று இருந்தனர். இதனை அந்தப்புர உரிமையற்ற சூழலிலும்  செயற்படுத்த முடிந்தது. <ref target="https://ta.wikipedia.org/wiki/சர்கோனா_அனா">சர்கோனா அனா</ref>, <ref target="https://ta.wikipedia.org/wiki/மிர்மோன்_ஆயேஷா">மிர்மோன் ஆயேஷா</ref>,<ref target="https://ta.wikipedia.org/wiki/பாபொ_ஜான்">பாபொ ஜான்</ref> போன்றவர்கள் அந்தப்புரத்திலிருந்து கொண்டே அரசியலிலும் தாக்கமேற்படுத்தினர்.  <ref target="https://ta.wikipedia.org/wiki/முதற்_பக்கம்#cite_note-11">[11]</ref></p>
அமனுல்லா கான்
<figure><caption>அமனுல்லா கானின் சீர்திருத்தக் காலத்தில் பெண்கள் - 1927</caption></figure>
<p>சில ஆப்கானிய அரசர்கள் பெண்களின் விடுதலையை மேம்படுத்த முயன்றனர். ஆயினும் இவை பெரும்பாலும் தோல்வியில் முடிந்தன. வெற்றி கண்ட ஒருசிலரில் முதன்மையானவர் 1919 முதல் 1929 வரை ஆண்ட <ref target="https://ta.wikipedia.org/wiki/அமனுல்லாகான்">அரசர் அமனுல்லா</ref> ஆவார். தம் நாட்டை நவீனப்படுத்தவும் ஒருங்கிணைக்கவும் பல சீர்திருத்தங்களை இவர் முயன்றார்.<ref target="https://ta.wikipedia.org/wiki/முதற்_பக்கம்#cite_note-Keddie-12">[12]</ref> ஆணாதிக்க குடும்ப வாழ்க்கை கட்டுப்படுத்தியிருந்த பொதுவாழ்க்கைக்கு பெண்கள் வர உதவினார். பெண்கள் கல்வியின் முதன்மைத்துவத்தை வலியுறுத்தி குடும்பங்கள் பெண்களை பள்ளிக்கூடங்களுக்கு அனுப்ப வைத்தார். முகத்திரைகளை விலக்கி மேற்கத்திய ஆடைகளை அணிவதை ஆதரித்தார்.<ref target="https://ta.wikipedia.org/wiki/முதற்_பக்கம்#cite_note-Skaine-13">[13]</ref> 1921இல் கட்டாயத் திருமணங்கள், சிறுமியர் திருமணம், மணப்பெண் விலை பேசுதல் ஆகியவற்றைத் தடை செய்யும்  சட்டமியற்றினார். ஆப்கனில் பரவலாக இருந்த<ref target="https://ta.wikipedia.org/wiki/பலதுணை_மணம்">பலதுணை மணத்திற்குகட்டுப்பாடுகளை</ref> விதித்தார்.<ref target="https://ta.wikipedia.org/wiki/முதற்_பக்கம்#cite_note-Skaine-13">[13]</ref></p>
<p>அமனுல்லா கானின் மனைவியார் <ref target="https://ta.wikipedia.org/wiki/சொரயா_தார்சி">சொரயா அரசியும்</ref> இந்த சீர்திருத்தங்களில் முக்கியப் பங்காற்றி குடும்பம், திருமணம், கல்வி, பணிவாய்ப்பு ஆகியவற்றில் பெண்களின் நிலை மேம்பட துணை நின்றார்.<ref target="https://ta.wikipedia.org/wiki/முதற்_பக்கம்#cite_note-books.google.se-14">[14]</ref>  இவர் பெண்களுக்கான முதல் இதழை நிறுவினார்; <hi rend="italic">அஞ்சுமான்-இ-நிசுவான்</hi> என்ற  பெண்களுக்கான அமைப்பை உருவாக்கினார். 1920இல்  மஸ்துரத் பள்ளி, 1921இல் இசுமத் மலாலை பள்ளி ஆகியவற்றை பெண்களின் கல்விக்காக கட்டினார். 1924 பெண்களின் மருத்துவத்திற்காக மசுரத் பெண்கள் மருத்துவமனையை நிறுவினார். அவரது அன்னையார் தொகுத்துவந்த <hi rend="italic">இஷாதுல் நஸ்வான்</hi> என்ற இதழில் எழுதி வந்தார்.  <ref target="https://ta.wikipedia.org/wiki/முதற்_பக்கம்#cite_note-15">[15]</ref>  இவரே ஓர் எடுத்துக்காட்டாக தம் கணவருடன் பொதுவிடங்களில் இணைந்து தோன்றியும் முகத்திரையை விலக்கியும் பெண்களின் தனிமைப்படுத்தும் பழக்கத்தை விட்டொழித்தார்.<ref target="https://ta.wikipedia.org/wiki/முதற்_பக்கம்#cite_note-books.google.se-14">[14]</ref> ஆப்கானித்தானத்தை ஆட்சி புரிந்தோரின் பட்டியலில் இவர் மட்டுமே பெண் என்பது சிறப்பாகும். இசுலாமிய பெண்ணியவாதிகளில் முதலாமவரும் மிகச் செல்வாக்கானவராகவும் இவர் குறிப்பிடப்படுகின்றார். </p>
<p>இவ்விருவரின் சீர்திருத்தங்களுக்கு பலத்த எதிர்ப்பு எழுந்து 1929இல் ஆட்சி கவிழ்ந்தது.<ref target="https://ta.wikipedia.org/wiki/முதற்_பக்கம்#cite_note-16">[16]</ref> தீவிர எதிர்வினையாற்று முகமாக அமனுல்லாவின் பின் வந்த அரசு <ref target="https://ta.wikipedia.org/wiki/பர்தா">பர்தா</ref> முறைமையை மீளவும் நிலைநாட்டியது.<ref target="https://ta.wikipedia.org/wiki/முதற்_பக்கம்#cite_note-ReferenceB-17">[17]</ref> பெண்கள் உரிமைகளை நிலைநாட்டும் சட்டங்களை எதிர்த்தது.<ref target="https://ta.wikipedia.org/wiki/முதற்_பக்கம்#cite_note-books.google.se-14">[14]</ref></p>
வெளி இணைப்புகள்
<list type="unordered"><item><ref target="http://www.law-lib.utoronto.ca/diana/afghanwomen.htm">Women in Afghanistan</ref> <ref target="https://web.archive.org/web/20051217100322/http://www.law-lib.utoronto.ca/Diana/afghanwomen.htm">பரணிடப்பட்டது</ref> 2005-12-17 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>