<html><body><text id="wikipedia_ta_wikipedia_org__57894.html" ns="0" revid="3141976" sourceurl="https://ta.wikipedia.org/wiki/%E0%AE%B2%E0%AE%BE%E0%AE%B2%E0%AE%BE_%E0%AE%B2%E0%AE%9C%E0%AE%AA%E0%AE%A4%E0%AE%BF_%E0%AE%B0%E0%AE%BE%E0%AE%AF%E0%AF%8D" title="லாலா லஜபதி ராய்" type="wikipedia">லாலா லஜபதி ராய்
<figure><caption><ref target="https://ta.wikipedia.org/wiki/இந்திய_விடுதலை_இயக்கம்">இந்திய விடுதலை இயக்கத்</ref> தலைவர்களான <ref target="https://ta.wikipedia.org/wiki/லாலா_லஜபதி_ராய்">லாலா லஜபதி ராய்</ref>, <ref target="https://ta.wikipedia.org/wiki/பால_கங்காதர_திலகர்">பால கங்காதர திலகர்</ref> மற்றும் <ref target="https://ta.wikipedia.org/wiki/பிபின்_சந்திர_பால்">பிபின் சந்திர பால்</ref></caption></figure>
<p><hi rend="bold">லாலா லஜபதி ராய்</hi> ஒரு எழுத்தாளரும் அரசியல் தலைவரும் ஆவார். <ref target="https://ta.wikipedia.org/wiki/இந்திய_விடுதலைப்_போராட்டம்">இந்திய விடுதலைப் போராட்டத்தில்</ref> இவரது பங்குக்காக இவர் பெரிதும் மதிக்கப்படுகிறார். இவரை மக்கள் <hi rend="bold">பஞ்சாப் சிங்கம்</hi> எனவும் அழைப்பதுண்டு. லால்-பால்-பால் என்று அழைக்கப்படும் மூன்று முக்கியத் தலைவர்களுள் இவரும் ஒருவராவார். மற்ற இருவர் <ref target="https://ta.wikipedia.org/wiki/பால_கங்காதர_திலகர்">பால கங்காதர திலகர்</ref>
மற்றும் <ref target="https://ta.wikipedia.org/wiki/பிபின்_சந்திர_பால்">பிபின் சந்திர பால்</ref> ஆவர். 'லாலா லஜபத் ராய்' <ref target="https://ta.wikipedia.org/wiki/பஞ்சாப்_தேசிய_வங்கி"><hi rend="italic">பஞ்சாப் தேசிய வங்கி</hi></ref> மற்றும் <hi rend="italic">"லட்சுமி காப்புறுதி கம்பெனி"</hi> ஆகியவற்றை நிறுவியவரும் ஆவார்.</p>
<p>இளமைக்காலம்</p>
<list type="unordered"><item><hi rend="bold">லாலா லஜபதி ராய்</hi>, 1865 ஆம் ஆண்டு சனவரி 28 ஆம் தேதி, இந்தியாவின் பஞ்சாப் மாகாணத்தில், இன்றைய <ref target="https://ta.wikipedia.org/wiki/மோகா_மாவட்டம்">மோகா மாவட்டத்தில்</ref> அமைந்திருக்கும் <hi rend="italic">துதி கே</hi> என்னும் ஊரில் பிறந்தார். இவரது பெற்றோர், முன்சி ராதா கிசான் ஆசாத், குலாப் தேவி ஆகியோர் ஆவர். இவர்கள் அகர்வால் பனியாட்கள். சிலர் இவர்களை <ref target="https://ta.wikipedia.org/wiki/சமணர்">சமணர்கள்</ref> என்கிறார்கள். <ref target="https://ta.wikipedia.org/wiki/இந்து_சமயம்">இந்து சமயம்</ref> மற்றும் <ref target="https://ta.wikipedia.org/wiki/சமணம்">சமணம்</ref> ஆகியவற்றோடு தொடர்புகளைக் கொண்டிருந்த இவரது தந்தையார் <ref target="https://ta.wikipedia.org/wiki/இசுலாம்">இசுலாம்</ref> மதத்துக்கு மாறிப் பின்னர் மீண்டும் இந்துவானார். லாலா லஜபத் தனது இளமைக் காலத்தின் பெரும் பகுதியை பஞ்சாப்பின் <ref target="https://ta.wikipedia.org/wiki/லூதியானா">லூதியானா</ref> மாவட்டத்தில் உள்ள, 'ஜாக்ராவோன்' என்னும் இடத்தில் கழித்தார். இன்னும் ஜாக்ராவோனில் இருக்கும் இவர் வாழ்ந்த வீடு இப்போது ஒரு <ref target="https://ta.wikipedia.org/wiki/நூலகம்">நூல்நிலையமாகவும்</ref> மற்றும் <ref target="https://ta.wikipedia.org/wiki/அருங்காட்சியகம்">அருங்காட்சியகமாகவும்</ref> விளங்குகிறது.</item></list>
அரசியல் வாழ்க்கை
<p>இவர் 1888 ஆம் ஆண்டில் <ref target="https://ta.wikipedia.org/wiki/இந்திய_தேசிய_காங்கிரசு">இந்திய தேசிய காங்கிரசில்</ref> சேர்ந்தார். அக்காலத்தில், தீவிரமான இந்து தேசியவாதிகளாக விளங்கிப் போராட்டக் காலத்திலேயே தமது உயிர்களைக் கொடுத்த முக்கியமான மூவருள் இவரும் ஒருவர். ஏனையோர் மகாராட்டிரத்தைச் சேர்ந்த <ref target="https://ta.wikipedia.org/wiki/பால_கங்காதர_திலகர்">பால கங்காதர திலகரும்</ref>, வங்காளத்தைச் சேர்ந்த <ref target="https://ta.wikipedia.org/wiki/பிபின்_சந்திர_பால்">பிபின் சந்திர பாலும்</ref> ஆவர். கூட்டாக இம்மூவரையும் லால்-பால்-பால் என அழைப்பர். ராய், இன்றைய இந்து தேசியவாதக் கட்சியான <ref target="https://ta.wikipedia.org/wiki/பாரதீய_ஜனதா_கட்சி">பாரதீய ஜனதா கட்சியின்</ref> முன்னோடியான <ref target="https://ta.wikipedia.org/wiki/இந்து_மகாசபை">இந்து மகாசபையின்</ref> உறுப்பினராகவும் இருந்தார்.</p>
<p>1905 ஆம் ஆண்டின் <ref target="https://ta.wikipedia.org/wiki/வங்காளப்_பிரிவினை">வங்காளப் பிரிவினை</ref> இவரது <ref target="https://ta.wikipedia.org/wiki/தேசிய_உணர்வு">தேசிய உணர்வைத்</ref> தூண்டியதுடன், விடுதலைக்காகப் போராடும் பாதையில் அவரை உறுதியாக நிற்கவும் வைத்தது. பிரித்தானிய அரசின் அடக்கு முறைகள், மக்கள் மத்தியில் தேசிய எழுச்சியையும், <ref target="https://ta.wikipedia.org/wiki/தன்மானம்">தன்மான</ref> உணர்வையும் தூண்டுவதில் அவர்களுக்கு மன உறுதியைக் கொடுத்தது. லாலா உள்ளிட்ட முன் குறிப்பிட்ட மூவரும், பிரித்தானியரிடம் இருந்து ஓரளவு <ref target="https://ta.wikipedia.org/wiki/தன்னாட்சி">தன்னாட்சியைக்</ref> கோரினர். இது அக்காலத்தில் புரட்சிகரமானதாகக் கருதப்பட்டது. முழுமையான அரசியல் விடுதலையை முதன் முதலில் கோரியவர்களும் இவர்களே.</p>
</text></body></html>