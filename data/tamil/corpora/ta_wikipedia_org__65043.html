<html><body><text id="wikipedia_ta_wikipedia_org__65043.html" ns="0" revid="1942563" sourceurl="https://ta.wikipedia.org/wiki/%E0%AE%A4%E0%AE%95%E0%AE%B0-%E0%AE%AE%E0%AE%BF%E0%AE%A9%E0%AF%81%E0%AE%95%E0%AF%8D%E0%AE%95%E0%AE%AE%E0%AF%82%E0%AE%9F%E0%AF%8D%E0%AE%9F%E0%AE%BF%E0%AE%AF_%E0%AE%AE%E0%AE%9F%E0%AF%8D%E0%AE%AA%E0%AE%BE%E0%AE%A3%E0%AF%8D%E0%AE%9F%E0%AE%AE%E0%AF%8D" title="தகர-மினுக்கமூட்டிய மட்பாண்டம்" type="wikipedia">தகர-மினுக்கமூட்டிய மட்பாண்டம்
<p><hi rend="bold">தகர-மினுக்கமூட்டிய மட்பாண்டம்</hi> (<hi rend="italic">tin-glazed pottery</hi>) என்பது, <ref target="https://ta.wikipedia.org/wiki/தகர_ஒட்சைட்டு">தகர ஒட்சைட்டு</ref> அடங்கிய வெண்ணிறமான, மினுக்கம் கொண்ட ஒளிபுகாப் பூச்சினால் மூடப்பட்ட <ref target="https://ta.wikipedia.org/wiki/மட்பாண்டம்">மட்பாண்டம்</ref> ஆகும். இம் மட்பாண்டங்களின் உள்ளுடல் பொதுவாகச் <ref target="https://ta.wikipedia.org/wiki/சிவப்பு">சிவப்பு</ref> அல்லது மண்ணிறமான <ref target="https://ta.wikipedia.org/wiki/களிமண்">களிமண்ணால்</ref> ஆனது. சீன வெண்களிப் பாண்டங்களைப் போல் தோன்றுவதற்காக இதன்மேல் வெண்ணிற மினுக்கப் பூச்சுப் பூசப்படுகின்றது. தகர-மினுக்கமூட்டிய மட்பாண்டங்கள் பெரும்பாலும் அழகூட்டப்படுகின்றன. சூளையில் இடாத, முனுக்கமூட்டிய மேற்பரப்பில், உலோக ஆக்சைட்டுக்களைப் பயன்படுத்தித் <ref target="https://ta.wikipedia.org/wiki/தூரிகை">தூரிகையால்</ref> வரைந்து அழகூட்டப்படுகின்றது. <ref target="https://ta.wikipedia.org/wiki/கோபால்ட்_ஆக்சைட்டு">கோபால்ட் ஆக்சைட்டு</ref>, <ref target="https://ta.wikipedia.org/wiki/செப்பு_ஆக்சைட்டு">செப்பு ஆக்சைட்டு</ref>, <ref target="https://ta.wikipedia.org/wiki/இரும்பு_ஆக்சைட்டு">இரும்பு ஆக்சைட்டு</ref>, <ref target="https://ta.wikipedia.org/wiki/மாங்கனீசு_ஈராக்சைட்டு">மாங்கனீசு ஈராக்சைட்டு</ref>, <ref target="https://ta.wikipedia.org/wiki/ஆன்டிமனி_ஆக்சைட்டு">ஆன்டிமனி ஆக்சைட்டு</ref> என்பன இதற்குப் பயன்படுகின்றன. பிந்திய <ref target="https://ta.wikipedia.org/wiki/மறுமலர்ச்சிக்_காலம்">மறுமலர்ச்சிக் காலப்</ref> பகுதியில் இருந்து, <ref target="https://ta.wikipedia.org/wiki/இத்தாலி">இத்தாலிய</ref> தகர-மினுக்கமூட்டிய மட்பாண்டங்களைச் செய்வோர், பல உலோக ஆக்சைட்டுக்களைக் கலந்து இயல்பான பலவண்ண <ref target="https://ta.wikipedia.org/wiki/ஓவியம்">ஓவியங்களை</ref> இவற்றின்மீது வரைந்தனர். </p>
<p>தகர-மினுக்கமூட்டிய மட்பாண்டம் முதலில் <ref target="https://ta.wikipedia.org/wiki/மெசொப்பொத்தேமியா">மெசொப்பொத்தேமியாவிலேயே</ref> தோன்றியதாகத் தெரிகிறது. கிபி ஒன்பதாம் நூற்றாண்டளவில் தோன்றியதாகக் கருதப்படும் இம் மட்பாண்டங்களின் மிகப் பழைய உடைந்த துண்டுகள் <ref target="https://ta.wikipedia.org/wiki/முதலாம்_உலகப்_போர்">முதலாம் உலகப் போர்க்</ref> காலத்தில், <ref target="https://ta.wikipedia.org/wiki/ஈராக்">ஈராக்கின்</ref> <ref target="https://ta.wikipedia.org/wiki/பாக்தாத்">பாக்தாத்தில்</ref> இருந்து 50 மைல்கள் தொலைவில் உள்ள <ref target="https://ta.wikipedia.org/wiki/சமாரா">சமாரா</ref> மாளிகையில் இருந்து கண்டெடுக்கப்பட்டது. மெசொப்பொத்தேமியாவில் இருந்து இது <ref target="https://ta.wikipedia.org/wiki/எகிப்து">எகிப்து</ref>, <ref target="https://ta.wikipedia.org/wiki/பாரசீகம்">பாரசீகம்</ref>, <ref target="https://ta.wikipedia.org/wiki/எசுப்பெயின்">எசுப்பெயின்</ref> முதலிய நாடுகளுக்குப் பரவி அங்கிருந்து மறுமலர்ச்சிக் காலத்தில் இத்தாலிக்குப் பரவியது. 16 ஆம் நூற்றாண்டில் <ref target="https://ta.wikipedia.org/wiki/இங்கிலாந்து">இங்கிலாந்து</ref>, <ref target="https://ta.wikipedia.org/wiki/பிரான்சு">பிரான்சு</ref> ஆகிய நாடுகளுக்கும், அதற்குச் சற்றுப் பின்னர் பிற <ref target="https://ta.wikipedia.org/wiki/ஐரோப்பா">ஐரோப்பிய</ref> நாடுகளுக்கும் இது அறிமுகமானது. </p>
<p>18 ஆம் நூற்றாண்டில் <ref target="https://ta.wikipedia.org/wiki/சோசியா_வெட்ச்வூட்">சோசியா வெட்ச்வூட்</ref> (Josiah Wedgwood) வெண்ணிற மட்பாண்டப் பொருள் ஒன்றை உருவாக்கினார். இதிலிருந்து நிறை குறைந்ததும், நீடித்து உழைக்கக்கூடியதுமான பாண்டங்களைத் தயாரிக்க முடிந்தது. இது, தகர-மினுக்கமூட்டிய மட்பாண்டங்களைப் போன்ற அளவுக்கு வெண்ணிறமாகவும், வேறு பல அம்சங்களில் சிறந்ததாகவும் இருந்ததால் 19 ஆம் நூற்றாண்டில் தகர-மினுக்கமூட்டிய மட்பாண்டங்களுக்குப் பதில் இதன் பயன்பாடு அதிகரித்தது. </p>
<p>20 ஆம் நூற்றாண்டில் சில கலைக்கூட வனைஞர்களின் முயற்சியால் தகர-மினுக்கமூட்டிய மட்பாண்டம் ஓரளவு மறுமலர்ச்சி அடைந்தது. புகழ் பெற்ற ஓவியரான <ref target="https://ta.wikipedia.org/wiki/பிக்காசோ">பிக்காசோ</ref> 40களிலும், 50களிலும் இதனைப் பயன்படுத்தி ஆக்கங்களைச் செய்தார். </p>
</text></body></html>