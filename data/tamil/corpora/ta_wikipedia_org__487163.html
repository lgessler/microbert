<html><body><text id="wikipedia_ta_wikipedia_org__487163.html" ns="0" revid="3365069" sourceurl="https://ta.wikipedia.org/wiki/%E0%AE%8E%E0%AE%B8%E0%AF%8D._%E0%AE%AE%E0%AF%80%E0%AE%A9%E0%AE%BE%E0%AE%9F%E0%AF%8D%E0%AE%9A%E0%AE%BF%E0%AE%9A%E0%AF%81%E0%AE%A8%E0%AF%8D%E0%AE%A4%E0%AE%B0_%E0%AE%AE%E0%AF%81%E0%AE%A4%E0%AE%B2%E0%AE%BF%E0%AE%AF%E0%AE%BE%E0%AE%B0%E0%AF%8D" title="எஸ். மீனாட்சிசுந்தர முதலியார்" type="wikipedia">எஸ். மீனாட்சிசுந்தர முதலியார்<p><hi rend="bold">ஈரோடு மீனாட்சிசுந்தர முதலியார்</hi> அல்லது <hi rend="bold">எஸ். மீனாட்சிசுந்தர முதலியார்</hi> (<hi rend="italic">S. Meenakshi Sundara Mudaliar</hi>, <ref target="https://ta.wikipedia.org/wiki/25_டிசம்பர்">25 டிசம்பர்</ref>, <ref target="https://ta.wikipedia.org/wiki/1898">1898</ref> - <ref target="https://ta.wikipedia.org/wiki/14_மார்ச்">14 மார்ச்</ref>, <ref target="https://ta.wikipedia.org/wiki/1973">1973</ref>)<ref target="https://ta.wikipedia.org/wiki/முதற்_பக்கம்#cite_note-1">[1]</ref> என்பவர் ஓர் இந்தியக் கல்வியாளரும், <ref target="https://ta.wikipedia.org/wiki/அரசியல்வாதி">அரசியல்வாதியும்</ref>, மக்கள் சேவகரும் ஆவார். இவர் ஈரோடு  நகராட்சித் தலைவராக இருந்தவர். ஈரோடு வட்டாரத்தில் பெண்களின் கல்விக்காக பாடுபட்டவர். ஈரோடு நகர மக்கள் இவரை "ஐயா" என்று அன்போடு அழைத்தனர்.<ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
வாழ்க்கைக் குறிப்பு
<p>மீனாட்சிசுந்தர முதலியார் 1898 ஆம் ஆண்டு அப்போதைய <ref target="https://ta.wikipedia.org/wiki/கோயம்புத்தூர்_மாவட்டம்_(மதராசு_மாகாணம்)">கோயம்புத்தூர் மாவட்டத்தின்</ref> ஒரு பகுதியாக இருந்த தற்போதைய <ref target="https://ta.wikipedia.org/wiki/ஈரோடு_மாவட்டம்">ஈரோடு மாவட்டத்தில்</ref> ஓர் செல்வந்தர் குடும்பத்தில் பிறந்தார். சிறு வயதில் இருந்து கல்வியில் ஆர்வம் கொண்ட இவர் இளங்கலை இலக்கியம் வரை படித்தார்.</p>
<p>1952 முதல் 1955 வரை ஈரோடு நகராட்சித் தலைவராகப் பணியாற்றி பல திட்டங்களைச் செயல்படுத்தினார்.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
<p>பெண்கள் கல்வி வளர்ச்சியில்தான் சமூகத்தின் வளர்ச்சி உள்ளது என்பதை உணர்ந்த இவர், தனது சொந்த செலவில் <hi rend="italic">கலைமகள் கல்வி நிலையம்</hi> என்ற மகளிர் பள்ளியைத் துவக்கி லட்சக்கணக்கான பெண்கள் கல்வியில் உயர்நிலை பெற காரணமானார்.<ref target="https://ta.wikipedia.org/wiki/முதற்_பக்கம்#cite_note-5">[5]</ref> ஈரோட்டில் செங்குந்தர் கல்விக்கழகம் என்ற அமைப்பை <ref target="https://ta.wikipedia.org/wiki/வி._வி._சி._ஆர்._முருகேச_முதலியார்">வி. வி. சி. ஆர். முருகேச முதலியார்</ref>,  <ref target="https://ta.wikipedia.org/wiki/ஜ._சுத்தானந்தன்_முதலியார்">ஜ. சுத்தானந்தன் முதலியார்</ref> உள்ளிட்டோருடன் சேர்ந்து துவக்கினார். இன்று செங்குந்தர் கல்விக்கழகத்தால் பத்திற்கும் மேற்பட்ட பள்ளிகள் நடத்தப்பட்டு வருகிறது.<ref target="https://ta.wikipedia.org/wiki/முதற்_பக்கம்#cite_note-6">[6]</ref> 1972 ஆம் ஆண்டில் சங்கங்கள் சட்டத்தின் கீழ் பதிவுசெய்யப்பட்ட "கலைமகல் கல்வி நிலயம்" நிர்வாகக் குழு  7 உறுப்பினர்களைக் கொண்ட ஒரு பொது அறக்கட்டளையை உருவாக்கி, இவர் உருவாக்கிய கலைமகள் கல்வி நிலையத்தை ஈரோடு பொது மக்களுக்கு அர்ப்பணித்தார்.</p>
<p>வரலாற்றில் ஆர்வம் கொண்ட இவர், ஈரோட்டில்  கலைமகள் பள்ளி வளாகத்தில் "கலைமகள் பள்ளி அருங்காட்சியகம்" என்ற பெயரிலான அருங்காட்சியகத்தைத் தொடங்கி வைத்தார்.<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
அங்கீகாரங்கள்
<list type="unordered"><item>இவரின் நினைவாக 2019 ஆம் ஆண்டு <ref target="https://ta.wikipedia.org/wiki/ஈரோடு">ஈரோட்டின்</ref> பிரதான சாலைக்கு மீனாட்சிசுந்தரனார் சாலை என்று பெயர் வைக்கபட்டது.<ref target="https://ta.wikipedia.org/wiki/முதற்_பக்கம்#cite_note-8">[8]</ref></item>
<item>ஈரோடு செங்குந்தர் கல்விக்கழகம் இவரின் நினைவாக, மீனாட்சிசுந்தரனார் செங்குந்தர் மேல்நிலைப்பள்ளி என்ற பள்ளியை நடத்தி வருகிறது.<ref target="https://ta.wikipedia.org/wiki/முதற்_பக்கம்#cite_note-9">[9]</ref> பள்ளி வளாகத்தில் இவருக்கு வைக்கப்பட்ட சிலை, <ref target="https://ta.wikipedia.org/wiki/குன்றக்குடி_அடிகள்">குன்றக்குடி பொன்னம்பல அடிக்களாரால்</ref> திறந்து வைக்கப்பட்டது.</item></list>
</text></body></html>