<html><body><text id="wikipedia_ta_wikipedia_org__423573.html" ns="0" revid="2714926" sourceurl="https://ta.wikipedia.org/wiki/%E0%AE%A8%E0%AE%B8%E0%AF%8D%E0%AE%AE%E0%AF%81%E0%AE%B2%E0%AF%8D_%E0%AE%89%E0%AE%9A%E0%AF%88%E0%AE%A9%E0%AF%8D_%E0%AE%9A%E0%AE%BE%E0%AE%A8%E0%AF%8D%E0%AE%A4%E0%AF%8B" title="நஸ்முல் உசைன் சாந்தோ" type="wikipedia">நஸ்முல் உசைன் சாந்தோ<p><hi rend="bold">நஸ்முல் உசைன் சாந்தோ (Nazmul Hossain Shanto</hi> (பிறப்பு: மே 25, 1998) <ref target="https://ta.wikipedia.org/wiki/வங்காளதேசத்_துடுப்பாட்ட_அணி">வங்காளதேசத் துடுப்பாட்ட அணி</ref> வீரர் ஆவார்.<ref target="https://ta.wikipedia.org/wiki/முதற்_பக்கம்#cite_note-Bio-1">[1]</ref> இவர் வங்காளதேச அணிக்காக <ref target="https://ta.wikipedia.org/wiki/தேர்வுத்_துடுப்பாட்டம்">தேர்வுத் துடுப்பாட்டம்</ref>, <ref target="https://ta.wikipedia.org/wiki/ஒருநாள்_பன்னாட்டுத்_துடுப்பாட்டம்">ஒருநாள் பன்னாட்டுத் துடுப்பாட்டம்</ref> மற்றும் <ref target="https://ta.wikipedia.org/wiki/பன்னாட்டு_இருபது20">பன்னாட்டு இருபது20</ref> போட்டிகளில் விளையாடி வருகிறார். இடதுகை <ref target="https://ta.wikipedia.org/wiki/மட்டையாளர்">மட்டையாளரான</ref> இவர் வலதுகை மித வேகப்  பந்து வீச்சாளரான இவர் 19 வயதிற்கு உட்பட்ட வங்காளதேசத் துடுப்பாட்ட அணி யில் விளையாடியுள்ளார். மேலும் இவர் <hi rend="italic">கலாபகன்</hi> துடுப்பாட்ட அகாதமி சார்பாக உள்ளூர்ப் போட்டிகளில் விளையாடி வருகிறார். 2016 ஆம் ஆண்டிற்கான 19 வயதிற்கு உட்பட்டோருக்கான துடுப்பாட்ட உலகக்கிண்ணத் தொடரில் இவர் விளையாடினார்.<ref target="https://ta.wikipedia.org/wiki/முதற்_பக்கம்#cite_note-Bangladesh-2">[2]</ref></p>
உள்ளூர்ப் போட்டிகள்
<p>2016-17 ஆம் ஆண்டிற்கான வங்காளதேச பிரீமியர் லீக் தொடரில் இவர் விளையாடினார். நவமபர் 8 இல் நடைபெற்ற போட்டியில் <hi rend="italic">கமில்லா விக்டோரியன்ஸ்</hi>  அணி சார்பாக இவர் <ref target="https://ta.wikipedia.org/wiki/இருபது20">இருபது20</ref> போட்டிகளில் அறிமுகமானார்.<ref target="https://ta.wikipedia.org/wiki/முதற்_பக்கம்#cite_note-T20-3">[3]</ref></p>
<p>2017-18 ஆம் ஆண்டிற்கான <hi rend="italic">நேஷனல் கிரிக்கெட் லீக்</hi> தொடரில் இவர் <hi rend="italic">ராஜ்ஷாகி</hi> அணிக்காக விளையாடினார். டிசம்பரில் <hi rend="italic">தாக்கா மெட்ரோபொலிஸ்</hi> அணிக்கு எதிரான போட்டியில் <hi rend="italic">மிசனூர் ரகுமானுடன்</hi> இணைந்து 341 ஓட்டங்கள் எடுத்தார். இதன்மூலம் <ref target="https://ta.wikipedia.org/wiki/முதல்_தரத்_துடுப்பாட்டம்">முதல் தரத் துடுப்பாட்டப்</ref> போட்டிகளில் அதிக ஓட்டங்கள் எடுத்த வங்காளதேச இணை எனும் சாதனை படைத்தனர்.<ref target="https://ta.wikipedia.org/wiki/முதற்_பக்கம்#cite_note-Open341-4">[4]</ref></p>
<p>மேலும் அதே ஆண்டில் தாக்கா கோட்ட பிரீமியர் லீக் தொடரில் 16 போட்டிகளில் விளையாடி 749 ஓட்டங்கள் எடுத்தார். இதன்மூலம் அதிக ஓட்டங்கள் எடுத்த வீரர்கள் வரிசையில் முதலிடம் பிடித்தார்.<ref target="https://ta.wikipedia.org/wiki/முதற்_பக்கம்#cite_note-1718DPL-5">[5]</ref></p>
<p>2018-19 ஆம் ஆண்டிற்கான வங்காளதேச பிரீமியர் லீக் தொடரில் <hi rend="italic">குல்னா டைடன்ஸ்</hi> அணி சார்பாக விளையாடுவார் என அக்டோபரில் அறிவிக்கப்பட்டது.<ref target="https://ta.wikipedia.org/wiki/முதற்_பக்கம்#cite_note-6">[6]</ref></p>
சர்வதேச போட்டிகள்
<p>நவம்பர் 2016 இல் நியூசிலாந்துத் தொடருக்கான வங்காளதேச அணியில் 22 பேர் கொண்ட பட்டியலில் இவர் இடம் பெற்றார்.<ref target="https://ta.wikipedia.org/wiki/முதற்_பக்கம்#cite_note-prep-7">[7]</ref> 2017 ஆம் ஆண்டில் வங்காளதேசத் துடுப்பாட்ட அணி நியூசிலாந்தில் சுற்றுப் பயணம் செய்து விளையாடியது. சனவரி 20 இல் <hi rend="italic">கிறிஸ்ட் சர்ச்சில்</hi>  நடைபெற்ற நியூசிலாந்துத் துடுப்பாட்ட அணிக்கு எதிரான இரண்டாவது தேர்வுத் துடுப்பாட்டப் போட்டியில்  இவர் அறிமுகமானார். இந்தப் போட்டியின் முதல் ஆட்டப் பகுதியில் 56 பந்துகளைச் சந்தித்த இவர் 18 ஓட்டங்களை எடுத்து <ref target="https://ta.wikipedia.org/wiki/டிம்_சௌத்தி">டிம் சௌத்தி</ref> பந்துவீச்சில் ஆட்டமிழந்தார்.பின் இரண்டாவது ஆட்டப் பகுதியில் 60 பந்துகளைச் சந்தித்த இவர் 12 ஓட்டங்கள் எடுத்து போல்ட் பந்துவீச்சில் ஆட்டமிழந்தார். இந்தப் போட்டியில் நியூசிலாந்து துடுப்பாட்ட அணி 9 இலக்குகளில் வெற்றி பெற்றது.<ref target="https://ta.wikipedia.org/wiki/முதற்_பக்கம்#cite_note-Test-8">[8]</ref></p>
ஒருநாள் போட்டிகள்
<p><ref target="https://ta.wikipedia.org/wiki/ஆசியக்_கிண்ணம்_2018">ஆசியக் கிண்ணம் 2018</ref> தொடருக்கான 31 பேர் கொண்ட உத்தேசப் பட்டியலை வங்காளதேசத் துடுப்பாட்ட வாரியம் ஆகஸ்டு 2018 இல் அறிவித்தது. அதில் இவர் உட்பட 12 புதிய வீரர்கள் இடம் பெற்றனர். 2018 ஆம் ஆண்டில் ஆசியக் கோப்பை ஆ பிரிவில் வங்காளதேச அணி இடம் பெற்றது. செப்டம்பர், 20 இல் அபுதாபியில் நடைபெற்ற <ref target="https://ta.wikipedia.org/wiki/ஆப்கானித்தான்_துடுப்பாட்ட_அணி">ஆப்கானித்தான் துடுப்பாட்ட அணிக்கு</ref> எதிரான <ref target="https://ta.wikipedia.org/wiki/ஒருநாள்_பன்னாட்டுத்_துடுப்பாட்டம்">ஒருநாள் பன்னாட்டுத் துடுப்பாட்டப்</ref> போட்டியில் இவர் அறிமுகமானார்.<ref target="https://ta.wikipedia.org/wiki/முதற்_பக்கம்#cite_note-9">[9]</ref> அந்தப் போட்டியில் லிதன் தாசுடன் இணைந்து துவக்க வீரராக களம் இறங்கினார். 13 பந்துகளைச் சந்தித்த இவர் 7 ஓட்டங்களை எடுத்து முஜீப் உர் ரகுமான் பந்துவீச்சில் ஆட்டமிழந்தார். இந்தப் போட்டியில் ஆப்கானித்தான் அணி 136 ஓட்டங்களில் வெற்றி பெற்றது.<ref target="https://ta.wikipedia.org/wiki/முதற்_பக்கம்#cite_note-10">[10]</ref></p>


வெளியிணைப்புகள்
<list type="unordered"><item><ref target="https://ta.wikipedia.org/wiki/இஎஸ்பிஎன்_கிரிக்இன்ஃபோ">கிரிக்கின்ஃபோவில்</ref> இருந்து <ref target="http://www.cricinfo.com/ci/content/player/629058.html">விளையாட்டுவீரர் விபரக்குறிப்பு: முதற் பக்கம்</ref></item>
<item><ref target="http://www.cricketarchive.com/Archive/Players/1412/1412326/1412326.html">Player Profile: முதற் பக்கம்</ref> கிரிக்கெட்ஆர்க்கைவில் இருந்து</item></list>
</text></body></html>