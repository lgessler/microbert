<html><body><text id="wikipedia_ta_wikipedia_org__251893.html" ns="0" revid="3240717" sourceurl="https://ta.wikipedia.org/wiki/%E0%AE%95%E0%AF%81%E0%AE%A9%E0%AF%8D%E0%AE%B1%E0%AE%95%E0%AF%8D%E0%AE%95%E0%AF%81%E0%AE%9F%E0%AE%BF_%E0%AE%95%E0%AF%81%E0%AE%9F%E0%AF%88%E0%AE%B5%E0%AE%B0%E0%AF%88_%E0%AE%95%E0%AF%8B%E0%AE%AF%E0%AE%BF%E0%AE%B2%E0%AF%8D" title="குன்றக்குடி குடைவரை கோயில்" type="wikipedia">குன்றக்குடி குடைவரை கோயில்<p><hi rend="bold">குன்றக்குடி குடைவரை கோயில்</hi>, <ref target="https://ta.wikipedia.org/wiki/சிவகங்கை_மாவட்டம்">சிவகங்கை மாவட்டம்</ref>, திருப்பத்தூர் தாலுகாவில் உள்ள <ref target="https://ta.wikipedia.org/wiki/குன்றக்குடி">குன்றக்குடியில்</ref> அமைந்துள்ள ஒரு <ref target="https://ta.wikipedia.org/wiki/குடைவரை_கோயில்">குடைவரை கோயில்</ref>. கிபி 7 ஆம் நூற்றாண்டில் தொடக்ககாலப் <ref target="https://ta.wikipedia.org/wiki/பாண்டியர்">பாண்டியர்களால்</ref> அமைக்கப்பட்டது. இதில் பாறையில் வெட்டப்பட்ட மூன்று குகைகள் காணப்படுகின்றன. பாதுகாக்கப்பட்ட நினைவுச் சின்னமான இக்கோயில் தற்போது <ref target="https://ta.wikipedia.org/wiki/இந்தியத்_தொல்லியல்_ஆய்வகம்">இந்தியத் தொல்லியல் ஆய்வகத்தின்</ref> கட்டுப்பாட்டில் உள்ளது.<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
அமைப்பு
<p>இம்மூன்று குடைவரைகளும் இவை குடையப்பட்டுள்ள குன்றின் தெற்குப் பகுதிச் சரிவில் உள்ளன. இவை ஒன்றுக்குப் பக்கத்தில் மற்றதாக அடுத்தடுத்து வரிசையாகக் குடையப்பட்டுள்ளன. அடுத்தடுத்த குடைவரைகளுக்கு இடையில் உள்ள பகுதியில் <ref target="https://ta.wikipedia.org/wiki/கோட்டம்">கோட்டங்கள்</ref> அமைக்கப்பட்டுள்ளன. ஒரு கோட்டத்தில் <ref target="https://ta.wikipedia.org/wiki/சிவலிங்கம்">சிவலிங்கமும்</ref>, மற்றதில் <ref target="https://ta.wikipedia.org/wiki/வலம்புரி_விநாயகர்">வலம்புரி விநாயகர்</ref> சிற்பமும் உள்ளன. இம்மூன்று குடைவரைகளுக்கும் முன்னால், அவற்றை முழுவதுமாக மறைக்கக்கூடிய வகையில் மண்டபம் ஒன்று உள்ளது. இது பிற்காலத்தைச் சேர்ந்தது.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
சிற்பங்கள்
<p>இக்குடைவரை கோயிலில் புராணக் கதைகளை விளக்கும் சிற்பங்கள் உள்ளன. இவை அக்காலத்துச் சிற்ப மரபையொட்டிய <ref target="https://ta.wikipedia.org/wiki/புடைப்புச்_சிற்பம்">புடைப்புச் சிற்பங்களாகும்</ref>. ஒரு முறை, <ref target="https://ta.wikipedia.org/wiki/சிவன்">சிவனைத்</ref> <ref target="https://ta.wikipedia.org/wiki/திருமால்">திருமால்</ref> ஆயிரத்து எட்டுத் <ref target="https://ta.wikipedia.org/wiki/தாமரை">தாமரை</ref> மலர்களால் அர்ச்சிக்கும் போது திருமாலைச் சோதிக்க எண்ணிய சிவபெருமான், ஒருமலரை எடுத்து ஒளித்து வைத்தாராம். அப்போது திருமால் காணாமற் போன ஒரு தாமரை மலருக்கு ஈடாகத் தனது கண்களுள் ஒன்றைப் பிடுங்கி மலராக அர்ச்சித்தாராம். இச்செயலால் மகிழ்ந்த சிவபெருமான் திருமாலுக்குச் <ref target="https://ta.wikipedia.org/wiki/சக்கராயுதம்">சக்கர ஆயுதத்தை</ref> அளித்ததாகக் கூறப்படும் புராணக்கதை இக்கோயிலில் புடைப்புச் சிற்பமாகச் செதுக்கப்பட்டுள்ளது. இச்சிற்பத்தில், சிவபெருமான் நடனமாடுவதைத் திருமால் கருடன்மீது சாய்ந்தபடி பார்ப்பதையும், பிடுங்கி எடுத்த ஒரு கண் திருமாலின் கையில் இருப்பதையும் காண முடிகிறது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
கல்வெட்டுக்கள்
<p>இங்குள்ள குடைவரைகளின் சுவர்களிலும், தூண்களிலும், முன் மண்டபத்திலுமாக மொத்தம் 45 கல்வெட்டுக்கள் காணப்படுகின்றன.<ref target="https://ta.wikipedia.org/wiki/முதற்_பக்கம்#cite_note-4">[4]</ref> இவற்றுட் பெரும்பாலானவை பாண்டிய மன்னர் காலத்தவை. இவற்றுள் <ref target="https://ta.wikipedia.org/wiki/மாறவர்மன்_சுந்தரபாண்டியன்">மாறவர்மன் சுந்தரபாண்டியனின்</ref> கல்வெட்டுக்கள் மட்டும் 12 உள்ளன. இவற்றுடன், <ref target="https://ta.wikipedia.org/wiki/சடையவர்மன்_சிறீவல்லபதேவன்">சடையவர்மன் சிறீவல்லபதேவன்</ref>, <ref target="https://ta.wikipedia.org/wiki/விக்கிரம_பாண்டியன்">விக்கிரம பாண்டியன்</ref>, <ref target="https://ta.wikipedia.org/wiki/மாறவர்மன்_குலசேகர_பாண்டியன்">மாறவர்மன் குலசேகர பாண்டியன்</ref> ஆகிய பாண்டிய மன்னர்களின் கல்வெட்டுக்களும் இங்கு உள்ளன. சோழ மன்னர்களில் <ref target="https://ta.wikipedia.org/wiki/முதலாம்_இராசராசன்">முதலாம் இராசராசன்</ref>, <ref target="https://ta.wikipedia.org/wiki/முதலாம்_இராசேந்திரன்">முதலாம் இராசேந்திரன்</ref>, <ref target="https://ta.wikipedia.org/wiki/முதலாம்_குலோத்துங்கன்">முதலாம் குலோத்துங்கன்</ref> ஆகியோர் காலக் கல்வெட்டுக்கள் காணப்படுகின்றன. சில கல்வெட்டுக்களில் மன்னர் பெயர்கள் காணப்படவில்லை.</p>


இவற்றையும் பார்க்கவும்
<list type="unordered"><item><ref target="https://ta.wikipedia.org/wiki/தமிழ்நாட்டில்_பாதுகாக்கப்பட்ட_நினைவுச்சின்னங்கள்">தமிழ்நாட்டில் பாதுகாக்கப்பட்ட நினைவுச்சின்னங்கள்</ref></item></list>
வெளியிணைப்புக்கள்
<list type="unordered"><item><ref target="http://www.tamilheritage.org/thfcms/index.php/2008-12-05-21-27-39/2012-04-07-07-12-08/2012-04-12-18-54-24">குன்றக்குடி குடைவரைக் கோயில்</ref> <ref target="https://web.archive.org/web/20150112212835/http://www.tamilheritage.org/thfcms/index.php/2008-12-05-21-27-39/2012-04-07-07-12-08/2012-04-12-18-54-24">பரணிடப்பட்டது</ref> 2015-01-12 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref> - தமிழ்மரபு அறக்கட்டளை இணையத்தளம்.</item></list>
</text></body></html>