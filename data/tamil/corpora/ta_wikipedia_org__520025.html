<html><body><text id="wikipedia_ta_wikipedia_org__520025.html" ns="0" revid="3336105" sourceurl="https://ta.wikipedia.org/wiki/%E0%AE%95%E0%AF%81%E0%AE%A4%E0%AE%BE_%E0%AE%AA%E0%AE%95%E0%AF%8D%E0%AE%9A%E0%AF%8D_%E0%AE%95%E0%AE%BF%E0%AE%B4%E0%AE%95%E0%AF%8D%E0%AE%95%E0%AE%A4%E0%AF%8D%E0%AE%A4%E0%AE%BF%E0%AE%AF_%E0%AE%A8%E0%AF%82%E0%AE%B2%E0%AE%95%E0%AE%AE%E0%AF%8D" title="குதா பக்ச் கிழக்கத்திய நூலகம்" type="wikipedia">குதா பக்ச் கிழக்கத்திய நூலகம்
<p><hi rend="bold">குதா பக்ச் கிழக்கத்திய நூலகம்</hi> (<hi rend="italic">Khuda Bakhsh Oriental Library</hi>) <ref target="https://ta.wikipedia.org/wiki/இந்தியா">இந்தியாவின்</ref> தேசிய நூலகங்களில் ஒன்றாகும்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> இது <ref target="https://ta.wikipedia.org/wiki/பீகார்">பீகாரின்</ref> <ref target="https://ta.wikipedia.org/wiki/பட்னா">பட்னாவில்</ref> அமைந்துள்ளது.<ref target="https://ta.wikipedia.org/wiki/முதற்_பக்கம்#cite_note-3">[3]</ref> இது அக்டோபர் 29, 1891 அன்று கான் பகதூர் குதா பக்ச் என்பவரால் 4,000 கையெழுத்துப் பிரதிகளுடன் பொதுமக்களுக்கு திறக்கப்பட்டது. இதில் அவர் 1,400 நூல்களை தனது தந்தை மௌல்வி முகமது பக்சிடமிருந்து பெற்றார். இது <ref target="https://ta.wikipedia.org/wiki/இந்திய_அரசு">இந்திய அரசாங்கத்தின்</ref> கலாச்சார அமைச்சகத்தின் கீழ் இயங்கும் ஒரு தன்னாட்சி அமைப்பாகும். மேலும் <ref target="https://ta.wikipedia.org/wiki/பீகார்_ஆளுநர்களின்_பட்டியல்">பீகார் ஆளுநரை</ref> பதவி வழி தலைவராகக் கொண்ட  ஒரு வாரியத்தால் நிர்வகிக்கப்படுகிறது. இது <ref target="https://ta.wikipedia.org/wiki/பாரசீக_மொழி">பாரசீக மொழி</ref> அத்துடன் <ref target="https://ta.wikipedia.org/wiki/அரபு_மொழி">அரபு</ref> <ref target="https://ta.wikipedia.org/wiki/கையெழுத்துப்படி">கையெழுத்துப்படிகளின்</ref> அரிய சேகரிப்புக்காக அறியப்படுகிறது. இது இந்தியாவின் <ref target="https://ta.wikipedia.org/wiki/ராஜ்புத்">இராஜ்புத்திரர்களுடன்</ref> <ref target="https://ta.wikipedia.org/wiki/முகலாயப்_பேரரசு">முகலாயக்</ref> காலங்களில் தீட்டப்பட்ட <ref target="https://ta.wikipedia.org/wiki/ஓவியக்_கலை">ஓவியங்களையும்</ref> கொண்டுள்ளது.</p>
<p>இது, <ref target="https://ta.wikipedia.org/wiki/இந்திய_சுவடிகள்_இயக்கம்">இந்திய சுவடிகள் இயக்கத்தின்</ref> கீழ் நிறுவப்பட்ட 'கையெழுத்துப் பிரதி பாதுகாப்பு மையம்' ஆகும்.<ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
வரலாறு
<figure><caption> மௌல்வி குதா பக்ச்</caption></figure>
<p>மௌல்வி குதா பக்ச், 1895 ஆம் ஆண்டில், <ref target="https://ta.wikipedia.org/wiki/ஐதராபாத்_நிசாம்">ஐதராபாத் நிசாமின்</ref> <ref target="https://ta.wikipedia.org/wiki/ஐதராபாத்_இராச்சியம்">இராச்சியத்தின்</ref> உயர்நீதிமன்றத்தின் தலைமை நீதிபதியாக நியமிக்கப்பட்டார். ஏறக்குறைய 3 ஆண்டுகள் அங்கு பணிபிரிந்த இவர் மீண்டும் பாட்னாவுக்குத் திரும்பி <ref target="https://ta.wikipedia.org/wiki/வழக்கறிஞர்">வழக்கறிஞராகப்</ref> பயிற்சி செய்யத் தொடங்கினார். ஆனால் விரைவில் இவர் பக்கவாதத்தால் பாதிக்கப்பட்டார். இவர் தனது செயல்பாட்டை நூலகத்திற்கு மட்டுமே மட்டுப்படுத்தினார். இவரது உடல்நிலை காரணமாக, இவரால் தனது நடவடிக்கைகளை தொடர முடியவில்லை. நூலக செயலாளராக இருந்த இவருக்கு ரூ.8000 ஊதியமாகவும் பின்னர், ரூ. 200 பேர் ஓய்வூதியமாக அனுமதிக்கப்பட்டது. முடக்குவாதத்திலிருந்து குணமடைய முடியாமல் ஆகத்து 3, 1908 இல் இறந்தார்.</p>
நூலகம்
<p>நூலகம் அதன் தோற்றத்தை ஒரு நூல் விரும்பியான முகமது பக்சின் தனிப்பட்ட சேகரிப்பில் கண்டறிந்து, அவரது மகன் குதா பக்சால் விரிவுபடுத்தப்பட்டது. இவர் 1,400 கையெழுத்துப் பிரதிகளை தனது தந்தையின் சேகரிப்பாகப் பெற்றார். மேலும் தொடர்ந்து சேகரிப்பில் ஈடுபட்டு பல புத்தகங்களையும் சேர்த்தார். இறுதியில் 1880 வாக்கில் அதை ஒரு தனியார் நூலகமாக மாற்றினார். அக்டோபர் 5, 1891 அன்று வங்காள ஆளுநர் சர் சார்லசு ஆல்பிரட்டு எலியட்டு அவர்களால் திறக்கப்பட்டது.  பின்னர் இந்த நூலகம் பொதுமக்களுக்காக திறக்கப்பட்டது. 1947 இல் <ref target="https://ta.wikipedia.org/wiki/இந்தியப்_பிரிப்பு">இந்தியப் பிரிப்புக்குப்</ref> பிறகு, முனைவர் எஸ். வி. சகோனி இந்தியாவில் நூல் சேகரிப்பில் முக்கிய பங்கு வகித்தார். 1969ஆம் ஆண்டில் 'குதா பக்ச் கிழகத்திய பொது நூலகச் சட்டம்' (1969) என்ற பாராளுமன்ற சட்டத்தின் ஒரு கூட்டாட்சி சட்டத்தின் மூலம், இந்திய அரசு குதா பக்ச் கிழகத்திய பொது நூலகத்தை தேசிய முக்கியத்துவம் வாய்ந்த மையமாக அறிவித்தது. மேலும், நிதி, நூலகத்தின் பராமரிப்பையும் மேம்பாட்டையும் அரசாங்கம் எடுத்துக் கொண்டது. இன்று இது உலகம் முழுவதிலுமிருந்து அறிஞர்களை ஈர்க்கிறது.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
<p>2021 ஆம் ஆண்டில், வரலாற்று நூலக கட்டிடத்தின் சில இடங்களை இடித்து ஒரு மேம்பாலம் கட்டும் திட்டத்தின் ஒரு பகுதியாக முன்மொழியப்பட்டது.<ref target="https://ta.wikipedia.org/wiki/முதற்_பக்கம்#cite_note-6">[6]</ref> இது சர்ச்சையைத் தூண்டியுள்ளது. <ref target="https://ta.wikipedia.org/wiki/கலை_மற்றும்_கலாச்சார_பாரம்பரியத்திற்கான_இந்திய_தேசிய_அறக்கட்டளை">கலை மற்றும் கலாச்சார பாரம்பரியத்திற்கான இந்திய தேசிய அறக்கட்டளை</ref> உள்ளிட்ட அமைப்புகளும்  பல ஆர்வலர்களும் இடிப்புக்கு எதிராக முறையிட்டனர். </p>
சேகரிப்பு
<p><ref target="https://ta.wikipedia.org/wiki/முகலாய_அரசர்கள்">முகலாய அரசர்கள்</ref>, இளவரசர்களின் வரலாறு, மகாராஜா <ref target="https://ta.wikipedia.org/wiki/ரஞ்சித்_சிங்">ரஞ்சித் சிங்கின்</ref> இராணுவ கணக்குகள் ஆகியவற்றைப் பற்றிய புத்தகமான <ref target="https://ta.wikipedia.org/wiki/தைமூர்">தைமூர்</ref> நாமா, உட்பட சா நாமா, பாதுசா நாமா, திவான்-இ- <ref target="https://ta.wikipedia.org/wiki/ஹாஃபீசு">ஹபீசு</ref>, சஃபினாதுல் ஆலியா ஆகிய குறிப்பிடத்தக்க கையெழுத்துப் பிரதிகள் இங்கு சேகரிப்பில் உள்ளது. இது தவிர முகலாய ஓவியங்கள், கையெழுத்து வனப்புகள், புத்தக அலங்காரம், அரபு, உருது கையெழுத்துப் பிரதிகளின் மாதிரிகள் ஆகியவையும் நூலகத்தில் உள்ளன. இதில் <ref target="https://ta.wikipedia.org/wiki/திருக்குர்ஆன்">திருக்குர்ஆனின்</ref> ஒரு பக்கம் மான் தோலில் எழுதப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-ot-7">[7]</ref> <ref target="https://ta.wikipedia.org/wiki/முதற்_பக்கம்#cite_note-8">[8]</ref> நூலகத்தில், அரபு, பாரசீகம், உருது, துருக்கியம், <ref target="https://ta.wikipedia.org/wiki/பஷ்தூ_மொழி">பஷ்தூ</ref> மொழிகளின் 21,136 கையெழுத்துப் பிரதிகள் உள்ளன.<ref target="https://ta.wikipedia.org/wiki/முதற்_பக்கம்#cite_note-9">[9]</ref></p>
<p><ref target="https://ta.wikipedia.org/wiki/கிழக்கு_வங்காளம்_மற்றும்_அசாம்">கிழக்கு வங்காளத்தின்</ref> ஏக்தாலாவின் சேக் முகம்மது இப்னு யச்தான் பக்ச் என்பவர் <ref target="https://ta.wikipedia.org/wiki/வங்காள_மொழி">வங்காள மொழியில்</ref> எழுதிய சாஹிஹ் <ref target="https://ta.wikipedia.org/wiki/புகாரி_(நூல்)">அல் புகாரி</ref> என்ற கையெழுத்துப் பிரதியும் இந்த நூலகத்தில் உள்ளது. இந்த கையெழுத்துப் பிரதி <ref target="https://ta.wikipedia.org/wiki/வங்காள_சுல்தானகம்">வங்காள சுல்தானுக்கு</ref> அலாவுதீன் ஹுசைன் ஷா அளித்த பரிசாகும்.<ref target="https://ta.wikipedia.org/wiki/முதற்_பக்கம்#cite_note-emd-10">[10]</ref></p>




மேலும் படிக்க
<list type="unordered"><item>Khuda Buksh,S.(1912).<ref target="https://archive.org/stream/essaysindianisla00khud#page/126/mode/2up"><hi rend="italic">Essays Indian and Islamic</hi></ref>.London:Probsthain &amp; Co..<ref target="https://archive.org/stream/essaysindianisla00khud#page/126/mode/2up">https://archive.org/stream/essaysindianisla00khud#page/126/mode/2up</ref>.</item>
<item>Salahuddin Khuda Bakhsh and Sir <ref target="https://ta.wikipedia.org/wiki/Jadunath_Sarkar">Jadunath Sarkar</ref>. <hi rend="italic">Khuda Bakhsh</hi>. Patna, 1981.</item></list>
வெளி இணைப்புகள்
<list type="unordered"><item><ref target="http://kblibrary.bih.nic.in/">Khuda Bakhsh Oriental Library, website</ref> <ref target="https://web.archive.org/web/20190603172444/http://kblibrary.bih.nic.in/">பரணிடப்பட்டது</ref> 2019-06-03 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item></list>
</text></body></html>