<html><body><text id="wikipedia_ta_wikipedia_org__225299.html" ns="0" revid="3356627" sourceurl="https://ta.wikipedia.org/wiki/%E0%AE%9A._%E0%AE%B5%E0%AF%87._%E0%AE%9A%E0%AF%81%E0%AE%AA%E0%AF%8D%E0%AE%AA%E0%AE%BF%E0%AE%B0%E0%AE%AE%E0%AE%A3%E0%AE%BF%E0%AE%AF%E0%AE%A9%E0%AF%8D" title="ச. வே. சுப்பிரமணியன்" type="wikipedia">ச. வே. சுப்பிரமணியன்
<p><hi rend="bold">ச. வே. சுப்பிரமணியன்</hi> (<hi rend="italic">S. V. Subramanian</hi>, திசம்பர் 31, 1929 - சனவரி 12, 2017), தமிழக எழுத்தாளரும் தமிழறிஞரும் ஆவார். <ref target="https://ta.wikipedia.org/wiki/திருவனந்தபுரம்">திருவனந்தபுரம்</ref> பல்கலைக்கழகக் கல்லூரியில் விரிவுரையாளராகவும், துறைத்தலைவராகவும் பணியாற்றியுள்ளார். <ref target="https://ta.wikipedia.org/wiki/சென்னை">சென்னை</ref>, <ref target="https://ta.wikipedia.org/wiki/உலகத்_தமிழாராய்ச்சி_நிறுவனம்">உலகத் தமிழாராய்ச்சி நிறுவனத்தில்</ref> இயக்குநராகவும் பணியாற்றியுள்ளார். இவர் எழுதிய தமிழ் நிகண்டுகள் எனும் நூல் <ref target="https://ta.wikipedia.org/wiki/தமிழ்_வளர்ச்சித்_துறை">தமிழ் வளர்ச்சித் துறையின்</ref> <ref target="https://ta.wikipedia.org/wiki/தமிழ்_வளர்ச்சிக்கான_சிறந்த_நூல்களுக்கான_பரிசு_பெற்ற_நூல்கள்,_2008">2008 ஆம் ஆண்டுக்கான சிறந்த நூல்களில்</ref> அகராதி, கலைக்களஞ்சியம், கலைச் சொல்லாக்கம், ஆட்சித் தமிழ் வகைப்பாட்டில் பரிசு பெற்றிருக்கிறது.</p>
இளமைப் பருவம்
<p>இவர் <ref target="https://ta.wikipedia.org/wiki/திருநெல்வேலி_மாவட்டம்">திருநெல்வேலி மாவட்டம்</ref> <ref target="https://ta.wikipedia.org/wiki/வீரகேரளம்புதூர்">வீரகேரளம்புதூரில்</ref> சு. சண்முகவேலாயுதம், இராமலக்குமி ஆகியோருக்குப் பிறந்தவர். விக்கிரமசிங்கபுரத்தில் உள்ள புனித இருதய மேல்நிலைத் தொடக்கப் பள்ளியிலும், அம்பாசமுத்திரம் தீர்த்தபதி உயர்நிலைப் பள்ளியிலும் கல்வி பயின்றார். இடைநிலைக் கல்வியை ம.தி.தா. இந்துக் கல்லூரியில் பயின்று, 1950-53 இல் <ref target="https://ta.wikipedia.org/wiki/அண்ணாமலைப்_பல்கலைக்கழகம்">அண்ணாமலைப் பல்கலைக்கழகத்தில்</ref> பயின்று இளங்கலை (சிறப்பு) பட்டம் பெற்றார். முனைவர் பட்டத்தைக் <ref target="https://ta.wikipedia.org/wiki/கேரளா_பல்கலைக்கழகம்">கேரளப் பல்கலைக்கழகத்தில்</ref> ஆய்வு செய்து பெற்றார்.<ref target="https://ta.wikipedia.org/wiki/முதற்_பக்கம்#cite_note-MU-1">[1]</ref></p>
பணி
<p>1953-56 காலப்பகுதியில் <ref target="https://ta.wikipedia.org/wiki/தூத்துக்குடி">தூத்துக்குடி</ref> வ.உ.சி.கல்லூரியில் 1953-56 தமிழ் பயிற்றுநராகப் பணியைத் தொடங்கி, பின்னர் பாளையங்கோட்டை தூய சவேரியார் கல்லூரியிலும், திருவனந்தபுரம் பல்கலைக்கழகக் கல்லூரியிலும் விரிவுரையாளராகப் பணியாற்றினார். பின்னர் கேரளப் பல்கலைக்கழகத்தின் தமிழ்த் துறைத்தலைவராகப் பணியாற்றினார்.<ref target="https://ta.wikipedia.org/wiki/முதற்_பக்கம்#cite_note-MU-1">[1]</ref></p>
<p>சென்னை <ref target="https://ta.wikipedia.org/wiki/உலகத்_தமிழாராய்ச்சி_நிறுவனம்">உலகத் தமிழாராய்ச்சி நிறுவனத்தில்</ref> இயக்குநராகப் பணிபுரிந்து அரிய ஆய்வு நூல்களை வெளியிட்டுள்ளார். இவர் இதுவரை தமிழில் 54, ஆங்கிலத்தில் 5, மலையாளத்தில் ஒன்று என 60 நூல்களை எழுதியுள்ளார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref> பல கருத்தரங்குகளிலும் உரையாற்றியுள்ளார். உலக நாடுகள் பலவற்றிற்கும் சென்று ஆய்வுகள் மேற்கொண்டார்.<ref target="https://ta.wikipedia.org/wiki/முதற்_பக்கம்#cite_note-MU-1">[1]</ref></p>
<p>நெல்லை மாவட்டம், பாபநாசத்தில் 1969 இல் திருவள்ளுவர் கல்லூரியை உருவாக்கினார்.<ref target="https://ta.wikipedia.org/wiki/முதற்_பக்கம்#cite_note-MU-1">[1]</ref></p>
விருதுகள்
<p>இராசா சர் முத்தையா செட்டியார் நினைவுப் பரிசில் உள்ளிட்ட பல பரிசில்களைப் பெற்றுள்ளார். தொல்காப்பியச் செம்மல், கம்பன் விருது, <ref target="https://ta.wikipedia.org/wiki/கி._ஆ._பெ._விசுவநாதம்_விருது">கி. ஆ. பெ. விசுவநாதம் விருது</ref> உள்ளிட்ட விருதுகளும் பெற்றுள்ளார். இவரது வாழ்க்கை வரலாறு "தமிழ் ஞாயிறு" என்னும் பெயரிலும், "சாதனைச்செம்மல்.ச.வே.சு" என்னும் பெயரிலும் நூலாக வெளிவந்துள்ளது.<ref target="https://ta.wikipedia.org/wiki/முதற்_பக்கம்#cite_note-MU-1">[1]</ref></p>
நூல்கள்
<list type="ordered"><item>இலக்கிய நினைவுகள் 1964</item>
<item>சிலம்பின் சில பரல்கள் 1972</item>
<item>இலக்கியக் கனவுகள் 1972</item>
<item>மாந்தர் சிறப்பு 1974</item>
<item>ஒன்று நன்று 1976</item>
<item>அடியார்க்கு நல்லார் உரைத்திறன் 1976</item>
<item>இலக்கிய உணர்வுகள் 1978</item>
<item>கம்பன் கற்பனை 1978</item>
<item>காப்பியப் புனைதிறன் 1979</item>
<item>கம்பனும் உலகியல் அறிவும் 1981</item>
<item>கம்பன் இலக்கிய உத்திகள் 1982</item>
<item>கம்பன் கவித்திறன் 2004</item>
<item>இளங்கோவின் இலக்கிய உத்திகள் 1984</item>
<item>இலக்கிய வகையும் வடிவும் 1984</item>
<item>தமிழ் இலக்கிய வரலாறு 1999</item>
<item>சிலப்பதிகாரம் மூலம் 2001</item>
<item>சிலப்பதிகாரம் இசைப்பாடல்கள் 2001</item>
<item>சிலம்பும் சிந்தாமணியும் 1977</item>
<item>திராவிட மொழி இலக்கியங்கள் 1984</item>
<item>இளங்கோவும் கம்பனும் 1986</item>
<item>தொல்காப்பியம் திருக்குறள் சிலப்பதிகாரம் 1998</item>
<item>தமிழில் விடுகதைகள் 1975</item>
<item>தமிழில் விடுகதைக் களஞ்சியம் 2003</item>
<item>காந்தி கண்ட மனிதன் 1969</item>
<item>பாரதியார் வாழ்க்கைக் கொள்கைகள் 1982</item>
<item>நல்வாழ்க்கை 1992</item>
<item>மனிதம் 1995</item>
<item>மனமும் உயிரும் 1996</item>
<item>உடல் உள்ளம் உயிர் 2004</item>
<item>தமிழர் வாழ்வில் தாவரம் 1993</item>
<item>கூவநூல் 1980</item>
<item>சிலப்பதிகாரம் தெளிவுரை 1998</item>
<item>சிலப்பதிகாரம் மங்கலவாழ்த்துப் பாடல் 1993</item>
<item>தொல்காப்பியம் தெளிவுரை 1998</item>
<item>சிலப்பதிகாரம் அரங்கேற்று காதை 2001</item>
<item>திருக்குறள் நயவுரை 2001</item>
<item>திருமுருகாற்றுப்படை தெளிவுரை 2002</item>
<item>சிலப்பதிகாரம் குன்றக்குரவை உரை 2002</item>
<item>கானல்வரி உரை 2002</item>
<item>பத்துப்பாட்டு உரை 2002</item>
<item>இலக்கணத்தொகை எழுத்து 1967</item>
<item>இலக்கணத்தொகை சொல் 1970</item>
<item>இலக்கணத்தொகை யாப்பு,பாட்டியல் 1978</item>
<item>வீரசோழியம் குறிப்புரையுடன் 1977</item>
<item>தொன்னூல் விளக்கம் குறிப்புரையுடன் 1978</item>
<item>குவலயானந்தம் சந்திரலோகம் 1979</item>
<item>பிரபந்த தீபம் 1980</item>
<item>தொல்காப்பியப் பதிப்புகள் 1992</item>
<item>மொழிக்கட்டுரைகள் 1974</item>
<item>சங்க இலக்கியம் 2006</item>
<item>மெய்யப்பன் தமிழகராதி 2006</item>
<item>தமிழ் இலக்கண நூல்கள் 2007</item>
<item>பதினெண் கீழ்க்கணக்கு நூல்கள் 2007</item>
<item>பன்னிரு திருமுறைகள் 2007</item>
<item>Descriptive Grammar of Chilappathikaram 1975</item>
<item>Grammar of Akananuru 1972</item>
<item>Studies in Tamil Language and Literature 1973</item>
<item>Studies in Tamilology 1982</item>
<item>Tolkappiyam in English 2004</item>
<item>சிலப்பதிகாரம் வஞ்சிக்காண்டம் (மலையாளம்) 1966</item></list>
சான்றுகள்

<list type="unordered"><item>இலக்கிய இணையம் - பேராசிரியர் மு.சாயபு மரைக்காயர் இஸ்லாமியத் தமிழ் இலக்கியக்கழகம் 2011</item></list>
</text></body></html>