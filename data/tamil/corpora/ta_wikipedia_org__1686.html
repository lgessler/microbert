<html><body><text id="wikipedia_ta_wikipedia_org__1686.html" ns="0" revid="3368650" sourceurl="https://ta.wikipedia.org/wiki/%E0%AE%9C%E0%AF%8B%E0%AE%B0%E0%AF%8D%E0%AE%A9%E0%AF%8D_%E0%AE%89%E0%AE%9F%E0%AF%8D%E0%AE%9A%E0%AE%A9%E0%AF%8D" title="ஜோர்ன் உட்சன்" type="wikipedia">ஜோர்ன் உட்சன்
<figure><caption>சிட்னி ஓபெரா மண்டபம்</caption></figure>
<p><hi rend="bold">ஜர்ன் ஓபெர்க் ஊட்சன்</hi> (Jørn Oberg Utzon, ஏப்ரல் 9, 1918 - நவம்பர் 29, 2008<ref target="https://ta.wikipedia.org/wiki/முதற்_பக்கம்#cite_note-1">[1]</ref>), டென்மார்க் நாட்டைச் சேர்ந்த ஒரு கட்டிடக்கலைஞர் ஆவார். <ref target="https://ta.wikipedia.org/wiki/உலகப்_பாரம்பரியக்_களம்">உலகப் பாரம்பரியக் களங்களுள்</ref> ஒன்றான <ref target="https://ta.wikipedia.org/wiki/ஆஸ்திரேலியா">ஆஸ்திரேலியாவின்</ref> <ref target="https://ta.wikipedia.org/wiki/சிட்னி">சிட்னி</ref> நகரிலுள்ள <ref target="https://ta.wikipedia.org/wiki/சிட்னி_ஒப்பேரா_மாளிகை">ஓபெரா மண்டபத்தை</ref> வடிவமைத்தவர். மேலும் <ref target="https://ta.wikipedia.org/wiki/கோப்பன்ஹேகன்">கோப்பன்ஹேகன்</ref> நகருக்கு அருகில் உள்ள பாக்ஸ்வெர்ட் தேவாலயம், <ref target="https://ta.wikipedia.org/wiki/குவைத்">குவைத்</ref> நாடாளுமன்றக் கட்டடம் முதலியவற்றையும் வடிவமைத்தவர். <ref target="https://ta.wikipedia.org/wiki/நவீன_கட்டிடக்கலை">நவீன கட்டிடக்கலையில்</ref> உலக அளவில் குறிப்பிடத்தக்கப் பங்களித்த ஒரே டேனிய கட்டிடக்கலைஞர் என டென்மார்க்கின் கிம் டிர்கின்க்-ஹோம்ஃபெல்டால் புகழப்பட்டவர்.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
வாழ்க்கை
<p>இவர் <ref target="https://ta.wikipedia.org/wiki/டென்மார்க்">டென்மார்க்கிலுள்ள</ref> <ref target="https://ta.wikipedia.org/wiki/கோப்பன்ஹேகன்">கோப்பன்ஹேகனில்</ref> ஒரு கப்பல் வடிவமைப்பாளருக்கு மகனாகப் பிறந்தார். டென்மார்க்கின் தொழில் நகரமான அல்போர்கில் வளர்ந்து டேனிய முடியரசின் நுண்கலைக் கல்லூரியில் பயின்றார். பின் <ref target="https://ta.wikipedia.org/wiki/ஸ்வீடன்">ஸ்வீடன்</ref>, <ref target="https://ta.wikipedia.org/wiki/ஐக்கிய_அமெரிக்கா">அமெரிக்கா</ref> நாடுகளில் பணியாற்றி <ref target="https://ta.wikipedia.org/wiki/இரண்டாம்_உலகப்போர்">இரண்டாம் உலகப்போருக்குப்</ref> பின் மீண்டும் <ref target="https://ta.wikipedia.org/wiki/கோப்பன்ஹேகன்">கோப்பன்ஹேகனுக்கு</ref> வந்தார்.</p>
<p>1957ல் <ref target="https://ta.wikipedia.org/wiki/சீனா">சீனா</ref>, <ref target="https://ta.wikipedia.org/wiki/யப்பான்">யப்பான்</ref>, <ref target="https://ta.wikipedia.org/wiki/இந்தியா">இந்திய</ref> நாடுகளில் பயணமேற்கொண்டு வடிவமைப்பில் இணக்கம், அகம் புறங்களுக்கிடையேயான தொடர்பு முதலியனவற்றைக் கற்றார்.</p>
ஓபெரா மண்டப வடிவமைப்பு
<p><ref target="https://ta.wikipedia.org/wiki/1957">1957</ref> ஆம் ஆண்டில், <ref target="https://ta.wikipedia.org/wiki/ஆஸ்திரேலியா">ஆஸ்திரேலியாவின்</ref> <ref target="https://ta.wikipedia.org/wiki/சிட்னி">சிட்னி</ref> நகரில் <ref target="https://ta.wikipedia.org/wiki/சிட்னி_ஒப்பேரா_மாளிகை">ஓபெரா மண்டபத்தை</ref> வடிவமைப்பதற்கான போட்டியில் பங்கேற்று முதற்பரிசு வென்றார். இவருடைய இந்தக் கட்டிடத்தின் கப்பற் பாய்களை நினைவுபடுத்தும் கூரையைக் கட்டுவதில் சிரமம் ஏற்பட்டது. இரண்டு வருடங்கள் வரை முயன்று கட்டிடத்திலுள்ள இரண்டு பெரிய மண்டபங்களை மூடும் மேற்படி கூரைகளை அமைக்கும் முறையொன்றை உருவாக்கினார்.</p>
<p>இக்கட்டிடத்தின் உள்ளக அலங்காரத்துக்கான கவர்ச்சிகரமான திட்டமொன்றையும் உருவாக்கியிருந்தார். ஆனால், அரசியல் மாற்றங்கள் ஏற்பட்டு, புதிதாகத் தெரிவுசெய்யப்பட்ட, <ref target="https://ta.wikipedia.org/wiki/நியூ_சவுத்_வேல்ஸ்">நியூ சவுத் வேல்ஸின்</ref> அரசாங்கம், ஊட்சனுக்கான கொடுப்பனவுகளை நிறுத்தியது. <ref target="https://ta.wikipedia.org/wiki/1966">1966ல்</ref>, அவர் நிறைவு பெறாத கட்டிடத்தையும் ஆஸ்திரேலிய நாட்டையும் விட்டு வெளியேற வேண்டிய நிலைக்கு ஆளானார். எனினும் <ref target="https://ta.wikipedia.org/wiki/சிட்னி_ஒப்பேரா_மாளிகை">ஓபெரா மண்டபம்</ref>, <ref target="https://ta.wikipedia.org/wiki/1973">1973ல்</ref> கட்டி முடிக்கப்பட்டது. ஆஸ்திரேலிய நாட்டின் அடையாளச் சின்னமான இது உலகில் மிகப்பரவலாக அறியப்பட்ட கட்டிடங்களில் ஒன்றாகும்.</p>
பிற படைப்புகள்
<p>இவருடைய மற்ற கட்டிடப்படைப்புகளில் சில</p>
<list type="unordered"><item><ref target="https://ta.wikipedia.org/wiki/பிளானட்ஷ்டாட்டண்_வீடமைப்புத்_திட்டம்">பிளானட்ஷ்டாட்டண் வீடமைப்புத் திட்டம்</ref> - <ref target="https://ta.wikipedia.org/wiki/லுண்ட்">லுண்ட்</ref>, <ref target="https://ta.wikipedia.org/wiki/சுவீடன்">சுவீடன்</ref> (1958)</item>
<item><ref target="https://ta.wikipedia.org/wiki/கிங்கோ_வீடமைப்புத்_திட்டம்">கிங்கோ வீடமைப்புத் திட்டம்</ref> - <ref target="https://ta.wikipedia.org/wiki/எல்சிங்கர்">எல்சிங்கர்</ref> (1960)</item>
<item><ref target="https://ta.wikipedia.org/wiki/குவைத்_நாடாளுமன்றக்_கட்டடம்">குவைத் நாடாளுமன்றக் கட்டடம்</ref> (1972)</item></list>
பட்டம்
<p>ஓபெரா மண்டபத்தை வடிவமைத்ததற்காக, <ref target="https://ta.wikipedia.org/wiki/சிட்னி_பல்கலைக்கழகம்">சிட்னி பல்கலைக்கழகம்</ref> ஊட்சனுக்கு மார்ச் 2003ல் கௌரவ டாக்டர் பட்டம் வழங்கியது. உடல்நலக் குறைவு காரணமாக ஊட்சன் ஆஸ்திரேலியா வர முடியாமையினால், அவரது மகன் ஊட்சனின் சார்பில் இந்த பட்டத்தைப் பெற்றுக்கொண்டார்.</p>
</text></body></html>