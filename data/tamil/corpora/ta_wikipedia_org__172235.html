<html><body><text id="wikipedia_ta_wikipedia_org__172235.html" ns="0" revid="1771548" sourceurl="https://ta.wikipedia.org/wiki/%E0%AE%A4%E0%AF%81%E0%AE%A9%E0%AF%8D_%E0%AE%9A%E0%AE%AE%E0%AF%8D%E0%AE%AA%E0%AE%A8%E0%AF%8D%E0%AE%A4%E0%AE%A9%E0%AF%8D_%E0%AE%9A%E0%AE%BE%E0%AE%B2%E0%AF%88" title="துன் சம்பந்தன் சாலை" type="wikipedia">துன் சம்பந்தன் சாலை
<p>
<hi rend="bold">துன் சம்பந்தன் சாலை</hi> என்பதை <ref target="https://ta.wikipedia.org/wiki/மலாய்">மலாய்</ref> மொழியில் <hi rend="bold">ஜாலான் துன் சம்பந்தன்</hi> என்று அழைக்கிறார்கள். மலேசியாவின் பல இடங்களில் அமரர் <ref target="https://ta.wikipedia.org/wiki/துன்">துன்</ref> <ref target="https://ta.wikipedia.org/wiki/வீ._தி._சம்பந்தன்">வீ. தி. சம்பந்தன்</ref> அவர்களின் பெயர் சாலைகளுக்குச் சூட்டப்பட்டுள்ளன. அவற்றுள், <ref target="https://ta.wikipedia.org/wiki/கோலாலம்பூர்">கோலாலம்பூர்</ref>, <ref target="https://ta.wikipedia.org/wiki/பிரிக்பீல்ட்ஸ்">பிரிக்பீல்ட்ஸ்</ref> பகுதியில் இருக்கும் துன் சம்பந்தன் சாலையே மிகவும் புகழ் பெற்றதாகும். இங்குள்ள இதர துணைச் சாலைகளுக்கும் துன் சம்பந்தன் சாலை 2, துன் சம்பந்தன் சாலை 3, துன் சம்பந்தன் சாலை 4 என்று பெயர்கள் சூட்டப்பட்டுள்ளன.</p>
<p>துன் சம்பந்தன், மலேசிய இந்தியச் சமுதாயத்தின் தனிப்பெரும் தலைவராகத் திகழ்ந்தவர். <ref target="https://ta.wikipedia.org/wiki/மலேசியா">மலேசிய அரசாங்கத்தின்</ref> முக்கிய அமைச்சுகளில், அமைச்சர் பதவியை வகித்தவர். மலாயா சுதந்திரம் அடைவதற்கு, இந்திய மக்களின் பிரதிநிதியாக <ref target="https://ta.wikipedia.org/wiki/லண்டன்">லண்டன்</ref> சென்று சுதந்திரப் பிரகடனத்தில் கையொப்பமிட்டு வந்த தலைவர்களில், துன் சம்பந்தனும் ஒருவர் ஆவார். தம்முடைய குடும்பச் சொத்துகளை, மலேசிய இந்திய மக்களுக்காகத் தானம் செய்த மாமனிதர்.</p>
<p>1979-ஆம் ஆண்டு மே மாதம் 18 ஆம் தேதி துன் சம்பந்தன், தம்முடைய 60ஆவது வயதில் இதய நோய் காரணமாக இறைவனடி சேர்ந்தார். முழு அரசாங்க மரியாதையுடன் அவரின் இறுதிச் சடங்கு, அவர் பிறந்த ஊரான <ref target="https://ta.wikipedia.org/wiki/சுங்கை_சிப்புட்">சுங்கை சிப்புட்டில்</ref> நிகழ்ந்தது.</p>
முதன்மைக் கட்டுரை: <ref target="https://ta.wikipedia.org/wiki/வீ._தி._சம்பந்தன்">வீ. தி. சம்பந்தன்</ref>
பின்னணி
<p><ref target="https://ta.wikipedia.org/wiki/கோலாலம்பூர்">கோலாலம்பூர்</ref>, <ref target="https://ta.wikipedia.org/wiki/பிரிக்பீல்ட்ஸ்">பிரிக்பீல்ட்ஸ்</ref> பகுதியில் இருக்கும் துன் சம்பந்தன் சாலையில் இளம் ஆண்கள் கிறிஸ்துவ சங்கம் இருக்கிறது. அழகிய விவேகானந்தா ஆசிரமும் இங்குதான் உள்ளது. இந்த ஆசிரம்மம் 1904ல் கட்டப்பட்டது.<ref target="https://ta.wikipedia.org/wiki/முதற்_பக்கம்#cite_note-1">[1]</ref> சுவாமி விவேகானந்தர் 1893இல் மலாயாவிற்கு வருகை புரிந்தார். அவர் நினைவாக இந்த ஆசிரமம் கட்டப்பட்டது.<ref target="https://ta.wikipedia.org/wiki/முதற்_பக்கம்#cite_note-2">[2]</ref> <ref target="https://ta.wikipedia.org/wiki/கோலாலம்பூர்_செண்ட்ரல்">கோலாலம்பூர் செண்ட்ரல்</ref> (<ref target="https://ta.wikipedia.org/wiki/மலாய்">மலாய்</ref>: <hi rend="italic">KL Sentral</hi>) எனும் கோலாலம்பூர் தொடர்வண்டி மையம், <ref target="https://ta.wikipedia.org/wiki/டாயாபூமி">டாயாபூமி</ref>, <ref target="https://ta.wikipedia.org/wiki/பங்சார்">பங்சார்</ref> சாலை போன்றவற்றை துன் சம்பந்தன் சாலை இணைக்கிறது.</p>
தமிழ்ப் பள்ளிகளின் பெயர்கள்
<p><ref target="https://ta.wikipedia.org/wiki/பேராக்">பேராக்</ref> மாநிலத்தின் தலைநகரமான <ref target="https://ta.wikipedia.org/wiki/ஈப்போ">ஈப்போவில்</ref>, ஒரு பிரதான சாலைக்கும் அவருடைய பெயர் சூட்டப்பட்டுள்ளது. அந்தச் சாலையில் வங்கிகளும், வழக்கறிஞர்களின் அலுவலகங்களும் உள்ளன. <ref target="https://ta.wikipedia.org/wiki/ஜொகூர்">ஜொகூர்</ref> மாநிலத்தில் <ref target="https://ta.wikipedia.org/wiki/மாசாய்">மாசாய்</ref> நகரிலும் துன் சம்பந்தன் பெயரில் ஒரு சாலை இருக்கிறது. மலேசியாவில் பல தமிழ்ப் பள்ளிகளின் பெயர்களும் அவரின் பெயரில் இயங்கி வருகின்றன. கோலாலம்பூர், துன் சம்பந்தன் சாலையில் உள்ள அதி விரைவு ரயில் சேவை மையத்திற்கு <hi rend="italic">LRT Tun Sambanthan</hi> என்றும் பெயர் வைக்கப் பட்டுள்ளது.</p>
சாலைகளின் பெயர்கள்
<list type="unordered"><item>ஜாலான் துன் சம்பந்தன், <ref target="https://ta.wikipedia.org/wiki/பிரிக்பீல்ட்ஸ்">பிரிக்பீல்ட்ஸ்</ref>, 50470 <ref target="https://ta.wikipedia.org/wiki/கோலாலம்பூர்">கோலாலம்பூர்</ref></item>
<item>ஜாலான் துன் சம்பந்தன் 2, <ref target="https://ta.wikipedia.org/wiki/பிரிக்பீல்ட்ஸ்">பிரிக்பீல்ட்ஸ்</ref>, 50470 <ref target="https://ta.wikipedia.org/wiki/கோலாலம்பூர்">கோலாலம்பூர்</ref></item>
<item>ஜாலான் துன் சம்பந்தன் 3, <ref target="https://ta.wikipedia.org/wiki/பிரிக்பீல்ட்ஸ்">பிரிக்பீல்ட்ஸ்</ref>, 50470 <ref target="https://ta.wikipedia.org/wiki/கோலாலம்பூர்">கோலாலம்பூர்</ref></item>
<item>ஜாலான் துன் சம்பந்தன் 4, <ref target="https://ta.wikipedia.org/wiki/பிரிக்பீல்ட்ஸ்">பிரிக்பீல்ட்ஸ்</ref>, 50470 <ref target="https://ta.wikipedia.org/wiki/கோலாலம்பூர்">கோலாலம்பூர்</ref></item>
<item>ஜாலான் துன் சம்பந்தன், பெர்மாஸ் ஜெயா 50470 <ref target="https://ta.wikipedia.org/wiki/மாசாய்">மாசாய்</ref>, 81750 <ref target="https://ta.wikipedia.org/wiki/ஜொகூர்">ஜொகூர்</ref></item>
<item>ஜாலான் துன் சம்பந்தன், <ref target="https://ta.wikipedia.org/wiki/ஈப்போ">ஈப்போ</ref>, 30000 <ref target="https://ta.wikipedia.org/wiki/பேராக்">பேராக்</ref></item>
<item>ஜாலான் துன் சம்பந்தன், <ref target="https://ta.wikipedia.org/wiki/சுங்கை_சிப்புட்">சுங்கை சிப்புட்</ref>, 31100 <ref target="https://ta.wikipedia.org/wiki/பேராக்">பேராக்</ref></item></list>
</text></body></html>