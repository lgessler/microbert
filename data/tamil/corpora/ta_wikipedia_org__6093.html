<html><body><text id="wikipedia_ta_wikipedia_org__6093.html" ns="0" revid="3396607" sourceurl="https://ta.wikipedia.org/wiki/%E0%AE%95%E0%AF%81%E0%AE%A4%E0%AF%8D%E0%AE%A4%E0%AF%81%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AF%81" title="குத்துவிளக்கு" type="wikipedia">குத்துவிளக்கு
இதே பெயரில் வெளிவந்த ஈழத்துத் திரைப்படம் பற்றிய தகவலுக்கு <ref target="https://ta.wikipedia.org/wiki/குத்துவிளக்கு_(திரைப்படம்)">குத்துவிளக்கு (திரைப்படம்)</ref> கட்டுரையைப் பார்க்க.
<figure><caption>குத்துவிளக்கு ஏற்றப்படுகிறது</caption></figure>
<p><hi rend="bold">குத்துவிளக்கு</hi> இந்தியாவின் மரபு சார்ந்த <ref target="https://ta.wikipedia.org/wiki/விளக்கு">விளக்குகளுள்</ref> தலையாயதாகும். மங்களகரமான அடையாளங்களுள் ஒன்றாக <ref target="https://ta.wikipedia.org/wiki/இந்து_சமயம்">இந்துக்களால்</ref> கருதப்படும் இந்த வகை விளக்கு, சமய சார்பான சடங்குகளிலும், மற்றும் பொது <ref target="https://ta.wikipedia.org/wiki/விழா">விழாக்களிலும்</ref> இடம் பெறுகின்றன.</p>
குத்து விளக்கின் அமைப்பு
<figure><caption>மயில் முகங்கொண்ட குத்துவிளக்கு</caption></figure>
<figure><caption>அன்னப்பட்சி முகங்கொண்ட குத்துவிளக்கு</caption></figure>
<p>வட்ட வடிவமான அடியில் நிலைக்குத்தாகப் பொருத்தப்பட்டிருக்கும் அலங்காரங்களைக் கொண்ட தண்டு குத்து விளக்கின் தலைப்பகுதியைத் தாங்கியுள்ளவாறு அமைந்ததே குத்து விளக்கின் அமைப்பாகும். தலைப் பகுதியும் வட்ட வடிவமானதே. இவ் வட்ட வடிவத்தின் மையப் பகுதியில் <ref target="https://ta.wikipedia.org/wiki/கலசம்">கலசம்</ref> போன்ற உச்சிப் பகுதி பொருத்தப்பட்டிருக்கும். இக் கலச வடிவம் வட்டத் தலைப் பகுதியுடன் பொருந்தும் இடத்தைச் சுற்றிய பகுதி குழிவாக அமைக்கப்பட்டிருக்கும். இதுவே இவ்விளக்கின் <ref target="https://ta.wikipedia.org/wiki/எண்ணெய்">எண்ணெய்</ref> தாங்கியாகும். இதன் வட்ட வட்ட வடிவான விளிம்பிலிருந்து சமமான இடை வெளிகளில் அமைக்கப்பட்ட ஐந்து நீட்சியான அமைப்புக்கள் இருக்கும். இவையே விளக்கின் <ref target="https://ta.wikipedia.org/wiki/சுவாலை">சுவாலையை</ref> ஏற்றுவதற்கான <ref target="https://ta.wikipedia.org/wiki/திரி">திரிகளைக்</ref> கொண்டிருக்கும் இடமாகும். முன்னர் குறிப்பிடப் பட்ட கலசம் போன்ற உச்சியமைப்பில் சில சமயங்களில் பலவகையான அலங்கார வடிவங்களும், உருவங்களும் பொருத்தப்படுவதுண்டு. பொதுவாகப் பெரிய அளவிலான விளக்குகள், <ref target="https://ta.wikipedia.org/wiki/அன்னப்_பட்சி">அன்னப் பட்சி</ref>, <ref target="https://ta.wikipedia.org/wiki/மயில்">மயில்</ref> போன்ற உருவங்களையும், சில விளக்குகளில், தெய்வ உருவங்களையும் இவ்விடத்தில் கொண்டிருப்பதைக் காணலாம்.</p>
குத்துவிளக்கின் தத்துவம்
<p>குத்து விளக்கு தெய்வீகமானது.தெய்வ அம்சம் பொருந்தியது என்பர். இந்துக்களும் தமிழர்களும் மங்களத்தைக் குறிக்கும் தத்துவமாக இதனைக் கொள்வர்.இதன் அடிப்பாகம் பிரம்ம அம்சம் என்றும், நீண்ட நடுப்பகுதி மகாவிஷ்ணு அம்சம், மேற்பகுதி சிவ அம்சம் எனவும் கூறப்படுகிறது. விளக்கில் ஊற்றும் நெய் – நாதம், திரி – பிந்து, சுடர் – அலை மகள், சுடர் – கலை மகள், தீ -  மலை மகள். இப்படி அனைத்தும் சேர்ந்ததே குத்து விளக்கு என்பர்.இந்த விளக்கை நன்கு மஞ்சள் தடவி, குங்குமமிட்டு, பூச்சுற்றி அலங்காரம் செய்ய வேண்டும் என்பது வழக்காகும்.</p>
தயாரிக்கப் பயன்படும் பொருட்கள்
<p><ref target="https://ta.wikipedia.org/wiki/பித்தளை">பித்தளையே</ref> குத்து விளக்குத் தயாரிப்பில் பயன்படும் மரபுவழியான உலோகமாகும். இவ்வுலோகம் வேண்டிய வடிவங்களில் தயாரிக்கப்பட்ட அச்சுக்களில் உருக்கி வார்க்கப்பட்டுப் பின்னர் அதனை வெளியில் எடுத்துக் கண்ணுக்குத் தெரியக் கூடிய பகுதிகள் மினுக்கம் செய்யப் படுகின்றன. சுலபமாக உருக்கி வார்க்கக் கூடிய தன்மையும், <ref target="https://ta.wikipedia.org/wiki/தங்கம்">தங்கத்தை</ref> ஒத்த அதன் <ref target="https://ta.wikipedia.org/wiki/நிறம்">நிறமும்</ref> இவ்வுலோகம் விரும்பப் படுவதற்கான காரணங்களாகும். இக் காலத்தில் <ref target="https://ta.wikipedia.org/wiki/துருவேறா_உருக்கு">துருவேறா உருக்கையும்</ref> குத்து விளக்குகள் செய்வதற்குப் பயன்படுத்துகிறார்கள். ஆனால் பெரும்பாலும் சிறிய விளக்குகளே இவ்வாறு செய்யப்படுகின்றன. இவ்வுலோகத்தைப் பயன்படுத்தும் போது, உருக்குத் தகடுகளையே பயன்படுத்துவது வழக்கம். இத்தகைய விளக்குகள் <ref target="https://ta.wikipedia.org/wiki/விலை">விலை</ref> குறைவானவையாக இருந்தாலும் தோற்றத்தில் பித்தளை விளக்குகளுக்கு இணையாகா.</p>
எரி பொருள்
<p>குத்து விளக்கில் தாவர நெய்களே பொதுவாகப் பயன்படுத்தப்படுகின்றன. கோயில்களில் முற்காலத்தில் பசு நெய்யையும் பயன்படுத்தியதாகத் தெரிகிறது.</p>
இவற்றையும் பார்க்கவும்
<list type="unordered"><item><ref target="https://ta.wikipedia.org/wiki/குத்து_விளக்குக்_கோலம்">குத்து விளக்குக் கோலம்</ref></item>
<item><ref target="https://ta.wikipedia.org/wiki/எண்ணெய்_விளக்குகள்">எண்ணெய் விளக்குகள்</ref></item>
<item><ref target="https://ta.wikipedia.org/wiki/குத்துவிளக்கு_(திரைப்படம்)">குத்துவிளக்கு (திரைப்படம்)</ref></item></list>
</text></body></html>