<html><body><text id="wikipedia_ta_wikipedia_org__19130.html" ns="0" revid="3351071" sourceurl="https://ta.wikipedia.org/wiki/%E0%AE%AE%E0%AE%B0%E0%AE%BF%E0%AE%AF%E0%AE%BE%E0%AE%B3%E0%AF%8D_(%E0%AE%87%E0%AE%AF%E0%AF%87%E0%AE%9A%E0%AF%81%E0%AE%B5%E0%AE%BF%E0%AE%A9%E0%AF%8D_%E0%AE%A4%E0%AE%BE%E0%AE%AF%E0%AF%8D)" title="மரியாள் (இயேசுவின் தாய்)" type="wikipedia">மரியாள் (இயேசுவின் தாய்)இந்தக் கட்டுரை கிறித்தவர்கள் மரியாவைப்பற்றி கொண்டுள்ள பொது பார்வை பற்றியது.கத்தோலிக்கர்களால் மரியாவுக்கு செலுத்தப்படும் வணக்கம் குறித்து அறிய, <ref target="https://ta.wikipedia.org/wiki/தூய_கன்னி_மரியா_(கத்தோலிக்கம்)">தூய கன்னி மரியா (கத்தோலிக்கம்)</ref> என்பதைப் பாருங்கள்.மரியா பற்றிய கத்தோலிக்க மறை உண்மைகளுக்கு, <ref target="https://ta.wikipedia.org/wiki/உரோமன்_கத்தோலிக்க_மரியாளியல்">உரோமன் கத்தோலிக்க மரியாளியல்</ref> என்பதைப் பாருங்கள்.

<p><hi rend="bold">மரியா</hi> அல்லது <hi rend="bold">மரியாள்</hi> (<ref target="https://ta.wikipedia.org/wiki/அரமேயம்">அரமேயம்</ref>:מרים மரியம்; <ref target="https://ta.wikipedia.org/wiki/அரபு_மொழி">அரபு</ref>: مريم மர்யம்), என்பவர் <ref target="https://ta.wikipedia.org/wiki/இயேசு">இயேசு கிறிஸ்துவின்</ref> தாய் ஆவார். கிறிஸ்தவ நம்பிக்கையின்படி, மரியா <ref target="https://ta.wikipedia.org/wiki/தூய_ஆவி">தூய ஆவியினால்</ref> தம் கன்னிமைக்கு எவ்வித பழுதும் ஏற்படாமலேயே இயேசுவைக் கருத்தாங்கினார்.<ref target="https://ta.wikipedia.org/wiki/முதற்_பக்கம்#cite_note-2">[2]</ref> உருவில்லாத இறைவன் மரியாவின் கருப்பையில் மனித உடலெடுத்ததால், இவர் இறைவனின் தாய் என்று அழைக்கப்படுகிறார். தாவீது குலத்தைச் சேர்ந்த <ref target="https://ta.wikipedia.org/wiki/புனித_யோசேப்பு">புனித யோசேப்பு</ref> இவரது கணவராவார். மரியாள் <ref target="https://ta.wikipedia.org/wiki/கிறித்தவர்">கிறிஸ்தவர்களால்</ref> சிறப்பாக <ref target="https://ta.wikipedia.org/wiki/கத்தோலிக்க_திருச்சபை">கத்தோலிக்கர்</ref> மற்றும் <ref target="https://ta.wikipedia.org/wiki/கிழக்கு_மரபுவழி_திருச்சபை">கிழக்கு மரபுவழித் திருச்சபையினரால்</ref> மிகவும் மதிக்கப்படுகிறார். மரியாளை மையமாகக் கொண்ட இறையியல் கல்வி <ref target="https://ta.wikipedia.org/wiki/மரியாளியல்">மரியாளியல்</ref> எனப்படுகிறது. மரியாளின் பிறப்பு விழாவை <ref target="https://ta.wikipedia.org/wiki/கத்தோலிக்க_திருச்சபை">கத்தோலிக்க திருச்சபை</ref>, <ref target="https://ta.wikipedia.org/wiki/கிழக்கு_மரபுவழி_திருச்சபை">கிழக்கு மரபுவழி திருச்சபை</ref>, <ref target="https://ta.wikipedia.org/wiki/அங்கிலிக்கன்_திருச்சபை">அங்கிலிக்கன் திருச்சபை</ref> ஆகியவை <ref target="https://ta.wikipedia.org/wiki/செப்டம்பர்_8">செப்டம்பர் 8ல்</ref> கொண்டாடுகின்றன.</p>
பழைய ஏற்பாடு
<p><ref target="https://ta.wikipedia.org/wiki/விவிலியம்">விவிலியத்தின்</ref> <ref target="https://ta.wikipedia.org/wiki/பழைய_ஏற்பாடு">பழைய ஏற்பாட்டில்</ref> இடம்பெற்றுள்ள பல்வேறு இறைவாக்குகள் <ref target="https://ta.wikipedia.org/wiki/இயேசு">இயேசு கிறிஸ்துவில்</ref> நிறைவேறியதாக கிறிஸ்தவர்கள் நம்புகின்றனர். அவற்றில் சில பெண்ணின் வித்தாக மீட்பர் தோன்றுவார் என்ற அடிப்படையைக் கொண்டுள்ளன. ஆதாம் - ஏவாள் கதையில் இடம்பெறும், "உனக்கும் பெண்ணுக்கும்,
உன் வித்துக்கும் அவள் வித்துக்கும் பகையை உண்டாக்குவேன். அவள் வித்து உன் தலையைக் காயப்படுத்தும்"<ref target="https://ta.wikipedia.org/wiki/முதற்_பக்கம்#cite_note-3">[3]</ref> என்ற கடவுளின் வார்த்தைகள், மரியாவையும் அவரது வித்தாக தோன்றிய இயேசுவையும் குறிக்கின்றன என்பது நம்பிக்கை. அவ்வாறே, "இதோ, கருவுற்றிருக்கும் அந்த இளம் பெண் ஓர் ஆண்மகவைப் பெற்றெடுப்பார்; அக்குழந்தைக்கு அவள் ‘இம்மானுவேல்’ என்று பெயரிடுவார்"<ref target="https://ta.wikipedia.org/wiki/முதற்_பக்கம்#cite_note-4">[4]</ref> என்ற இறைவாக்கினர் <ref target="https://ta.wikipedia.org/wiki/ஏசாயா">எசாயாவின்</ref> வார்த்தைகளும் இறைமகனின் தாயாக மரியாவைச் சுட்டிக்காட்டுவதாக நம்பப்படுகிறது.</p>
நற்செய்திகள்
<p>நாசரேத்தில் வாழ்ந்த கன்னியான மரியா, யோசேப்பு என்பவருக்கு மண ஒப்பந்தம் ஆகியிருந்தார். இந்நிலையில், அவருக்கு தோன்றிய <ref target="https://ta.wikipedia.org/wiki/கபிரியேல்_தேவதூதர்">கபிரியேல் தேவதூதர்</ref>, மரியா தம் வயிற்றில் இறைமகனைக் கருத்தாங்கி பெற்றெடுக்க உள்ளதாக அறிவிக்கிறார். கணவரை அறியாத மரியா, தாம் கணவரை அறியாமல் இருக்கும்போது குழந்தை எவ்வாறு பிறக்கும் என்று கேள்வி எழுப்புகிறார். தூய ஆவியின்<ref target="https://ta.wikipedia.org/wiki/முதற்_பக்கம்#cite_note-5">[5]</ref> வல்லமையால், மரியா கருத்தாங்குவார் என்று தேவதூதர் அறிவித்தார். அவரது வார்த்தையை ஏற்று, "உம் சொற்படியே எனக்கு நிகழட்டும்" என்று ஒப்புதல் அளித்ததால் மரியா இறைமகனை கருத்தாங்கும் பேறுபெற்றார். இயேசுவைக் கருத்தாங்கிய வேளையில் மரியா கன்னியாக (கிரேக்கம் <hi rend="italic">παρθένος, parthénos</hi>) இருந்தார்<ref target="https://ta.wikipedia.org/wiki/முதற்_பக்கம்#cite_note-6">[6]</ref> என்றே <ref target="https://ta.wikipedia.org/wiki/மத்தேயு_நற்செய்தி">மத்தேயு</ref> மற்றும் <ref target="https://ta.wikipedia.org/wiki/லூக்கா_நற்செய்தி">லூக்கா நற்செய்திகள்</ref> குறிப்பிடுகின்றன.<ref target="https://ta.wikipedia.org/wiki/முதற்_பக்கம்#cite_note-7">[7]</ref></p>
<p>கன்னி மரியா பெத்லகேமில் இருந்தபோது, இயேசு கிறிஸ்துவை பெற்றெடுத்து தீவனத் தொட்டியில் கிடத்தியதாக<ref target="https://ta.wikipedia.org/wiki/முதற்_பக்கம்#cite_note-8">[8]</ref> லூக்கா நற்செய்தி குறிப்பிடுகிறது. மரியாவும் யோசேப்பும் குழந்தைக்கு எட்டாம் நாளில் <ref target="https://ta.wikipedia.org/wiki/இயேசு">இயேசு</ref> என்று பெயரிட்டதாகவும், நாற்பதாம் நாளில் இயேசுவை கோவில் அர்ப்பணித்ததாகவும் நற்செய்திகள் எடுத்துரைக்கின்றன. குழந்தை இயேசுவை ஞானிகள் வணங்க வந்தபோது, மரியா அவரை தம் கையில் வைத்திருந்ததாக <ref target="https://ta.wikipedia.org/wiki/மத்தேயு_(திருத்தூதர்)">மத்தேயு நற்செய்தியாளர்</ref> எழுதுகிறார். பின்னர் ஏரோதின் சதியிலிருந்து இயேசுவைக் காப்பாற்றுவதற்காக, மரியாவும் யோசேப்பும் அவரை எகிப்துக்கு தூக்கிச் சென்றதாகவும் காண்கிறோம். பன்னிரு வயது சிறுவனான இயேசுவை அழைத்துக்கொண்டு, மரியாவும் யோசேப்பும் எருசலேம் கோவிலுக்கு பாஸ்கா விழா கொண்டாடச் சென்றதையும், கோவிலில் தங்கிவிட்ட இயேசுவைத் தேடி மரியாவும் யோசேப்பும் மூன்று நாட்கள் அலைந்து திரிந்ததையும் <ref target="https://ta.wikipedia.org/wiki/லூக்கா_(நற்செய்தியாளர்)">நற்செய்தியாளர் லூக்கா</ref> பதிவு செய்கிறார். பின்பு இயேசு அவர்களுடன் சென்று நாசரேத்தை அடைந்து அவர்களுக்குப் பணிந்து நடந்தார்<ref target="https://ta.wikipedia.org/wiki/முதற்_பக்கம்#cite_note-9">[9]</ref> என்று வாசிக்கிறோம்.</p>
<p><ref target="https://ta.wikipedia.org/wiki/இயேசு">இயேசு</ref> தம் முப்பதாம் வயதில் <ref target="https://ta.wikipedia.org/wiki/திருமுழுக்கு_யோவான்">யோவானிடம்</ref> திருமுழுக்கு பெற்று இறையாட்சிப் பணியைத் தொடங்கினார். அப்போது கலிலேயாவின் <ref target="https://ta.wikipedia.org/wiki/கானா_(விவிலியம்)">கானாவில்</ref> நடைபெற்ற திருமணத்தில், தண்ணீரை திராட்சை இரசமாக்கி முதல் அற்புதம் செய்ய அன்னை மரியா தூண்டுதலாக இருந்தார்<ref target="https://ta.wikipedia.org/wiki/முதற்_பக்கம்#cite_note-10">[10]</ref> என்று <ref target="https://ta.wikipedia.org/wiki/யோவான்_(திருத்தூதர்)">நற்செய்தியாளர் யோவான்</ref> குறிப்பிடுகிறார். இதன் பிறகு இயேசுவும் அவர் தாயும் சகோதரர்களும் அவருடைய சீடரும் கப்பர்நாகும் சென்று அங்குச் சில நாள்கள் தங்கியிருந்தனர்<ref target="https://ta.wikipedia.org/wiki/முதற்_பக்கம்#cite_note-11">[11]</ref> என்று யோவான் நற்செய்தி கூறுவது, இயேசுவின் பணி வாழ்வின்போதும் அவரோடு மரியா உடன் பயணித்தார் என்பதை சுட்டிக் காட்டுகிறது. மக்கள் கூட்டத்தோடு இயேசு பேசிக் கொண்டிருந்த போது அவருடைய தாயும் சகோதரர்களும் வந்து அவருடன் பேச வேண்டும் என்று வெளியே நின்று கொண்டிருந்தார்கள்<ref target="https://ta.wikipedia.org/wiki/முதற்_பக்கம்#cite_note-12">[12]</ref> என்று <ref target="https://ta.wikipedia.org/wiki/மத்தேயு_நற்செய்தி">மத்தேயு நற்செய்தி</ref> குறிப்பிடுவதும் இதற்கு சான்றாக உள்ளது.</p>
<p>இயேசுவின் வாழ்நாள் முழுவதும் அவரோடு பயணித்த அன்னை மரியா, சிலுவைச் சாவு வரையிலும் அவரை பின்தொடர்ந்தார் என்று காண்கிறோம். சிலுவை அருகில் இயேசுவின் தாயும், தாயின் சகோதரியும் குளோப்பாவின் மனைவியுமான மரியாவும், மகதலா மரியாவும் நின்று கொண்டிருந்தனர். இயேசு தம் தாயையும் அருகில் நின்ற தம் அன்புச் சீடரையும் கண்டு தம் தாயிடம், “அம்மா, இவரே உம் மகன்” என்றார். பின்னர் தம் சீடரிடம், “இவரே உம் தாய்” என்றார். அந்நேரமுதல் அச்சீடர் அவரைத் தம் வீட்டில் ஏற்று ஆதரவு அளித்து வந்தார்<ref target="https://ta.wikipedia.org/wiki/முதற்_பக்கம்#cite_note-13">[13]</ref> என்று யோவான் குறிப்பிடுகிறார். இவ்வாறு தம் அன்பு சீடருக்கு ஒரு தாயையும், மரியாவுக்கு ஒரு மகனையும் இயேசு ஏற்படுத்துகிறார். பரந்த பொருளில், இயேசு தம் சீடர் அனைவருக்கும் மரியாவைத் தாயாக கொடுத்தார் என்று கத்தோலிக்கர்கள் நம்புகின்றனர்.</p>
மரபு வணக்கம்
<p>முதல் நூற்றாண்டிலேயே கிறிஸ்தவர்கள் மரியாவை, 'ஆண்டவரின் தாய்'<ref target="https://ta.wikipedia.org/wiki/முதற்_பக்கம்#cite_note-14">[14]</ref> என்று அழைத்து பெருமைப்படுத்தினர். இரண்டாம் நூற்றாண்டின் தொடக்கத்தில் அன்னை மரியாவுக்கு வணக்கம் செலுத்தும் வழக்கம் தோன்றியதாக தெரிகிறது. கி.பி.150ஆம் ஆண்டளவில் எழுதப்பட்ட 'யாக்கோபின் முதல் நற்செய்தி' என்ற நூல், கன்னி மரியாவின் பிறப்பு, வளர்ப்பு, பெற்றோர் குறித்த தகவல்களை வழங்குகிறது. மரியாவை 'கடவுளின் தாய்' என்று அழைத்து, அவரது உதவியை வேண்டும் வழக்கம் மூன்றாம் நூற்றாண்டில் உருவானது.<ref target="https://ta.wikipedia.org/wiki/முதற்_பக்கம்#cite_note-15">[15]</ref> இந்த பின்னணியில், <ref target="https://ta.wikipedia.org/wiki/கத்தோலிக்க_திருச்சபை">கத்தோலிக்க திருச்சபை</ref>, <ref target="https://ta.wikipedia.org/wiki/கிழக்கு_மரபுவழி_திருச்சபை">கிழக்கு மரபுவழி திருச்சபை</ref>, <ref target="https://ta.wikipedia.org/wiki/அங்கிலிக்கன்_திருச்சபை">அங்கிலிக்கன் திருச்சபை</ref> ஆகியவை இன்றளவும் அன்னை மரியாவுக்கு மேலான வணக்கம் செலுத்தி வருகின்றன. மரபின் அடிப்படையில், மரியன்னைக்கு பல்வேறு விழாக்களையும் இந்த கிறிஸ்தவர்கள் கொண்டாடுகின்றனர்.</p>
இவற்றையும் பார்க்க
<list type="unordered"><item><ref target="https://ta.wikipedia.org/wiki/கிறித்தவ_மரபு_புனைவு">கிறித்தவ மரபு புனைவு</ref></item>
<item><ref target="https://ta.wikipedia.org/wiki/மரியாவின்_காட்சிகள்">மரியாவின் காட்சிகள்</ref></item></list>


வெளி இணைப்புகள்
<hi rend="bold">முதற் பக்கம்</hi>விக்கிப்பீடியாவின் உறவுத் திட்டங்களில்<list type="unordered"><item><ref target="https://ta.wiktionary.org/wiki/Virgin%20Mary">விளக்கம்</ref> விக்சனரியிலிருந்து
</item><item><ref target="https://commons.wikimedia.org/wiki/Virgin%20Mary">படிமங்கள்</ref> பொதுவகத்தில்
</item><item><ref target="https://ta.wikiquote.org/wiki/Virgin%20Mary">மேற்கோள்கள்</ref> விக்கிமேற்கோளிலிருந்து
</item><item><ref target="https://ta.wikisource.org/wiki/Author:Mary">மூல உரைகள்</ref> விக்கிமூலத்திலிருந்து
</item><item><ref target="https://ta.wikiversity.org/wiki/Angel%20oracle#8_Mother_Mary">வளங்கள்</ref> விக்கிப்பல்கலைக்கழகம்
</item></list>
<list type="unordered"><item><ref target="http://quran.cc/19">Chapter Mary in the Quran</ref> <ref target="https://web.archive.org/web/20170415235457/http://quran.cc/19">பரணிடப்பட்டது</ref> 2017-04-15 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.mariologicalsociety.com/">Marilogical Society of America</ref></item>
<item><ref target="http://campus.udayton.edu/mary/aboutmary2.html">University of Dayton—The Mary Page</ref> <ref target="https://web.archive.org/web/20091017234855/http://campus.udayton.edu/mary/aboutmary2.html">பரணிடப்பட்டது</ref> 2009-10-17 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://worldcat.org/identities/lccn-n81-18544">முதற் பக்கம் இன் அல்லது அவரைப் பற்றிய ஆக்கங்கள்</ref> நூலகங்களில் (WorldCat catalog)</item>
<item><ref target="http://www.churchfathers.org/category/mary-and-the-saints/mary-without-sin/">Church Fathers on the Sinless Nature of Mary</ref> <ref target="https://web.archive.org/web/20161110164434/http://www.churchfathers.org/category/mary-and-the-saints/mary-without-sin/">பரணிடப்பட்டது</ref> 2016-11-10 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.churchfathers.org/category/mary-and-the-saints/mary-ever-virgin/">Church Fathers on the Perpetual Virginity of Mary</ref> <ref target="https://web.archive.org/web/20161116120838/http://www.churchfathers.org/category/mary-and-the-saints/mary-ever-virgin/">பரணிடப்பட்டது</ref> 2016-11-16 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="http://www.christians.eu/mary/">Mary</ref> (Biblical perspective)</item>
</list>
</text></body></html>