<html><body><text id="wikipedia_ta_wikipedia_org__88918.html" ns="0" revid="3350461" sourceurl="https://ta.wikipedia.org/wiki/%E0%AE%AA%E0%AF%81%E0%AE%A4%E0%AE%BF%E0%AE%AF_%E0%AE%9A%E0%AE%A9%E0%AE%A8%E0%AE%BE%E0%AE%AF%E0%AE%95_%E0%AE%AE%E0%AE%BE%E0%AE%B0%E0%AF%8D%E0%AE%95%E0%AF%8D%E0%AE%9A%E0%AE%BF%E0%AE%9A_%E0%AE%B2%E0%AF%86%E0%AE%A9%E0%AE%BF%E0%AE%A9%E0%AE%BF%E0%AE%9A%E0%AE%95%E0%AF%8D_%E0%AE%95%E0%AE%9F%E0%AF%8D%E0%AE%9A%E0%AE%BF" title="புதிய சனநாயக மார்க்சிச லெனினிசக் கட்சி" type="wikipedia">புதிய சனநாயக மார்க்சிச லெனினிசக் கட்சி<p><hi rend="bold">புதிய சனநாயக மார்க்சிச-லெனினிசக் கட்சி</hi> (<hi rend="italic">New-Democratic Marxist-Leninist Party</hi>, NDMLP) என்பது <ref target="https://ta.wikipedia.org/wiki/இலங்கை">இலங்கையில்</ref> நீண்டகாலமாக இயங்கி வரும் ஒர் <ref target="https://ta.wikipedia.org/wiki/இடதுசாரி">இடதுசாரி</ref> சமூக, அரசியல் கட்சி ஆகும். <ref target="https://ta.wikipedia.org/wiki/மாக்சியம்">மாக்சியம்</ref>, <ref target="https://ta.wikipedia.org/wiki/லெனினியம்">லெனினியம்</ref>, மற்றும் <ref target="https://ta.wikipedia.org/wiki/மாவோயிசம்">மாவோயிசம்</ref> ஆகிய சிந்தனைகளைத் தனது வழிகாட்டியாகக் கொண்டுள்ளது.</p>
<p><ref target="https://ta.wikipedia.org/wiki/1960கள்">1960களில்</ref> <ref target="https://ta.wikipedia.org/wiki/யாழ்ப்பாணம்">யாழ்ப்பாணத்தில்</ref> நடைபெற்ற தீண்டாமை ஒழிப்பு எதிர்ப்புப் போராட்டம், மலையகத்தில் மேல் கொத்மலை நீர்த்தேக்க எதிர்ப்புப் போராட்டம் போன்றவற்றில் இந்தக் கட்சியின் பங்கு கணிசமானது. இடதுசாரிய அடிப்படையில் வர்க்க அரசியலை இவர்கள் முன்னெடுக்கிறார்கள்.</p>
வரலாறு
<p>இக்கட்சி முதன் முதலாக <ref target="https://ta.wikipedia.org/wiki/1978">1978</ref> ஆம் ஆண்டு <hi rend="bold">இலங்கைக் கம்யூனிஸ்ட் கட்சி (இடது)</hi> என்ற பெயரில் நிறுவப்பட்டது. இதன் நிறுவக பொதுச் செயலாளர் <ref target="https://ta.wikipedia.org/wiki/கே._ஏ._சுப்பிரமணியம்">கே. ஏ. சுப்பிரமணியம்</ref> ஆவார். <ref target="https://ta.wikipedia.org/wiki/1991">1991</ref> ஆம் ஆண்டு நடந்த தனது இரண்டாவது தேசிய மாநாட்டில் இது தனது பெயரை <hi rend="bold">புதிய சனநாயகக் கட்சி</hi> என மாற்றிக்கொண்டது. பின்னர் <ref target="https://ta.wikipedia.org/wiki/2010">2010</ref> சூன் மாதத்தில் <ref target="https://ta.wikipedia.org/wiki/கொழும்பு">கொழும்பில்</ref> இடம்பெற்ற தனது 5வது அனைத்து இலங்கை மாநாட்டில் தனது பெயரை <hi rend="bold">புதிய ஜனநாயக மாக்சிச-லெனினிசக் கட்சி</hi> என மாற்றிக் கொண்டது.<ref target="https://ta.wikipedia.org/wiki/முதற்_பக்கம்#cite_note-NDP5-1">[1]</ref> இக்கட்சி இலங்கையின் தேர்தல் ஆணையகத்தில் 2020 அக்டோபர் 14 அன்று அங்கீகரிக்கப்பட்ட அரசியல் கட்சியாகப் பதிவு செய்யப்பட்டது. இதன் தேர்தல் சின்னம் "வெந்நீர்க்கெண்டி" (கேத்தல்) ஆகும்.</p>
முக்கிய நான்கு முரண்பாடுகள்
<p>இக்கட்சி இலங்கையில் நான்கு முக்கிய முரண்பாடுகள் உண்டு என்றும், நான்கு முனைகளிலும் சமகாலத்தில் போராட வேண்டும் என்றும் கூறுகிறது.  இதில் இன முரண்பாடு முதன்மை முரண்பாடாகவும் வர்க்க முரண்பாடு அடிப்படை முரண்பாடாகவும் கொள்ளப்படுகிறது.   </p>
<list type="unordered"><item>இன முரண்பாடு</item>
<item>வர்க்க முரண்பாடு</item>
<item>சாதிய முரண்பாடு</item>
<item>பெண்கள் மீதான அடக்குமுறை (பால்நிலை முரண்பாடு)</item></list>
தேசிய இனப்பிரச்சினையில் கட்சியின் நிலைப்பாடு
<p>இலங்கையில், சிங்களவர், இலங்கைத் தமிழர், முஸ்லிம்கள், மலையகத் தமிழர் எனும் நான்கு தேசிய இனங்களும் பல்வேறு இனக்குழுக்களும் பழங்குடிகளும் வாழ்வதாக வரையறுக்கும் இக்கட்சி, இலங்கையின் தேசிய இனப்பிரச்சினைக்குத் தீர்வாக ஒன்றுபட்ட இலங்கைக்குள் நான்கு தேசிய இனங்களுக்குமான சுயநிர்ணய உரிமையின் அடிப்படையிலான தீர்வினை முன்மொழிகிறது.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
2010 மத்திய குழு
<list type="unordered"><item><ref target="https://ta.wikipedia.org/wiki/சி._கா._செந்திவேல்">சி. கா. செந்திவேல்</ref> - பொதுச் செயலாளர்</item>
<item>வெ. மகேந்திரன் - தேசிய அமைப்பாளர்</item>
<item>இ. தம்பையா - சர்வதேச அமைப்பாளர்</item>
<item><ref target="https://ta.wikipedia.org/wiki/சோ._தேவராஜா">சோ. தேவராஜா</ref> - பொருளாளர்</item></list>
அனைத்துலக உறவுகள்
<p>உலக அளவில் பல்வேறு நாடுகளிலும் இயங்கும் மார்க்சிச - லெனினிசக் கட்சிகளுடனும் இடதுசாரிக் கட்சிகளுடனும் உறவினைப் பேணும் இக்கட்சி, புரட்சிகரக் கட்சிகள் அமைப்புக்களின் அனைத்துலக ஒருங்கமைப்பு (ICOR) இல் அங்கம் வகிக்கிறது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>


வெளி இணைப்புகள்
<list type="unordered"><item><ref target="http://ndmlp.org">http://ndmlp.org</ref> <ref target="https://web.archive.org/web/20170206225546/http://ndmlp.org/">பரணிடப்பட்டது</ref> 2017-02-06 at the <ref target="https://ta.wikipedia.org/wiki/வந்தவழி_இயந்திரம்">வந்தவழி இயந்திரம்</ref></item>
<item><ref target="https://www.facebook.com/ndmlp/?__tn__=kCH-R&amp;eid=ARBv_r4s2Da9hT-OzrBgarswfL1tYdww764x47riy3eO8CZVIeokxEFJvihByfq5v-bHunzJo-pWqUX2&amp;hc_ref=ARQGjoGN5nvSEupKafJcr2awBr39MoUw5O95rdmckRItbj_DqeGnlwLDAPsyElLq0nQ&amp;fref=nf&amp;__xts__%5B0%5D=68.ARCL7JgsEMxS7xewiCb4DP-kPjtOVDp0AACpJIKIPGhLdjjnP1KbUNrFUEs3xEZSbdmUUcs7x022C4wU6BdDsEV-53N1Djp8kIjKkcPjygj-FMCwE8X5VYux5XGOTho8-yXACr6T_tB-aAVlcy-aE-5xLvN4BN6VnGVWrYPpm4bs2nzhF0tFO-ss2xM-hCRLQyIpVwD2eFqe4CoBuzHRfUpcb63ypLqkhLLFZYkjjIgxzfiJ8wo50OXTPNuu2yfAqi2pfcHhyITsXvwkW-y0-6_l7Cu8zEN4rUwI6uEYV9Y800StvLwnnvuRkFDvNFVTAP3Bbg-omH2QEgYFch2apZ5NVusjw8pm1Jcz">முகநூல் பக்கத்தில் புதிய ஜனநாய மாக்சிய- லெனினிய கட்சி</ref></item></list>
</text></body></html>