<html><body><text id="wikipedia_ta_wikipedia_org__90215.html" ns="0" revid="3206878" sourceurl="https://ta.wikipedia.org/wiki/%E0%AE%A3%E0%AF%8D" title="ண்" type="wikipedia">ண்
<p><hi rend="bold">ண்</hi> () <ref target="https://ta.wikipedia.org/wiki/தமிழ்">தமிழ் மொழியின்</ref> <ref target="https://ta.wikipedia.org/wiki/எழுத்து">எழுத்துகளில்</ref> ஒன்று. இது <ref target="https://ta.wikipedia.org/wiki/தமிழ்_நெடுங்கணக்கு">தமிழ் நெடுங்கணக்கில்</ref> பத்தொன்பதாவது எழுத்து. இது <ref target="https://ta.wikipedia.org/wiki/மொழி">மொழியின்</ref> ஓர் <ref target="https://ta.wikipedia.org/wiki/ஒலி">ஒலியையும்</ref>, அவ்வொலியைக் குறிக்கும் வரிவடிவத்தையும் குறிக்கும். இவ்வெழுத்தை "ணகர மெய்" அல்லது "ணகர ஒற்று" என்பர். எனினும் பொதுப் பேச்சு வழக்கிலும் பிள்ளைகளுக்கு எழுத்து கற்பிக்கும்போதும் இவ்வெழுத்தை "இண்ணன்னா" என வழங்குவர். <hi rend="bold">ண்</hi>, <hi rend="bold">ன்</hi> ஆகிய எழுத்துகளிடையே ஒலிப்பு வேறுபாடுகள் உள்ளனவாயினும் பலர் இவற்றை வேறுபடுத்தி ஒலிப்பதில்லை. எழுதுவதிலும் சில சமயங்களில் சில மாணவர்கள் குழப்பம் அடைவது உண்டு. இதனால் இவற்றை வேறுபடுத்திச் சொல்வதற்காக இரண்டு சுழி நானா, மூன்றுசுழி ணானா என்று கூடுதல் விளக்கத்துடன் சொல்லும் வழக்கமும் உண்டு.</p>
"ண்" - வகைப்பாடு
<p>தமிழ் எழுத்துகளின் உள்ள <ref target="https://ta.wikipedia.org/wiki/உயிரெழுத்து">உயிரெழுத்து</ref>, <ref target="https://ta.wikipedia.org/wiki/மெய்யெழுத்து">மெய்யெழுத்து</ref> என்னும் இரண்டு வகைகளில் <hi rend="bold">ண்</hi> மெய்யெழுத்து வகையைச் சேர்ந்தது. மெய்யெழுத்துகள் அரை <ref target="https://ta.wikipedia.org/wiki/மாத்திரை_(இலக்கணம்)">மாத்திரை</ref> அளவே ஒலிக்கும் தன்மை வாய்ந்தன. இதனால் இவ்வெழுத்தும் அரை மாத்திரை அளவுடனேயே ஒலிக்கும்<ref target="https://ta.wikipedia.org/wiki/முதற்_பக்கம்#cite_note-1">[1]</ref></p>
<p>தமிழ் எழுத்துகளில் மெய்யெழுத்துகள் வல்லினம், மெல்லினம், இடையினம் என மூன்று இனங்களாகப் பிரிக்கப்பட்டுள்ளன. இவற்றில் <hi rend="bold">ண்</hi> மெல்லின மெய் வகையைச் சேர்ந்தது. இவ்வெழுத்து, மென்மையான ஓசை உடையது ஆதலால் மெல்லின வகையுள் சேர்க்கப்பட்டுள்ளது.</p>
இனவெழுத்துக்கள்
<p>எழுத்து ஒலியின் பிறப்பிடம் (இடம்), முயற்சி என்பவற்றின் அடிப்படையில் எழுத்துக்களை இனங்களாகப் பிரிப்பதுண்டு. அது போலவே பொருள், வடிவு என்பவற்றாலும் இனங்கள் பிரிக்கப்படுகின்றன. ஒலியின் பிறப்பிடம், முயற்சி என்பவற்றின் அடிப்படையில் பார்க்கும்போது <hi rend="bold">ட்</hi>, <hi rend="bold">ண்</hi> என்னும் இரண்டும் நாக்கின் நுனி மேல்வாயின் முன் பகுதியைப் பொருந்த உருவாவதால் <hi rend="bold">ட்</hi>, <hi rend="bold">ண்</hi> இரண்டும் ஒன்றுக்கு ஒன்று இன எழுத்தாக அமைகின்றன.<ref target="https://ta.wikipedia.org/wiki/முதற்_பக்கம்#cite_note-2">[2]</ref>.</p>


உசாத்துணைகள்
<list type="unordered"><item>இளவரசு, சோம., <hi rend="italic">நன்னூல் எழுத்திகாரம்</hi>, மணிவாசகர் பதிப்பகம், சென்னை. 2009 (நான்காம் பதிப்பு).</item>
<item>சுப்பிரமணியன், சி., <hi rend="italic">பேச்சொலியியல்</hi>, நாட்டார் வழக்காற்றியல் ஆய்வு மையம், பாளையங்கோட்டை, 1998.</item>
<item><hi rend="italic">தொல்காப்பியம் எழுத்ததிகாரம் - இளம்பூரணர் உரை</hi>, சாரதா பதிப்பகம், சென்னை. 2006 (இரண்டாம் பதிப்பு)</item>
<item>பவணந்தி முனிவர், <hi rend="italic">நன்னூல் விருத்தியுரை</hi>, கமல குகன் பதிப்பகம், சென்னை. 2004.</item>
<item>வேலுப்பிள்ளை, ஆ., <hi rend="italic">தமிழ் வரலாற்றிலக்கணம்</hi>, குமரன் புத்தக இல்லம், கொழும்பு. 2002.</item></list>
</text></body></html>