<html><body><text id="wikipedia_ta_wikipedia_org__92105.html" ns="0" revid="1358029" sourceurl="https://ta.wikipedia.org/wiki/%E0%AE%95%E0%AF%81%E0%AE%B0%E0%AF%82%E0%AE%9A%E0%AE%BF%E0%AE%83%E0%AE%AA%E0%AE%BF%E0%AE%95%E0%AF%8D%E0%AE%B8%E0%AF%8D_%E0%AE%B9%E0%AE%BF%E0%AE%B2%E0%AF%8D_%E0%AE%9A%E0%AE%A3%E0%AF%8D%E0%AE%9F%E0%AF%88" title="குரூசிஃபிக்ஸ் ஹில் சண்டை" type="wikipedia">குரூசிஃபிக்ஸ் ஹில் சண்டை


<p><hi rend="bold">குரூசிஃபிக்ஸ் ஹில் சண்டை</hi> (<hi rend="italic">Battle of Crucifix Hill</hi>) என்பது <ref target="https://ta.wikipedia.org/wiki/இரண்டாம்_உலகப்_போர்">இரண்டாம் உலகப் போரின்</ref> <ref target="https://ta.wikipedia.org/wiki/மேற்குப்_போர்முனை_(இரண்டாம்_உலகப்_போர்)">மேற்குப் போர்முனையில்</ref> <ref target="https://ta.wikipedia.org/wiki/நேச_நாடுகள்">நேச நாடுகளுக்கும்</ref>, <ref target="https://ta.wikipedia.org/wiki/நாசி_ஜெர்மனி">நாசி ஜெர்மனிக்கும்</ref> நடந்த ஒரு சண்டை. இது <ref target="https://ta.wikipedia.org/wiki/சிக்ஃபிரைட்_கோடு_போர்த்தொடர்">சிக்ஃபிரைட் கோடு போர்த்தொடரின்</ref> ஒரு பகுதி. <ref target="https://ta.wikipedia.org/wiki/நாசி_ஜெர்மனி">நாசி ஜெர்மனியின்</ref> <ref target="https://ta.wikipedia.org/wiki/ஆஃகன்">ஆஃகன்</ref> நகரைச் <ref target="https://ta.wikipedia.org/wiki/ஆஃகன்_சண்டை">சுற்றி வளைப்பதில்</ref> ஈடுபட்டிருந்த அமெரிக்கப் படைகள் அந்நகர் அருகே இருந்த குன்று ஒன்றைத் தாக்கி கைப்பற்றின.</p>
<p>அக்டோபர் 1944ல் அமெரிக்கப் படைகள் ஆஃகன் நகரைக் கைப்பற்றும் முயற்சியில் இறங்கின. நகரைச் சுற்றி வளைக்கும் முயற்சியின் பகுதியாக அதன் அருகிலிருந்த குன்றைக் கைப்பற்ற முயன்றன. அக்குன்றின் மீது சிலுவை ஒன்று நிறுவப்பட்டிருந்ததால் அது சிலுவைக் குன்று (Crucifix Hill) என்று அமெரிக்கப் படைகளால் அழைக்கப்படலாயிற்று. அரண்நிலைகள் நிறைந்த அக்குன்றை 246வது ஜெர்மானிய வோல்க்ஸ்கிரெனேடியர் <ref target="https://ta.wikipedia.org/wiki/டிவிசன்">டிவிசனைச்</ref> சேர்ந்த படைப்பிரிவுகள் பாதுகாத்து வந்தன. அமெரிகக 1வது தரைப்படை டிவிசனைச் சேர்ந்த 1வது <ref target="https://ta.wikipedia.org/wiki/பட்டாலியன்">பட்டாலியன்</ref>, (18வது <ref target="https://ta.wikipedia.org/wiki/ரெஜிமண்ட்">ரெஜிமண்ட்</ref>) அக்குன்றைத் தாக்கி அக்டோபர் 8, 1944ல் கைப்பற்றியது.</p>
</text></body></html>