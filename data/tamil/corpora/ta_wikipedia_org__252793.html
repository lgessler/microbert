<html><body><text id="wikipedia_ta_wikipedia_org__252793.html" ns="0" revid="2715939" sourceurl="https://ta.wikipedia.org/wiki/%E0%AE%AA%E0%AE%BF%E0%AE%B0%E0%AE%AA%E0%AF%81%E0%AE%B2%E0%AF%8D_%E0%AE%AA%E0%AE%BF%E0%AE%9F%E0%AF%8D%E0%AE%B5%E0%AE%BE%E0%AE%AF%E0%AF%8D" title="பிரபுல் பிட்வாய்" type="wikipedia">பிரபுல் பிட்வாய்<figure><caption>முதற் பக்கம்</caption></figure>
<p><hi rend="bold">பிரபுல் பிட்வாய்</hi> (Praful Bidwai, 1949-23 சூன் 2015) இந்திய இதழாளர், முன்னணிச் செய்தித்தாள்களின் பத்தி எழுத்தாளர், அரசியல் விமர்சகர், செயற்பாட்டாளர் எனப் பல பரிமாணங்களைக் கொண்டவர். <ref target="https://ta.wikipedia.org/wiki/இந்திய_தொழில்நுட்பக்_கழகம்_மும்பை">மும்பை இந்தியத் தொழில் நுட்பக் கழகத்தில்</ref> (ஐ. ஐ. டி.) படித்தார். அங்குப் படிக்கும் போதே <ref target="https://ta.wikipedia.org/wiki/இடதுசாரி_அரசியல்">இடதுசாரிச்</ref> சிந்தனைகளுடன்  அவர் செயற்பட்டார்.</p>
இதழிகைப் பணி
<p><ref target="https://ta.wikipedia.org/wiki/டைம்ஸ்_ஆஃப்_இந்தியா">டைம்சு ஆப் இந்தியா</ref> என்னும் நாளிதழில் முதுநிலைத் தொகுப்பாளராக இருந்தார். பின்னர் பல நாளிதழ்களில் பத்திக் கட்டுரைகள் எழுதி வந்தார். பிரண்ட் லைன், <ref target="https://ta.wikipedia.org/wiki/ஹிந்துஸ்தான்_டைம்ஸ்">இந்துத்தான் டைம்சு</ref>, <ref target="https://ta.wikipedia.org/wiki/டைம்ஸ்_ஆஃப்_இந்தியா">டைம்சு ஆப் இந்தியா</ref>, <ref target="https://ta.wikipedia.org/wiki/தி_கார்டியன்">தி கார்டியன்</ref>,  லி மென்டே டிப்லோமாடிக்,  தி டெய்லி தார் ஆகிய செய்தித்தாள்களில் பல்வேறு சிக்கல்கள் பற்றித் தம் அழுத்தமான கருத்துகளை எழுதினார். அரசியல் சிக்கல்கள், சுற்றுச் சூழல், மனித உரிமைகள், வெளியுறவுக் கொள்கைகள் ஆகியன பற்றி எழுதினார்.</p>
சமூகப் பணிகள்
<list type="unordered"><item>புதுதில்லியில் உள்ள 'சமூக முன்னேற்றத்துக்கான மையம்' என்னும் அமைப்பில் பணியாற்றினார்.</item>
<item>நேரு நினைவு அருங்காட்சியகத்தில் மூத்த உறுப்பினராக இருந்தார்.</item>
<item>சமூக அறிவியல் ஆய்வுக்கான இந்தியக் கவுன்சில், கல்விக்கான மத்திய ஆலோசனை வாரியம், நேசனல் புக் டிரட்டு ஆகிய அமைப்புகளில் உறுப்பினராக இருந்தார்.</item>
<item>ஆதிவாசி மக்களுக்காகப் போராட்டத்தில் கலந்து கொண்டார்.</item>
<item>புனே நகரத்தில் தொழிலாளர் சனநாயக சங்கம்  என்னும் அமைப்பைத் தொடங்கினார்.</item>
<item>நவீன தாராளமயமாக்கம்,   இந்துத்துவா, அணு உலை, அணு ஆயுதங்கள், அணுவாற்றல் ஆகியவற்றை எதிர்த்துச்  செயல்பட்டார்.</item>
<item>சங்பரிவாரின் நடவடிக்கைகளைக்  கடுமையாகக்  கண்டித்தார்.</item>
<item>குசராத்தில் இசுலாமியர்கள் மீது நிகழ்த்தப்பட்ட கொலைகளைக் கண்டித்தார்.</item>
<item>நடுவணரசின் பெரிய திட்டங்களான தூய்மை இந்தியா, சிமார்ட் நகரங்கள், கங்கையாற்றைத் தூய்மைப் படுத்தல் ஆகியவற்றை விமர்சனம் செய்தார்.</item></list>
நூல்கள்
<p>பிரபுல் பிட்வாய் நூல்கள்  சில எழுதியுள்ளார். '1999:நியூ நியூட்சு: இந்தியா பாக்கித்தான் அண்டு குளோபல் நியுக்கிளியர் டிசு ஆர்மமென்ட்' என்பது அவற்றுள் ஒன்றாகும்.</p>
அமைதிப் பரிசு
<p>அணு ஆயுதப் பரவலைத் தடுத்து நிறுத்த <hi rend="bold">பிரபுல் பிட்வாய்</hi> ஆற்றிய பணியைப் பாராட்டி அவருக்கும் <hi rend="bold">அச்சின் வானைக்</hi> என்பவருக்கும்   சியன் மக்பிரைட் பன்னாட்டு அமைதிப் பரிசு (Sean McBride International Peace Prize) 2000ஆம் ஆண்டில்  வழங்கப்பட்டது.</p>
உசாத்துணை
<p><ref target="http://timesofindia.indiatimes.com/india/Former-TOI-journalist-Praful-Bidwai-passes-away/articleshow/47801567.cms">http://timesofindia.indiatimes.com/india/Former-TOI-journalist-Praful-Bidwai-passes-away/articleshow/47801567.cms</ref></p>
<p><ref target="http://www.prafulbidwai.org/index.php">http://www.prafulbidwai.org/index.php</ref></p>
</text></body></html>