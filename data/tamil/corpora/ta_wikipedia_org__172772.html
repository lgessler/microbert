<html><body><text id="wikipedia_ta_wikipedia_org__172772.html" ns="0" revid="3300225" sourceurl="https://ta.wikipedia.org/wiki/%E0%AE%AE%E0%AE%BE%E0%AE%A9%E0%AF%8D%E0%AE%9F%E0%AF%86%E0%AE%95%E0%AF%8D_%E0%AE%9A%E0%AE%BF%E0%AE%99%E0%AF%8D_%E0%AE%85%E0%AE%B2%E0%AF%81%E0%AE%B5%E0%AE%BE%E0%AE%B2%E0%AE%BF%E0%AE%AF%E0%AE%BE" title="மான்டெக் சிங் அலுவாலியா" type="wikipedia">மான்டெக் சிங் அலுவாலியா
<p><hi rend="bold">மான்டெக் சிங் அலுவாலியா </hi> (<hi rend="italic">Montek Singh Ahluwalia</hi>, பிறப்பு: <ref target="https://ta.wikipedia.org/wiki/நவம்பர்_24">நவம்பர் 24</ref>, <ref target="https://ta.wikipedia.org/wiki/1943">1943</ref>) ஓர் <ref target="https://ta.wikipedia.org/wiki/இந்தியா">இந்தியப்</ref> <ref target="https://ta.wikipedia.org/wiki/பொருளியல்">பொருளியலாளரும்</ref> <ref target="https://ta.wikipedia.org/wiki/இந்திய_ஆட்சிப்_பணி">ஆட்சிப் பணி</ref> அதிகாரியும் ஆவார்.  இவர் தற்போது <ref target="https://ta.wikipedia.org/wiki/திட்டக்_குழு_(இந்தியா)">இந்தியத் திட்டக்குழுவின்</ref> துணைத் தலைவராக உள்ளார்.  முன்னதாக <ref target="https://ta.wikipedia.org/wiki/அனைத்துலக_நாணய_நிதியம்">அனைத்துலக நாணய நிதியத்தில்</ref> தன்னாட்சியான மதிப்பீடு அலுவலகத்தின் முதல் இயக்குநராகப் பணியாற்றி உள்ளார்.</p>
இளமையும் கல்வியும்
<p>மான்டெக் சிங் அலுவாலியா <ref target="https://ta.wikipedia.org/wiki/பாக்கித்தான்">பாக்கித்தானின்</ref> <ref target="https://ta.wikipedia.org/wiki/ராவல்பிண்டி">ராவல்பிண்டியில்</ref> <ref target="https://ta.wikipedia.org/wiki/வங்காளம்">வங்காள</ref> மற்றும் <ref target="https://ta.wikipedia.org/wiki/பஞ்சாபி_மக்கள்">பஞ்சாபி</ref> கலப்புக் குடும்பத்தில் பிறந்தவர்.  இவர் செகந்தராபாத்திலுள்ள புனித பாட்றிக் உயர்நிலைப் பள்ளியிலும் <ref target="https://ta.wikipedia.org/wiki/தில்லி">தில்லி</ref> மதுரா சாலையிலுள்ள தில்லி பப்ளிக் ஸ்கூலிலும் <ref target="https://ta.wikipedia.org/wiki/சிம்லா">சிம்லாவில்</ref> உள்ள பிஷப் காட்டன் பள்ளியிலும் கல்வி கற்றார்.  கலையில் இளங்கலைப் பட்டத்தை  தில்லியின் புனித இசுடீபன் கல்லூரியிலும் (<ref target="https://ta.wikipedia.org/wiki/தில்லி_பல்கலைக்கழகம்">தில்லி பல்கலைக்கழகம்</ref>) முதுகலைப் பட்டத்தையும் <ref target="https://ta.wikipedia.org/wiki/முதுதத்துவமாணி">முதுதத்துவமாணி</ref> பட்டத்தையும்  <ref target="https://ta.wikipedia.org/wiki/ஆக்சுபோர்டு_பல்கலைக்கழகம்">ஆக்சுபோர்டு பல்கலைக்கழகத்தின்</ref> மாக்டெலன் கல்லூரியிலும் பெற்றார்.  <ref target="https://ta.wikipedia.org/wiki/ஆக்சுபோர்டு_பல்கலைக்கழகம்">ஆக்சுபோர்டில்</ref> இருந்தபோது மதிப்புமிக்க ஆக்சுபோர்டு சங்கத்தின் தலைவராக இருந்தார். The 164-ஆண்டு-தொன்மையான <ref target="https://ta.wikipedia.org/wiki/இந்திய_தொழில்நுட்பக்_கழகம்_ரூர்க்கி">இந்திய தொழில்நுட்பக் கழகம் ரூர்க்கி</ref> இவருக்கு கௌரவ முனைவர் பட்டம் வழங்கி பெருமைப் படுத்தி உள்ளது.<ref target="https://ta.wikipedia.org/wiki/முதற்_பக்கம்#cite_note-Ahluwalia_awarded_Honorary_Doctorate-1">[1]</ref></p>
பணிவாழ்வு
<p>அலுவாலியா, ஆக்சுபோர்டு பல்கலைக்கழகத்திலிருந்து பட்டம் பெற்றபிறகு, <ref target="https://ta.wikipedia.org/wiki/உலக_வங்கி">உலக வங்கியில்</ref> சேர்ந்தார்.  28ஆம் அகவையிலேயே உலக வங்கியின் அலுவலக முறைமையில் மிக இளமையான "கோட்டத் தலைவராக" விளங்கினார்.</p>
<p>அனைத்துலக நாணய நிதியத்தில் சேர்வதற்கு முன்னதாக இந்தியத் திட்டக்குழுவில் உறுப்பினராக அலுவாலியா இருந்து வந்தார். இந்தியப் பிரதமரின் பொருளாதார அறிவுரைக் குழுவிலும் உறுப்பினராக இருந்தார்.</p>
<p><ref target="https://ta.wikipedia.org/wiki/இந்தியக்_குடியியல்_பணிகள்">இந்தியக் குடியியல் பணிகளில்</ref> இல்லாத அலுவாலியா நடுவண் அரசில் பல முக்கிய பொறுப்புக்களை வகித்துள்ளார்:</p>
<list type="unordered"><item>செயலாளர், நிதி அமைச்சகம்</item>
<item>செயலாளர், பொருளியல் விவகாரத் துறை</item>
<item>செயலாளர், வணிக அமைச்சகம்</item>
<item>பிரதமருக்கானச் சிறப்புச் செயலாளர், திரு. <ref target="https://ta.wikipedia.org/wiki/இராசீவ்_காந்தி">இராசீவ் காந்தி</ref></item>
<item>நிதி அமைச்சகத்தின் பொருளாதார அறிவுரையாளர்.</item></list>
<p>வாசிங்டனில் உள்ள செல்வாக்கு மிக்க நிதி அறிவுரை அமைப்பான முப்பதின்மர் குழுவில் (Group of Thirty) உறுப்பினராவார்.</p>
தனி வாழ்வு
<p>அலுவாலியா சக பொருளாதார அறிஞர் இஷேர் ஜட்ஜ் அலுவாலியாவை திருமணம் புரிந்து இரண்டு மக்களுக்கு தந்தையாக உள்ளார்.<ref target="https://ta.wikipedia.org/wiki/முதற்_பக்கம்#cite_note-Team_Manmohan_recalls_its_trusted_hand:_Montek-2">[2]</ref>
<ref target="https://ta.wikipedia.org/wiki/முதற்_பக்கம்#cite_note-The_austerity_of_the_affluent-3">[3]</ref><ref target="https://ta.wikipedia.org/wiki/முதற்_பக்கம்#cite_note-Foreign_travel_is_expensive_but_necessary_for_the_discharge_of_official_duties'-4">[4]</ref><ref target="https://ta.wikipedia.org/wiki/முதற்_பக்கம்#cite_note-P._Sainath_replies-5">[5]</ref></p>


விமரிசனம்
<p>நகர்புறப் பகுதிகளில் மாதத்திற்கு ரூ. 859.6 செலவு செய்பவர்களும் ஊரகப் பகுதிகளில் ரூ. 672.8 செலவு செய்பவர்களும் ஏழைகள் அல்ல என வரையறுத்த அதே வேளையில் தமது அலுவலகத்தில் இரு கழிவறைகளின் மேம்பாட்டிற்காக 35 இலட்சம் ருபாய்களை செலவு செய்ததற்காக அலுவாலியா இந்திய ஊடகங்களாலும் செயற்பாட்டாளர்களாலும் பொதுமக்களாலும் விமரிசனம் செய்யப்பட்டார். ஊடகங்கள் திட்டக்குழுவின் வறுமைக்கோட்டிற்கான வரையறை முற்றிலும் நடைமுறைக்கு ஒவ்வாததது என குறை கூறியுள்ளனர். ஏழைகளுக்கு ஒரு சீர்தரத்தையும் செல்வமிக்கவர்களுக்கு வேறொரு சீர்தரத்தையும்   வரையறுப்பதாக குற்றம் சாட்டுகின்றனர்.<ref target="https://ta.wikipedia.org/wiki/முதற்_பக்கம்#cite_note-poverty-6">[6]</ref><ref target="https://ta.wikipedia.org/wiki/முதற்_பக்கம்#cite_note-7">[7]</ref><ref target="https://ta.wikipedia.org/wiki/முதற்_பக்கம்#cite_note-8">[8]</ref><ref target="https://ta.wikipedia.org/wiki/முதற்_பக்கம்#cite_note-9">[9]</ref></p>


வெளி இணைப்புகள்
<list type="unordered"><item><ref target="http://www.imf.org/external/np/bio/eng/msa.htm">அனைத்துலக நாணய நிதியத்தில் மான்டெக் சிங் குறித்த குறிப்பு</ref></item>
<item><ref target="http://deshgujarat.com/2008/03/30/montek-singh-ahluwalias-iim-ahmedabad-speechmp3/">ஐஐஎம் அகமதாபாத்தில் அலுவாலியா நிகழ்த்திய உரையின் Mp3 கோப்பு</ref></item>
<item>மான்டெக் சிங் அலுவாலியாவின் பொருளாதார கொள்கைகள் குறித்தான விமரிசனப் பார்வை, <ref target="http://independentindian.com/2007/03/05/fallacious-finance-the-congress-bjp-cpi-m-et-al-may-be-leading-india-to-hyperinflation/">"Fallacious Finance: Congress, BJP, CPI-M et al may be leading India to hyperinflation"</ref>. independentindian.com</item></list>
</text></body></html>