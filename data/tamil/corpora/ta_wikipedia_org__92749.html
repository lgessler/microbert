<html><body><text id="wikipedia_ta_wikipedia_org__92749.html" ns="0" revid="3093297" sourceurl="https://ta.wikipedia.org/wiki/%E0%AE%8E%E0%AE%A9%E0%AF%8D._%E0%AE%B5%E0%AE%BF._%E0%AE%A8%E0%AE%9F%E0%AE%B0%E0%AE%BE%E0%AE%9A%E0%AE%A9%E0%AF%8D" title="என். வி. நடராசன்" type="wikipedia">என். வி. நடராசன்
<figure><caption>என். வி. நடராசன் ஆசிரியராக இருந்த திராவிடன் இதழ்.</caption></figure>
<p><hi rend="bold">என். வி. நடராசன்</hi> (என். வி. நடராஜன், <ref target="https://ta.wikipedia.org/wiki/சூன்_12">சூன் 12</ref>, <ref target="https://ta.wikipedia.org/wiki/1912">1912</ref> - <ref target="https://ta.wikipedia.org/wiki/ஆகத்து_3">ஆகத்து 3</ref>, <ref target="https://ta.wikipedia.org/wiki/1975">1975</ref>) ஒரு தமிழக <ref target="https://ta.wikipedia.org/wiki/அரசியல்வாதி">அரசியல்வாதி</ref> மற்றும் <ref target="https://ta.wikipedia.org/wiki/திராவிட_இயக்கம்">திராவிட இயக்கத்</ref> தலைவர் ஆவார்.</p>
அரசியல்
<p>நடராசன் 1938-49 காலகட்டத்தில் <ref target="https://ta.wikipedia.org/wiki/நீதிக்கட்சி">நீதிக்கட்சியின்</ref> (1944 முதல் <ref target="https://ta.wikipedia.org/wiki/திராவிடர்_கழகம்">திராவிடர் கழகம்</ref>) உறுப்பினராக இருந்தார். 1949ல் <ref target="https://ta.wikipedia.org/wiki/கா._ந._அண்ணாதுரை">கா. ந. அண்ணாதுரை</ref> <ref target="https://ta.wikipedia.org/wiki/பெரியார்">பெரியார் ஈ. வே. ராமசாமியுடன்</ref> ஏற்பட்ட கருத்துவேறுபாடுகள் காரணமாக தி.கவிலிருந்து வெளியேறி <ref target="https://ta.wikipedia.org/wiki/திராவிட_முன்னேற்றக்_கழகம்">திராவிட முன்னேற்றக் கழகத்தை</ref> துவங்கிய போது அவருடன் சென்ற தலைவர்களுள் நடராசனும் ஒருவர். நடராசன் திமுகவின் ஐம்பெரும் தலைவர்களுள் ஒருவராகக் கருதப்பட்டார். (ஏனைய நால்வர் - அண்ணா, <ref target="https://ta.wikipedia.org/wiki/இரா._நெடுஞ்செழியன்">இரா. நெடுஞ்செழியன்</ref>, <ref target="https://ta.wikipedia.org/wiki/கே._ஏ._மதியழகன்">கே. ஏ. மதியழகன்</ref>, <ref target="https://ta.wikipedia.org/wiki/ஈ._வே._கி._சம்பத்">ஈ. வே. கி. சம்பத்</ref>). 1960 முதல் 1975 வரை திமுகவின் அமைப்புச் செயலாளராக பதவி வகித்தார்.</p>
தேர்தல்
<p><ref target="https://ta.wikipedia.org/wiki/சென்னை_மாநிலத்தில்_இந்திய_நாடாளுமன்றத்_தேர்தல்,_1957">1957</ref> மற்றும் <ref target="https://ta.wikipedia.org/wiki/சென்னை_மாநிலத்தில்_இந்திய_நாடாளுமன்றத்_தேர்தல்,_1962">1962</ref> சட்டமன்றத் தேர்தல்களில் <ref target="https://ta.wikipedia.org/wiki/பேசின்_பிரிட்ஜ்">பேசின் பிரிட்ஜ்</ref> தொகுதியில் திமுக சார்பாகப் போட்டியிட்டுத் தோல்வியடைந்தார். பின்னர் 1964ல் <ref target="https://ta.wikipedia.org/wiki/தமிழக_சட்டமன்ற_மேலவை">தமிழக சட்டமன்ற மேலவைக்குத்</ref> தெர்ந்தெடுக்கப்பட்டார். <ref target="https://ta.wikipedia.org/wiki/சென்னை_மாநிலத்தில்_இந்திய_நாடாளுமன்றத்_தேர்தல்,_1967">1967ல்</ref> திமுக வென்று ஆட்சியமைத்த போது அண்ணாவின் அமைச்சரவையில் தொழிலாளர் மற்றும் பிற்படுத்தப்பட்டோர் நலத்துறை அமைச்சராகப் பதவியேற்றார். 1975ல் இறக்கும் வரை அப்பதவியில் நீடித்தார். அவரது மகன் <ref target="https://ta.wikipedia.org/wiki/என்._வி._என்._சோமு">என். வி. என். சோமு</ref> பிற்காலத்தில் திமுக சார்பாக <ref target="https://ta.wikipedia.org/wiki/மக்களவை_(இந்தியா)">இந்திய மக்களவைக்குத்</ref> தேர்ந்தெடுக்கப்பட்டார்.</p>
கூடுதல் செய்திகள்
<list type="unordered"><item>தி.மு.க.வின் சென்னை மாவட்ட  செயலாளராக முதன் முதலில் இருந்தவர்.</item>
<item>தி.மு.க.வின் சட்டத்திட்டங்களை உருவாக்குவதற்கு அமைக்கப்பட்ட சட்டத்திட்டத் திருத்தக் குழுவின் முதல் செயலாளர்.</item>
<item>தி.மு.க.வில் மிக நீண்டகாலம் தலைமை நிலையச் செயலாளராக இருந்தவர்.</item>
<item>’திராவிடன்’ என்னும் இதழைத் தொடங்கி நடத்தினார்.</item>
<item>இந்தி எதிர்ப்பு, விலைவாசி உயர்வு எதிர்ப்பு போன்ற பல போராட்டங்களில் கலந்து கொண்டு சிறை சென்றார்.</item></list>
நூல்கள்
<list type="ordered"><item>நமது கடவுள்கள், 1952, பாண்டியன் பதிப்பகம், சென்னை 1 <ref target="https://ta.wikipedia.org/wiki/முதற்_பக்கம்#cite_note-1">[1]</ref></item></list>
குடும்பம்
<p>இவர் புவனேஸ்வரி என்பவரை மணந்தார். இவர்களுக்கு சோமு என்னும் மகனும் இராணி என்னும் மகளும் பிறந்தனர்.  மகள் இராணிக்கும் ஞா.கலைச்செழியனுக்கும் கா. ந. அண்ணாதுரை தலைமையில் சென்னையில் 15-4-1956இல் திருமணம் நடைபெற்றது.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
</text></body></html>