<html><body><text id="wikipedia_ta_wikipedia_org__35924.html" ns="0" revid="3412801" sourceurl="https://ta.wikipedia.org/wiki/%E0%AE%AA%E0%AE%BE%E0%AE%B2%E0%AE%95%E0%AF%8D%E0%AE%95%E0%AE%BE%E0%AE%9F%E0%AF%81" title="பாலக்காடு" type="wikipedia">பாலக்காடு
<p><hi rend="bold">பாலக்காடு</hi> <ref target="https://ta.wikipedia.org/wiki/தென்னிந்தியா">தென்னிந்தியாவின்</ref> கேரள மாநிலத்தில் உள்ள ஒரு நகராட்சி ஆகும். இதுவே <ref target="https://ta.wikipedia.org/wiki/பாலக்காடு">பாலக்காடு</ref> மாவட்டத்தின் <ref target="https://ta.wikipedia.org/wiki/தலைநகரம்">தலைநகரமும்</ref> ஆகும். இவ்வூர் <ref target="https://ta.wikipedia.org/wiki/மேற்குத்_தொடர்ச்சி_மலை">மேற்குத் தொடர்ச்சி மலையில்</ref> அமைந்துள்ள <ref target="https://ta.wikipedia.org/wiki/பாலக்காட்டு_கணவாய்">பாலக்காட்டுக் கணவாயின்</ref> அருகே அமைந்துள்ளது. இங்கு பேசப்படும் மொழி <ref target="https://ta.wikipedia.org/wiki/மலையாளம்">மலையாளம்</ref>. எனினும் <ref target="https://ta.wikipedia.org/wiki/தமிழ்">தமிழும்</ref> பரவாலாக மக்களால் புரிந்து கொள்ளப்படுகிறது.</p>
<p>இந்நகரம் தமிழக கேரள எல்லையில் <ref target="https://ta.wikipedia.org/wiki/கோயம்புத்தூர்">கோயம்புத்தூரில்</ref> இருந்து 50கிமீ தொலைவில் உள்ளது. இங்கு இந்திய தென்னக ரயில்வேயின் கோட்டம் ஒன்று அமைந்துள்ளது. <ref target="https://ta.wikipedia.org/wiki/பாரதப்புழா">பாரதப்புழா</ref> ஆறு இந்நகரின் வழியே செல்லுகிறது. <ref target="https://ta.wikipedia.org/wiki/சேலம்">சேலத்தை</ref> <ref target="https://ta.wikipedia.org/wiki/கன்னியாகுமரி">கன்னியாகுமரியுடன்</ref> இணைக்கும் தேசிய நெடுஞ்சாலை 47 இதன் வழியே செல்லுகிறது.</p>
பாலைக் கௌதமனார்
சங்ககாலப் பார்ப்பனப் புலவர் <ref target="https://ta.wikipedia.org/wiki/பாலைக்_கௌதமனார்">பாலைக் கௌதமனார்</ref> இவ்வூரில் வாழ்ந்தவர். சேரமன்னன் <ref target="https://ta.wikipedia.org/wiki/பல்யானைச்_செல்கெழுகுட்டுவன்">பல்யானைச் செல்கெழு குட்டுவனைச்</ref> சிறப்பித்துப் பாடிய 10 பாடல்கள் பதிற்றுப்பத்து என்னும் நூலில் மூன்றாம் பத்தாக இடம்பெற்றுள்ளது. இவர் விருப்பப்படி இந்தக் குட்டுவன் செய்த வேள்வியில் தன் மனைவியுடன் சுவர்க்கம் புகுந்தார் என்று அப் பதிற்றுப்பத்தின் பதிகம் குறிப்பிடுகிறது.
மக்கள் வகைப்பாடு
<p>இந்திய 2001 மக்கள் தொகை கணக்கெடுப்பின்படி 130,736 மக்கள் இங்கு வசிக்கின்றார்கள்.<ref target="https://ta.wikipedia.org/wiki/முதற்_பக்கம்#cite_note-census-2">[2]</ref> இவர்களில் 49% ஆண்கள், 51% பெண்கள் ஆவார்கள். பாலக்காடு மக்களின் சராசரி கல்வியறிவு 81% ஆகும்,  இதில் ஆண்களின் கல்வியறிவு 84%,  பெண்களின் கல்வியறிவு 78% ஆகும். இது இந்திய தேசிய சராசரி கல்வியறிவான 59.5% விட கூடியதே. பாலக்காடு மக்கள் தொகையில் 11%  ஆறு வயதுக்குட்பட்டோர் ஆவார்கள்.</p>
சுற்றுலா இடங்கள்
<list type="unordered"><item><ref target="https://ta.wikipedia.org/wiki/பாலக்காட்டுக்_கோட்டை">பாலக்காட்டுக் கோட்டை</ref></item>
<item><ref target="https://ta.wikipedia.org/wiki/மலம்புழா_அணை">மலம்புழா அணை</ref></item>
<item>பரம்பிக்குளம்</item>
<item>அமைதிப் பள்ளத்தாக்கு தேசியப்பூங்கா</item>
<item>நெல்லியம்பதி</item>
<item><ref target="https://ta.wikipedia.org/wiki/விக்டோரியா_அரசினர்_கல்லூரி">விக்டோரியா அரசினர் கல்லூரி</ref> -1887 ஆம் ஆண்டு உருவாக்கப்பட்ட, கேரளத்தின் பழைமையானக் கல்லூரி</item></list>
</text></body></html>