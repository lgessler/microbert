<html><body><text id="wikipedia_ta_wikipedia_org__516058.html" ns="0" revid="3217747" sourceurl="https://ta.wikipedia.org/wiki/%E0%AE%A8%E0%AE%95%E0%AE%B0%E0%AE%95%E0%AF%8D_%E0%AE%95%E0%AE%B2%E0%AF%8D%E0%AE%B2%E0%AF%82%E0%AE%B0%E0%AE%BF,_%E0%AE%90%E0%AE%A4%E0%AE%B0%E0%AE%BE%E0%AE%AA%E0%AE%BE%E0%AE%A4%E0%AF%8D%E0%AE%A4%E0%AF%81" title="நகரக் கல்லூரி, ஐதராபாத்து" type="wikipedia">நகரக் கல்லூரி, ஐதராபாத்து
<p><hi rend="bold">நகரக் கல்லூரி, ஐதராபாத்து</hi> ( <hi rend="italic">City College of Hyderabad</hi> ) என்பது இந்தியாவின் <ref target="https://ta.wikipedia.org/wiki/தெலங்காணா">தெலங்காணாவில்</ref> <ref target="https://ta.wikipedia.org/wiki/ஐதராபாத்து_(இந்தியா)">ஐதராபாத்தில்</ref> அமைந்துள்ள இளங்கலை மற்றும் முதுகலை படிப்பிற்கான ஒரு தன்னாட்சிப் பல்கலைக்கழகமாகும். இந்த வளாகம் ஐதராபாத்திலுள்ள பழமையான பாரம்பரிய கட்டமைப்புகளில் ஒன்றாகும்.  <ref target="https://ta.wikipedia.org/wiki/முதற்_பக்கம்#cite_note-apcce.gov.in-1">[1]</ref>  இந்தக் கல்லூரி <ref target="https://ta.wikipedia.org/wiki/தேசிய_மதிப்பீடு_மற்றும்_தரச்சான்று_அவை">தேசிய மதிப்பீடு மற்றும் தரச்சான்று அவையின்</ref> 'பி ++' தரத்துடன் மீண்டும் அங்கீகாரம் பெற்றது. இதற்கு 2014 முதல் <ref target="https://ta.wikipedia.org/wiki/உசுமானியா_பல்கலைக்கழகம்">உசுமானியா பல்கலைக்கழகம்</ref>, <ref target="https://ta.wikipedia.org/wiki/பல்கலைக்கழக_மானியக்_குழு_(இந்தியா)">பல்கலைக்கழக மானியக் குழு</ref>, <ref target="https://ta.wikipedia.org/wiki/தெலங்காணா_அரசு">தெலங்காணா அரசு</ref> ஆகியவை சுயாட்சி வழங்கியுள்ளது. இந்த கல்லூரி 2014-15 கல்வியாண்டிலிருந்து சிபிசிஎஸ் அங்கீகாரம் பெற்றது.</p>
வரலாறு
<p>ஐதராபாத்தைச் சேர்ந்த ஆறாம் <ref target="https://ta.wikipedia.org/wiki/ஐதராபாத்_நிசாம்">நிசாம்</ref> மஹ்புப் அலி கான், 1865 ஆம் ஆண்டிலேயே "மதர்சா தார்-உல்-உலூம்" என்ற பெயரில் முதல் நகரப் பள்ளியை நிறுவினார். பின்னர் ஏழாம் நிசாம் உஸ்மான் அலிகான், இதை நகர உயர்நிலைப் பள்ளியாக மாற்றினார். பள்ளி 1921இல் தற்போதைய பிரமாண்டமான கட்டிடத்திற்கு மாற்றப்பட்டது. 30 மாணவர்களுடன் உஸ்மானியா பல்கலைக்கழகத்தின் இடைநிலைப் பிரிவுகள் (எஃப்.ஏ) 1921 ஆம் ஆண்டில் உயர்நிலைப் பள்ளியின் மேற்பார்வையின் கீழ் <ref target="https://ta.wikipedia.org/wiki/உருது">உருது</ref> மொழியுடன் கற்பிக்கும் ஊடகமாக அறிமுகப்படுத்தப்பட்டது. 1929ஆம் ஆண்டில், பள்ளி ஒரு கல்லூரியாக மேம்படுத்தப்பட்டு "சிட்டி கல்லூரி" என்று பெயரிடப்பட்டது. இது உஸ்மானியா பல்கலைக்கழகத்தின் ஒரு தொகுதி கல்லூரியாக மாறியது. இதன் தலைமை பொறியாளராக நவாப் கான் பகதூர் மிர்சா அக்பர் பேக் என்பவர் இருந்தார். <ref target="https://ta.wikipedia.org/wiki/முதற்_பக்கம்#cite_note-apcce.gov.in-1">[1]</ref></p>
பாடத்திட்டம் மற்றும் பெயரின் மாற்றங்கள்
<p>1956இல் உசுமானியா பல்கலைக்கழகத்தில் இடைநிலை பாடநெறி (எஃப்.ஏ) ஒழிக்கப்பட்டதன் விளைவாக, பல்கலைக்கழகத்திற்கு முந்தைய பாடநெறி (பி.யூ.சி) அறிமுகப்படுத்தப்பட்டது. 1962ஆம் ஆண்டில் <ref target="https://ta.wikipedia.org/wiki/இளம்_அறிவியல்">இளம் அறிவியல்</ref> படிப்புகள் அறிமுகப்படுத்தப்பட்டன. மேலும் இந்த நிறுவனம் "நகர அறிவியல் கல்லூரி" என்று பெயரிடப்பட்டது. சிட்டி கல்லூரி 1965ஆம் ஆண்டில் உசுமானியா பல்கலைக்கழகத்தில் அரசாங்கத்தால் கையகப்படுத்தப்பட்டது. மேலும், அரசு நகர அறிவியல் கல்லூரி என மறுபெயரிடப்பட்டது. 1967ஆம் ஆண்டில், இளங்கலை, <ref target="https://ta.wikipedia.org/wiki/இளங்கலை_வணிகவியல்">இளங்கலை வணிகவியல்</ref> ஆகிய படிப்புகள் சேர்க்கப்பட்டு கல்லூரி "அரசு நகரக் கல்லூரி" ஆனது. <ref target="https://ta.wikipedia.org/wiki/முதற்_பக்கம்#cite_note-2">[2]</ref> கல்லூரி இளம் அறிவியல், இளங்கலை, இளங்கலை வணிகவியல் உள்ளிட்ட 22 இளங்கலைத் திட்டங்களை வழங்குகிறது.</p>
முதுகலை ஆராய்ச்சி மையம்
<p>2001 மற்றும் 2003ஆம் ஆண்டுகளில் முறையே 100% வேலைவாய்ப்பு சாதனையுடன் <ref target="https://ta.wikipedia.org/wiki/உயிரித்_தொழில்நுட்பம்">உயிரித் தொழில்நுட்பம்</ref> மற்றும் <ref target="https://ta.wikipedia.org/wiki/கணிதம்">கணிதத்தில்</ref> அறிவியல் நிறைஞர் பாடத் திட்டங்களை அறிமுகப்படுத்தியதன் மூலம் கல்லூரி ஒரு ஆராய்ச்சி மையமாக மேம்படுத்தப்பட்டது. இயற்பியல் மற்றும் வர்த்தகம் முறையே 2015 மற்றும் 2016இல் அறிமுகப்படுத்தப்பட்டன.</p>
கட்டிடக்கலை
<p>1919ஆம் ஆண்டில் முன்னாள் <ref target="https://ta.wikipedia.org/wiki/ஐதராபாத்_இராச்சியம்">ஐதராபாத்</ref> மாநிலத்தின் ஏழாம் நிசாம், உஸ்மான் அலி கானின், ஆட்சியின் போது அரசு நகரக் கல்லூரி நிறுவப்பட்டது. வளாகம் 16 ஏக்கர் பரப்பளவில் பரந்து காணப்படுகிறது. மேலும், இந்தக் கட்டிடம் <ref target="https://ta.wikipedia.org/wiki/முசி_ஆறு">முசி</ref> ஆற்றங்கரையில் <ref target="https://ta.wikipedia.org/wiki/இந்தோ_சரசனிக்_பாணி">இந்தோ சரசனிக் பாணியில்</ref> திறந்த மைதானத்தை (இப்போது குலி குதுப் ஷா மைதானம்) எதிர்கொள்ளும் வகையில் அமைக்கப்பட்டுள்ளது. மேலும், <ref target="https://ta.wikipedia.org/wiki/ஆந்திரப்_பிரதேச_உயர்_நீதிமன்றம்">தெலங்காணா உயர் நீதிமன்றம்</ref> கல்லூரியை ஒட்டியுள்ளது. <ref target="https://ta.wikipedia.org/wiki/முதற்_பக்கம்#cite_note-punjabcolleges1-3">[3]</ref> கல்லூரிக் கட்டிடம் <ref target="https://ta.wikipedia.org/wiki/தெலங்காணா">தெலங்காணா</ref> அரசால் பாரம்பரிய நினைவுச்சின்னமாக அறிவிக்கப்பட்டுள்ளது. இது பான்-இந்தியா திரைப்பட படப்பிடிப்பு மையமாகவ்ய்ம் இருந்து வருகிறது. <ref target="https://ta.wikipedia.org/wiki/முதற்_பக்கம்#cite_note-4">[4]</ref></p>
குறிப்பிடத்தக்க பழைய மாணவர்கள்
<list type="unordered"><item><ref target="https://ta.wikipedia.org/wiki/சிவ்ராஜ்_பாட்டீல்">சிவ்ராஜ் பாட்டீல்</ref></item>
<item>பி.சிவ் சங்கர்</item>
<item><ref target="https://ta.wikipedia.org/wiki/மாரி_சன்னா_ரெட்டி">மாரி சன்னா ரெட்டி</ref></item>
<item><ref target="https://ta.wikipedia.org/wiki/அர்சாத்_அயூப்">அர்சாத் அயூப்</ref> <ref target="https://ta.wikipedia.org/wiki/முதற்_பக்கம்#cite_note-5">[5]</ref></item>
<item><ref target="https://ta.wikipedia.org/wiki/எம்._பிரபாகர்_ரெட்டி">எம். பிரபாகர் ரெட்டி</ref></item></list>


மேலும் காண்க

<p><ref target="https://ta.wikipedia.org/wiki/புவியியல்_ஆள்கூற்று_முறை">ஆள்கூறுகள்</ref>: <ref target="//tools.wmflabs.org/geohack/geohack.php?pagename=%E0%AE%AE%E0%AF%81%E0%AE%A4%E0%AE%B1%E0%AF%8D_%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D&amp;params=17.3686_N_78.4698_E_type:landmark_region:IN">17°22′07″N 78°28′11″E﻿ / ﻿17.3686°N 78.4698°E﻿ / 17.3686; 78.4698</ref></p>
</text></body></html>