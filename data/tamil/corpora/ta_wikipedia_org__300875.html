<html><body><text id="wikipedia_ta_wikipedia_org__300875.html" ns="0" revid="3239187" sourceurl="https://ta.wikipedia.org/wiki/%E0%AE%95%E0%AE%BE%E0%AE%9E%E0%AF%8D%E0%AE%9A%E0%AE%BF%E0%AE%AA%E0%AF%81%E0%AE%B0%E0%AE%AE%E0%AF%8D_%E0%AE%95%E0%AE%9F%E0%AE%95%E0%AF%87%E0%AE%9A%E0%AF%81%E0%AE%B5%E0%AE%B0%E0%AE%B0%E0%AF%8D_%E0%AE%95%E0%AF%8B%E0%AE%AF%E0%AE%BF%E0%AE%B2%E0%AF%8D" title="காஞ்சிபுரம் கடகேசுவரர் கோயில்" type="wikipedia">காஞ்சிபுரம் கடகேசுவரர் கோயில்
<p><hi rend="bold">காஞ்சிபுரம் கடகேசுவரர் கோயில் (கடகேசம்)</hi> எனப்படும் இது, <ref target="https://ta.wikipedia.org/wiki/காஞ்சிபுரம்">காஞ்சிபுரத்திலுள்ள</ref> <ref target="https://ta.wikipedia.org/wiki/சிவன்">சிவக் கோயில்களில்</ref> ஒன்றாகும். காமாட்சி அம்மையார் இறைவனை வழிபட்டு <ref target="https://ta.wikipedia.org/wiki/கடகம்">கடகம்</ref> தரித்துக்கொண்ட தலமாகும்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> மேலும், இவ்விறைவரை <hi rend="bold"><ref target="https://ta.wikipedia.org/wiki/அம்பிகை">அம்பிகை</ref></hi> வழிபட்டதாக அறியப்படும் இக்கோயில் குறிப்புகள், <ref target="https://ta.wikipedia.org/wiki/காஞ்சிப்_புராணம்">காஞ்சி புராண</ref> படலத்துள் உட்கோயில்களாகச் சொல்லப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-2">[2]</ref></p>
தல வரலாறு
<p><ref target="https://ta.wikipedia.org/wiki/காஞ்சிபுரம்_கங்கணேசுவரர்_கோயில்">கங்கணேசத்தில்</ref> பொன்னாலான காப்புநாணை (கங்கணம்) அணிந்து கொண்ட <ref target="https://ta.wikipedia.org/wiki/அம்பிகை">அம்பிகை</ref>, மற்றுமோர் <ref target="https://ta.wikipedia.org/wiki/சிவலிங்கம்">சிவலிங்கத்தைப்</ref> பிரதிட்டை செய்து வழிபட்டு, கடகம் அணிந்து கொண்டாள். அதுவே <hi rend="bold">கடகேசம்</hi> எனப்பட்டதாக இத்தல வரலாறு உள்ளது.<ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
தல பதிகம்
<list type="unordered"><item><hi rend="bold">பாடல்</hi>: (1)  <hi rend="bold">(கடகேச்சரம்)</hi></item></list>
நவமணிக் கடகம் பூணும் ஞாங்கருங் கடகே சானச்
சிவபரஞ் சுடரைப் பூசை செய்துதன் கரத்திற் பூண்டாள் 
அவிர்மணி நகையாள் போற்றும் அக்குறி இரண்டுங் கண்டோர்
தவலரு மலநோய் மாற்றி முத்தியில் தவிர்ந்து வாழ்வார்.
<list type="unordered"><item><hi rend="bold">பொழிப்புரை</hi>: (1)</item></list>
<hi rend="italic">நவமணிகள் பதித்த கடகத்தை அணிந்த அப்பொழுதும் கடகேசப் </hi>
<hi rend="italic">பிரானாரைத் தாபித்துப் பூசை செய்து அதனைக் கரத்திற் றரித்தனர். </hi>
<hi rend="italic">விளங்கும் முத்தனைய முறுவலார் போற்றிய கங்கணேசர் கடகேசராகிய </hi>
<hi rend="italic">சிவிலிங்கப் பிரானாரைக் கண்டு வணங்கினோர் கெடலரிய ஆணவமல </hi>
<hi rend="italic">நோயைக் கெடுத்து முத்தியில் நிலைபெற்று வாழ்வார்.</hi>
<list type="unordered"><item><hi rend="bold">பாடல்</hi>: (2)</item></list>
அன்னணம் அருச்சித் தேத்தி ஆளுடை எம்பி ராட்டி
உன்னுவோர் பிறவி மாய்க்கும் உள்நகர் வரைப்பின் முற்ற 
மன்னிய வளங்க ளெல்லாம் மனங்களி பயப்ப நோக்கிப்
பன்னரும் பெருமை சான்ற பரவெளிப் பிலத்தை யுற்றாள்.
<list type="unordered"><item><hi rend="bold">பொழிப்புரை</hi>: (2)</item></list>
<hi rend="italic">அவ்வகை அருச்சித்துப் போற்றி எம்மை அடிமையாக உடைய </hi>
<hi rend="italic">பிராட்டியார் நினைப்பவர்தம் பிறவியைப் போக்கும் நகரில் நிலை பெற்ற </hi>
<hi rend="italic">செல்வங்கள் யாவற்றையும் மனமகிழும்படி முற்றவும் கண்டு விவரித் </hi>
<hi rend="italic">துரைத்தற்கும் அடங்காத பெருமை அமைந்த பரவெளியாகிய பிலத்தை </hi>
<hi rend="italic">அண்மினர்.<ref target="https://ta.wikipedia.org/wiki/முதற்_பக்கம்#cite_note-4">[4]</ref></hi>
அமைவிடம்
<p><ref target="https://ta.wikipedia.org/wiki/இந்தியா">இந்தியாவின்</ref> தென்கடை மாநிலம் <ref target="https://ta.wikipedia.org/wiki/தமிழ்நாடு">தமிழ்நாட்டிலுள்ள</ref> <ref target="https://ta.wikipedia.org/wiki/காஞ்சிபுரம்_மாவட்டம்">காஞ்சிபுரம் மாவட்டத்தின்</ref>  தலைநகரான <ref target="https://ta.wikipedia.org/wiki/காஞ்சிபுரம்">பெரிய காஞ்சிபுரம்</ref> எனப்படும் சிவகாஞ்சியின் சின்னகம்மாளத் தெருவில் <ref target="https://ta.wikipedia.org/wiki/காஞ்சிபுரம்_கங்கணேசுவரர்_கோயில்">கங்கணேசம்</ref> அருகில் <hi rend="bold">கடகேசம்</hi> அமைந்துள்ளது. மேலும், <ref target="https://ta.wikipedia.org/wiki/தமிழ்நாடு">தமிழ்நாட்டின்</ref> தலைநகர் <ref target="https://ta.wikipedia.org/wiki/சென்னை">சென்னையிலிருந்து</ref> 75 கிலோமீட்டர் தொலைவிலுள்ள, <ref target="https://ta.wikipedia.org/wiki/காஞ்சிபுரம்">காஞ்சிபுரம்</ref> <ref target="https://ta.wikipedia.org/wiki/பேருந்து">பேருந்து</ref> நிலையத்திலிருந்து வடக்கில் ½ மைல் தூரமுள்ள <ref target="https://ta.wikipedia.org/wiki/காஞ்சிபுரம்_இறவாதீசுவரர்_கோயில்">காஞ்சி இறவாத்தானத்திற்கு</ref> செல்லும் சாலையில் இக்கோயில் தாபிக்கப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-5">[5]</ref></p>
போக்குவரத்து
<list type="unordered"><item><hi rend="bold">வான்வழி:</hi> வானூர்தி சேவை இல்லை; <ref target="https://ta.wikipedia.org/wiki/உலங்கு_வானூர்தி">உலங்கு வானூர்தி</ref> மூலம் <ref target="https://ta.wikipedia.org/wiki/காஞ்சிபுரம்">காஞ்சிபுரம்</ref> வந்தடைய,  <ref target="https://ta.wikipedia.org/wiki/காஞ்சிபுரம்">காஞ்சியிலிருந்து</ref> 3 கிலோமீட்டர் தொலைவிலுள்ள <ref target="https://ta.wikipedia.org/wiki/ஏனாத்தூர்">ஏனாத்தூர்</ref> <ref target="https://ta.wikipedia.org/wiki/ஸ்ரீ_சங்கரா_கலை_மற்றும்_அறிவியல்_கல்லூரி"> ஸ்ரீ சங்கரா கலை மற்றும் அறிவியல் கல்லூரியின்</ref> அகத்திலுள்ள உலங்கூர்தி இறங்குதளத்தில் இறங்கி <ref target="https://ta.wikipedia.org/wiki/சீருந்து">சீருந்து</ref> மூலம் இக்கோயிலை அடையலாம்.</item>
<item><hi rend="bold">இரும்புத் தடம்:</hi> <ref target="https://ta.wikipedia.org/wiki/தொடருந்து">தொடருந்து</ref> மூலாமாக; தலைநகர் <ref target="https://ta.wikipedia.org/wiki/சென்னை">சென்னையிலிருந்து</ref> <ref target="https://ta.wikipedia.org/wiki/செங்கல்பட்டு">செங்கல்பட்டு</ref> மார்க்கமாகவும், <ref target="https://ta.wikipedia.org/wiki/திருப்பதி">திருப்பதியிலிருந்து</ref> <ref target="https://ta.wikipedia.org/wiki/அரக்கோணம்">அரக்கோணம்</ref> மார்க்கமாகவும், <ref target="https://ta.wikipedia.org/wiki/காஞ்சிபுரம்">காஞ்சி</ref> தொடருந்து நிலையத்தை அடைந்து அங்கிருந்து 1 கிலோமீட்டர் தொலைவிலுள்ள இக்கோயிலை, <ref target="https://ta.wikipedia.org/wiki/சீருந்து">சீருந்து</ref> மூலமாகவும், <ref target="https://ta.wikipedia.org/wiki/ஆட்டோ_ரிக்சா">தானியுந்து</ref> மூலமாகவும் சென்றடையலாம்.</item>
<item><hi rend="bold">சாலை வழி:</hi> <ref target="https://ta.wikipedia.org/wiki/பேருந்து">பேருந்திலோ</ref>, அல்லது <ref target="https://ta.wikipedia.org/wiki/சீருந்து">சீருந்துலோ</ref>, <ref target="https://ta.wikipedia.org/wiki/காஞ்சிபுரம்">காஞ்சி</ref> வந்தடைய நான்கு திசையிலும் சாலை வழியுள்ளன; வடகிழக்கில், <ref target="https://ta.wikipedia.org/wiki/சென்னை">சென்னையிலிருந்து</ref> (75 கிலோமீட்டர்) <ref target="https://ta.wikipedia.org/wiki/திருப்பெரும்புதூர்">திருப்பெரும்புதூர்</ref> வழியாகவும்; தென்கிழக்கில், <ref target="https://ta.wikipedia.org/wiki/செங்கல்பட்டு">செங்கல்பட்டிலிருந்து</ref> (40 கிலோமீட்டர்) <ref target="https://ta.wikipedia.org/wiki/வாலாஜாபாத்">வாலாசாபாத்</ref> வழியாகவும்; வடமேற்கில், <ref target="https://ta.wikipedia.org/wiki/விழுப்புரம்">விழுப்புரத்திலிருந்து</ref> (80 கிலோமீட்டர்) <ref target="https://ta.wikipedia.org/wiki/வந்தவாசி">வந்தவாசி</ref> வழியாகவும்; தென்மேற்கில், <ref target="https://ta.wikipedia.org/wiki/பெங்களூர்">பெங்களுரிலிருந்து</ref> (275 கிலோமீட்டர்) <ref target="https://ta.wikipedia.org/wiki/வேலூர்">வேலூர்</ref> வழியாகவும் இக்கோயில் நகரை வந்தடையலாம்.<ref target="https://ta.wikipedia.org/wiki/முதற்_பக்கம்#cite_note-6">[6]</ref></item></list>


புற இணைப்புகள்
<list type="unordered"><item><ref target="http://naavaapalanigotrust.com/images/stories/maps/map-26.jpg">காஞ்சி கோயில்களின் சாலைகள் வரைபடம்.</ref></item>
<item><ref target="http://www.shaivam.org/gallery/image/temples/spt_kp_kadakesam.jpg">காஞ்சி கடகேசம் கடகேஸ்வரர் கோயில் படிமம்.</ref></item></list>
</text></body></html>