<html><body><text id="wikipedia_ta_wikipedia_org__313625.html" ns="0" revid="3446143" sourceurl="https://ta.wikipedia.org/wiki/%E0%AE%95%E0%AF%80%E0%AE%B4%E0%AE%B5%E0%AE%B3%E0%AE%B5%E0%AF%81" title="கீழவளவு" type="wikipedia">கீழவளவு<p><hi rend="bold">கீழவளவு</hi> (<hi rend="bold">Keelavalavu</hi> அல்லது <hi rend="bold">Kilavalavu</hi> அல்லது <hi rend="bold">Kizhavalavu</hi>) என்பது <ref target="https://ta.wikipedia.org/wiki/தமிழ்நாடு">தமிழ்நாட்டின்</ref> <ref target="https://ta.wikipedia.org/wiki/மதுரை_மாவட்டம்">மதுரை மாவட்டம்</ref>, <ref target="https://ta.wikipedia.org/wiki/மேலூர்_வட்டம்">மேலூர் வட்டம்</ref>, <ref target="https://ta.wikipedia.org/wiki/மேலூர்_ஊராட்சி_ஒன்றியம்">மேலூர் ஊராட்சி ஒன்றியத்தில்</ref> உள்ள <ref target="https://ta.wikipedia.org/wiki/கீழவளவு_ஊராட்சி">கீழவளவு ஊராட்சியில்</ref> உள்ள ஒரு கிராமமாகும். இந்த கிராமம் <ref target="https://ta.wikipedia.org/wiki/மதுரை">மதுரையில்</ref> இருந்து 38 கிலோமீட்டர்கள் தொலைவில் உள்ளது. இங்கு உள்ள மலைப்பாறையான <hi rend="italic">பஞ்சபாண்டவர் மலை  </hi>அல்லது சமணர் படுகைகளுக்காகவும், சமணச் சிற்பங்களுக்காகவும்  இவ்வூர் அறியப்படுகிறது. இந்தக் கல் படுக்கைகள், சிற்பங்கள் போன்றவை <ref target="https://ta.wikipedia.org/wiki/சைனம்">சைனத்துடன்</ref> சம்மந்தப்பட்டவை.</p>
அமைவிடம்
<figure><caption>கீழவளவு சமணச் சிற்பங்கள்</caption></figure>
<figure><caption>பஞ்சபாண்டவர் படுக்கைகள்</caption></figure>
<p>கீழவளவு கிராமம், <ref target="https://ta.wikipedia.org/wiki/மதுரை_மாவட்டம்">மதுரை மாவட்டம்</ref>, <ref target="https://ta.wikipedia.org/wiki/மேலூர்_வட்டம்">மேலூர் வட்டத்தைச்</ref> சேர்ந்ததாகும். இது <ref target="https://ta.wikipedia.org/wiki/மேலூர்">மேலூரிலிருந்து</ref> - <ref target="https://ta.wikipedia.org/wiki/திருப்பத்தூர்_(சிவகங்கை)">திருப்பத்தூர்</ref> செல்லும் சாலையில் 7 கிலோ மீட்டர் தொலைவில் உள்ளது.</p>
மக்கள் தொகை பரம்பல்
<p><ref target="https://ta.wikipedia.org/wiki/இந்திய_மக்கள்_தொகை_கணக்கெடுப்பு,_2011">2011 இந்திய மக்கள் கணக்கெடுப்பின்படி</ref>, கீழவளவு ஊரில் 5,686 பேர் வசிக்கின்றனர், இவர்களில் 2847 பேர் ஆண்கள், 2839 பேர் பெண்கள் ஆவர்.<ref target="https://ta.wikipedia.org/wiki/முதற்_பக்கம்#cite_note-1">[1]</ref> இந்த கிராமத்திலுள்ள உயர்தரமான கிரானைட் கற்கள் சட்டவிரோதமாக வெட்டி எடுக்கப்பட்டு வருகின்றன.<ref target="https://ta.wikipedia.org/wiki/முதற்_பக்கம்#cite_note-2">[2]</ref><ref target="https://ta.wikipedia.org/wiki/முதற்_பக்கம்#cite_note-3">[3]</ref></p>
பஞ்சபாண்டவர் மலை
<p>பஞ்சபாண்டவர் மலை இக்கிராமத்தில்  <ref target="https://ta.wikipedia.org/wiki/மேலூர்,_மதுரை_மாவட்டம்">மேலூர்</ref> – <ref target="https://ta.wikipedia.org/wiki/திருப்பத்தூர்_(சிவகங்கை)">திருப்பத்தூர்</ref> சாலையில் உள்ளது.<ref target="https://ta.wikipedia.org/wiki/முதற்_பக்கம்#cite_note-inperil-4">[4]</ref> பண்டைய <ref target="https://ta.wikipedia.org/wiki/தமிழகம்">தமிழகத்தில்</ref> சைனமதம் தழைத்தோங்கிய காலத்தில் இந்த மலையில் உள்ள  குகைகளை சமணத் துறவியர் தங்கள் வாழிடமாக மாற்றிக்கொண்டனர்.<ref target="https://ta.wikipedia.org/wiki/முதற்_பக்கம்#cite_note-Namma-5">[5]</ref> இந்த மலைப்பாறைகள் இந்தியாவின் பாதுகாக்கப்பட்ட நினைவிடங்களாக <ref target="https://ta.wikipedia.org/wiki/இந்தியத்_தொல்லியல்_ஆய்வகம்">இந்தியத் தொல்லியல் துறையால்</ref> அறிவிக்கப்பட்டுள்ளது.<ref target="https://ta.wikipedia.org/wiki/முதற்_பக்கம்#cite_note-inperil-4">[4]</ref><ref target="https://ta.wikipedia.org/wiki/முதற்_பக்கம்#cite_note-6">[6]</ref>இச்சமணப் படுகைகள் கிபி மூன்றாம் நூற்றாண்டைச்  சேர்ந்தது.</p>
<p>குகையில் சமண புடைப்புச் சிற்பங்களாக <ref target="https://ta.wikipedia.org/wiki/பாகுபலி">பாகுபலி</ref>, மற்றும் கடைசி தீர்த்தங்கரான <ref target="https://ta.wikipedia.org/wiki/மகாவீரர்">மகாவீரர்</ref> உள்ளிட்ட ஒன்பது தீர்த்தங்கர்களின் சிற்பங்கள் செதுக்கப்பட்டுள்ளன.<ref target="https://ta.wikipedia.org/wiki/முதற்_பக்கம்#cite_note-Namma-5">[5]</ref> மேலும் இங்கு தமிழ்-பிராமி மற்றும் வட்டெழுத்து கல்வெட்டுகளும் உள்ளன.<ref target="https://ta.wikipedia.org/wiki/முதற்_பக்கம்#cite_note-Vandalised-7">[7]</ref>  இந்தத் தமிழ்-பிராமி எழுத்துக்கள் 1903 இல் வெங்கோப ராவ்  என்பவரால் கண்டுபிடிக்கப்பட்டன.<ref target="https://ta.wikipedia.org/wiki/முதற்_பக்கம்#cite_note-8">[8]</ref>  இந்தக் கல்வெட்டுகள் வலதிலிருந்து இடதாகவும், மேலிருந்து கீழாகவும் பொறிக்கப்பட்டுள்ளன. இந்த வகையான கல்வெட்டுகள் <ref target="https://ta.wikipedia.org/wiki/குன்றக்குடி">குன்றக்குடி</ref> மலையில்  மட்டுமே காணப்படுகிறன.<ref target="https://ta.wikipedia.org/wiki/முதற்_பக்கம்#cite_note-Namma-5">[5]</ref><ref target="https://ta.wikipedia.org/wiki/முதற்_பக்கம்#cite_note-Mahadevan2003-9">[9]</ref>   சைனத் துறவிகள்  பயன்படுத்திக் கொள்வதற்காக, குகைகளில் கல் படுக்கைகள் உள்ளன. குகையில் உள்ள ஒரு கல்வெட்டு இந்த கல் படுக்கைகள் <ref target="https://ta.wikipedia.org/wiki/தொண்டி_(பேரூராட்சி)">தொண்டி</ref>யைச் சேர்ந்த  சிற்பக் கலைஞர்களால் வடிக்கப்பட்டதாகக்  குறிப்பிடுகிறது.<ref target="https://ta.wikipedia.org/wiki/முதற்_பக்கம்#cite_note-Namma-5">[5]</ref></p>
கல் உடைப்பு
<p>குன்று  கிரானைட் கற்களை கொண்டதாக உள்ளது. இந்தக் குன்றில்  அரசு மற்றும் தனியார் நிறுவனங்கள் கிரானைட் கற்களை வெட்டி எடுப்பதால் இங்குள்ள சிற்பங்கள் மற்றும் கல்வெட்டுகளில் சில அழிவுற்றன.<ref target="https://ta.wikipedia.org/wiki/முதற்_பக்கம்#cite_note-Vandalised-7">[7]</ref><ref target="https://ta.wikipedia.org/wiki/முதற்_பக்கம்#cite_note-10">[10]</ref> இதனால் 2008 ஆம் ஆண்டு இந்தக் கிராமத்தில் வசிப்பவர்கள் சார்பில் பொது நல வழக்கு  தாக்கல் செய்யப்பட்டது. இதன்விளைவாக 2011 இல் <ref target="https://ta.wikipedia.org/wiki/சென்னை_உயர்_நீதிமன்றம்">சென்னை உயர் நீதிமன்றத்தின்</ref> மதுரைக் கிளை இந்த இடத்தில்  51 ஏக்கர் (21 ஹெக்டேர்), பரப்பளவில் உள்ள கிரானைட் பாறைகளை வெட்டி எடுக்க தமிழ்நாடு கனிம நிறுவனம் (Tamin) மற்றும் தனியார் நிறுவனங்களுக்கும் தடை விதித்து,<ref target="https://ta.wikipedia.org/wiki/முதற்_பக்கம்#cite_note-11">[11]</ref><ref target="https://ta.wikipedia.org/wiki/முதற்_பக்கம்#cite_note-12">[12]</ref>   மலையைச் சுற்றியுள்ள தொல்பொருள் முக்கியத்துவம் வாய்ந்த சைன நினைவுச்சின்னங்களைக் காப்பதற்காக தடைவிதிப்பதாகக் கூறியது.<ref target="https://ta.wikipedia.org/wiki/முதற்_பக்கம்#cite_note-13">[13]</ref><ref target="https://ta.wikipedia.org/wiki/முதற்_பக்கம்#cite_note-14">[14]</ref></p>
இதனையும் காண்க
<list type="unordered"><item><ref target="https://ta.wikipedia.org/wiki/யானைமலை,_மதுரை">யானைமலை</ref></item>
<item><ref target="https://ta.wikipedia.org/wiki/சமணர்_மலை,_மதுரை">சமணர் மலை</ref></item></list>


வெளி இணைப்புகள்
<list type="unordered"><item><ref target="https://www.youtube.com/watch?v=9z2q0L7BA30&amp;feature=youtu.be">மதுரை கீழவளவு சமணர் குகை -  காணொலி</ref></item></list>
</text></body></html>