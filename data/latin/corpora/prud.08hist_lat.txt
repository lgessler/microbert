Tituli Historiarum 1 (dittochaeon) 
De Adam et Eva 
EVA columba fuit tunc candida ; 
nigra deinde facta per anguinum malesuada fraude venenum tinxit et innocuum maculis sordentibus Adam ; 
dat nudis ficulna draco mox tegmina victor . 
De Abel et Cain 
Fratrum sacra Deus nutu distante duorum aestimat accipiens viva et terrena refutans . 
rusticus invidia pastorem sternit : in Abel forma animae exprimitur , caro nostra in munere Cain . 
De Noe et Diluvio 
Nuntia diluvii iam decrescentis ad arcam ore columba refert ramum viridantis olivae . 
corvus enim ingluvie per foeda cadavera captus haeserat ; 
illa datae revehit nova gaudia pacis . 
De Abraham et Hospitio eius 
Hospitium hoc Domini est , ilex ubi frondea Mambrae armentale senis protexit culmen ; 
in ista risit Sarra casa subolis sibi gaudia sera ferri et decrepitum sic credere posse maritum . 
Monumentum Sarrae 
Abraham mercatus agrum , cui conderet ossa coniugis , in terris quoniam peregrina moratur iustitia atque fides : hoc illi milibus emptum spelaeum , sanctae requies ubi parta favillae est . 
Somnium Pharaonis 
Bis septem spicae , vaccae totidem Pharaoni per somnum visae portendunt dispare forma uberis atque famis duo per septennia tempus instare ; 
hoc solvit patriarcha interprete Christo . 
A fratribus Agnitus Ioseph venditus insidiis fratrum puer ipse vicissim cratera in farris sacco clam praecipit abdi , utque reos furti Ioseph tenet , auctio fallax proditur , agnoscunt fratrem veniaque pudescunt . 
Ignis in rubo 
Sentibus involitans Deus igneus ore corusco conpellat iuvenem , pecoris tunc forte magistrum . 
ille capit iussus virgam ; 
fit vipera virga . 
solvit vincla pedum ; 
properat Pharaonis ad arcem . 
Iter per mare 
Tutus agit vir iustus iter vel per mare magnum , ecce Dei famulis scissim freta rubra dehiscunt , cum peccatores rabidos eadem freta mergant . 
obruitur Pharao , patuit via libera Moysi . 
Moyses accepit legem 
Fumat montis apex divinis ignibus , in quo scripta decem verbis saxorum pagina Moysi traditur ; 
ille suos suscepta lege revisit , forma sed his vituli solus deus et deus aurum . 
Manna et coturnices 
Panibus angelicis albent tentoria patrum , certa fides facti : tenet urceus aureus exim servatum manna ; 
ingratis venit altera nubes atque avidos carnis saturat congesta coturnix . 
Serpens aereus in Heremo 
Fervebat via sicca heremi serpentibus atris , iamque venenati per vulnera livida morsus carpebant populum , sed prudens aere politum dux cruce suspendit , qui virus temperet , anguem . 
Lacus Myrrhae in Heremo 
Aspera gustatu populo sitiente lacuna tristificos latices stagnanti felle tenebat . 
Moyses sanctus ait : lignum date , gurgitem in istum conicite , in dulcem vertentur amara saporem . 
Aelim Lucus in Heremo 
Devenere viri Moysi duce , sex ubi fontes et sex forte alii vitreo de rore rigabant septenas decies palmas ; 
qui mysticus Aelim lucus apostolicum numerum libris quoque pinxit . 
Duodecim lapides in Iordane 
In fontem rcfluo Iordanis gurgite fertur , dum calcanda Dei populis vada sicca relinquit ; 
testes bis seni lapides , quos flumine in ipso constituere patres in formam discipulorum . 
Domus Raab Meretricis 
Procubuit Iericho , sola stant atria Raab . 
hospita sanctorum meretrix (tanta est fidei vis) incolumi secura domo spectabile coccum ignibus adversis in signum sanguinis offert . 
Samson 
Invictum virtute comae leo frangere Samson adgreditur ; 
necat ille feram , sed ab ore leonis mella fluunt ; 
maxilla asini fontem vomit ultro : 
stultitia exundat lymphis , dulcedine virtus . 
Samson 
Ter centum vulpes Samson capit , ignibus armat , pone faces caudis circumligat , in sata mittit allophylum segetesque cremat : sic callida vulpes nunc heresis flammas vitiorum spargit in agros . 
David 
David parvus erat , fratrum ultimus , et modo Iesse cura gregis , citharam formans ad ovile paternum , inde ad delicias regis ; 
mox horrida bella conserit et funda sternit stridente Golian . 
Regnum David 
Regia mirifici fulgent insignia David , sceptrum , oleum , cornu , diadema et purpura et ara . 
omnia conveniunt Christo , chlamys atque corona , virga potestatis , cornu crucis , altar , olivum . 
Aedificatio Templi 
Aedificat templum Sapientia per Solomonis obsequium ; 
regina austri grave congerit aurum , tempus adest quo templum hominis sub pectore Christus aedificet , quod Graia colant , quod barbara ditent . 
Filii Prophetarum 
Forte prophetarum nati dum ligna reddunt fluminis in ripa , cecidit discussa bipennis . 
gurgite submersum est ferrum , sed mox leve lignum iniectum stagnis ferrum revocabile fecit . 
Hebraei in Captivitatem Ducti 
Gens Hebraeorum peccamine capta frequenti fleverat exilium dirae Babylonis ad amnes ; 
tum patrios cantare modos praecepta recusat organaque in ramis salicis suspendit amarae . 
Domus Ezechiae Regis 
Hic bonus Ezechias meruit ter quinque per annos praescriptum proferre diem legemque obeundi tendere , quod gradibus quos vespera texerat umbra lumine perfusis docuit sol versus in ortum . 
Mariae Angelus Gabriel mittitur 
Adventante Deo descendit nuntius alto 
Gabriel Patris ex solio sedemque repente intrat virgineam . 
Sanctus te Spiritus , inquit , inplebit , Maria , Christum paries , sacra virgo . 
Civitas Bethlem 
Sancta Bethlem caput est orbis quae protulit Iesum , orbis principium , caput ipsum principiorum . 
urbs hominem Christum genuit , qui Christus agebat ante Deus quam sol fieret , quam lucifer esset . 
Magorum munera 
Hic pretiosa Magi sub virginis ubere Christo dona ferunt puero myrrhaeque et turis et auri . 
miratur genetrix tot casti ventris honores , seque Deum genuisse hominem , Regem quoque summum . 
Ab Angelis pastores admoniti 
Pervigiles pastorum oculos vis luminis inplet angelici natum celebrans de virgine Christum . 
inveniunt tectum pannis ; 
praesepe iacenti cuna erat ; 
exultant alacres et numen adorant . 
Occiduntur infantes in Bethlem 
Inpius innumeris infantum caedibus hostis perfurit Herodes , dum Christum quaerit in illis , fumant lacteolo parvorum sanguine cunae vulneribusque madent calidis pia pectora matrum . 
Baptizatur Christus 
Perfundit fluvio pastus Baptista locustis silvarumque favis et amictus veste cameli ; 
tinxerat et Christum , sed Spiritus aethere missus testatur tinctum qui tinctis crimina donet . 
Pinna Templi 
Excidio templi veteris stat pinna superstes ; 
structus enim lapide ex illo manet angulus usque in saeclum saecli , quem sprerunt aedificantes ; 
nunc caput est templi et lapidum conpago novorum . 
Ex aqua vinum 
Foedera coniugii celebrabant auspice coetu forte Galilei ; 
iam derant vina ministris ; 
Christus vasa iubet properanter aquaria lymphis inpleri ; 
inde meri veteris defenditur unda . 
Piscina Siloa morborum medicina latex , quem spiritus horis eructat variis fusum ratione latenti ; 
Siloam vocitant , sputis ubi conlita caeci lumina Salvator iussit de fonte lavari . 
Passio Iohannis 
Praemia saltatrix poscit funebria virgo 
Iohannis caput , abscisum quod lance reportet incestae ad gremium matris ; 
fert regia donum psaltria respersis manibus de sanguine iusto . 
Per mare ambulat Christus 
It mare per medium Dominus fluctusque liquentes calce terens iubet instabili descendere cumba discipulum , sed mortalis trepidatio plantas mergit ; 
at ille manum regit et vestigia firmat . 
Daemon missus in porcos 
Vincla sepulcrali sub carcere ferrea daemon fregerat : erumpit pedibusque advolvitur Iesu . 
ast hominem Dominus sibi vindicat et iubet hostem porcorum furiare greges ac per freta mergi . 
Quinque panes et duo pisces 
Quinque Deus panes fregit piscesque gemellos , his hominum large saturavit milia quinque . 
inplentur nimio micarum fragmine corbes bis seni , aeternae tanta est opulentia mensae . 
Lazarus suscitatus a mortuis 
Conscius insignis facti locus in Bethania vidit ab inferna te , Lazare , sede reversum . 
apparet scissum fractis foribus monumentum , unde putrescentis redierunt membra sepulti . 
Ager Sanguinis 
Campus Acheldemach sceleris mercede nefandi venditus exequias recipit tumulosus humandas . 
sanguinis hoc pretium est Christi . 
Iuda eminus artat infelix collum laqueo pro crimine tanto . 
Domus Caiphae 
Inpia blasphemi cecidit domus ecce Caiphae , in qua pulsata est alapis facies sacra Christi , hic peccatores manet exitus , obruta quorum vita ruinosis tumulis sine fine iacebit . 
COLUMNA AD QUAM FLAGELLATUS EST CHRISTUS vinctus in his Dominus stetit aedibus , atque columnae adnexus tergum dedit ut servile flagellis . 
perstat adhuc templumque gerit veneranda columna , nosque docet cunctis inmunes vivere flagris . 
PASSIO SALVATORIS 
Traiectus per utrumque latus laticem atque cruorem 
Christus agit : sanguis victoria , lympha lavacrum est . 
tunc duo discordant crucibus hinc inde latrones contiguis : negat ille Deum , fert iste coronam . 
SEPULCRUM CHRISTI 
Christum non tenuit saxum , non claustra sepulcri ; 
mors illi devicta iacet , calcavit abyssum . 
sanctorum populus superas simul ivit ad oras ; 
seque dedit multis tactuque oculisque probandum.1 
MONS OLIVETI 
Montis oliviferi Christus de vertice sursum ad Patrem rediit signans vestigia pacis , frondibus aeternis praepinguis liquitur umor , qui probat infusum terris de chrismate donum . 
PASSIO STEPHANI 
Primus init Stephanus mercedem sanguinis imbri adflictus lapidum ; 
Christum tamen ille cruentus inter saxa rogat ne sit lapidatio fraudi hostibus , o primae pietas miranda coronae ! 
PORTA SPECIOSA 
Porta manet templi , Speciosam quam vocitarunt , egregium Solomonis opus ; 
sed maius in illa 
Christi opus emicuit ; 
nam claudus surgere iussus ore Petri stupuit laxatos 1 currere gressus . 
VISIO PETRI 
Somniat inlapsum Petrus alto ex aethere discum confertum omnigenis animalibus : ille recusat mandere , sed Dominus iubet omnia munda putare . 
surgit et inmundas vocat ad mysteria gentes . 
VAS ELECTIONIS 
Hic lupus ante rapax vestitur vellere molli : 
Saulus qui fuerat , fit adempto lumine Paulus . 
mox recipit visum , fit apostolus ac populorum doctor et ore potens corvos mutare columbis . 
APOCALYPSIS IOHANNIS 
Bis duodena senum sedes pateris citharisque totque coronarum fulgens insignibus agnum caede cruentatum laudat , qui evolvere librum et septem potuit signacula pandere solus .
